Udtalt, at Registertilsynet generelt støtter udkastet til lov om  

 digital signatur.
Endvidere udtalt, at man bør tage hensyn til, at  

 EU-Kommissionen har taget initiativ til, at der i alle medlemslande skal  

 iværksættes de nødvendige tiltag for at sikre tillid til digitale  

 signatur-systemer Ved skrivelse af 17. februar 1998 med bilag har Forskningsministeriet  

 fremsendt udkast til lovforslag om digital signatur m.v. og anmodet om  

 Registertilsynets bemærkninger hertil.
 Det fremgår af lovudkastet, at formålet bl.a. er at fremme en sikker og  

 effektiv udnyttelse af digital kommunikation gennem fastsættelse af  

 minimumskrav til nøglecentre og digitale signaturer med tilhørende  

 nøglecertifikater.
 Registertilsynet skal herefter udtale:
 Med hensyn til det ovennævnte formål med fremsættelse af lovforslaget skal  

 Registertilsynet indledningsvis bemærke, at tilsynet generelt støtter  

 udkastet til lov om digital signatur m.v., idet en lovgivning på området vil  

 kunne bidrage til forhøjet sikkerhed i forbindelse med digital kommunikation.
 Registertilsynet skal imidlertid pege på, at det hverken i lovudkastet  

 eller de tilhørende bemærkninger er klart, hvad der i udkastets § 13, stk. 3,  

 menes med udtrykket "retshåndhævelse". Bestemmelsen bør derfor  

 efter Registertilsynets opfattelse præciseres.
Såfremt udtrykket "retshåndhævelse" er tænkt anvendt som værende  

 ensbetydende med, at politiet under henvisning hertil vil kunne få fri adgang  

 til oplysninger om, hvem der har foretaget opslag i det autoriserede  

 nøglecenters database, eller andre oplysninger om en gennemført  

 kommunikation, finder Registertilsynet, at udtrykket bør udgå.
I tilfælde af,  

 at det er nødvendigt for politiet at få adgang til disse oplysninger, må  

 politiet efter tilsynets opfattelse sikre sig en retskendelse i henhold til  

 Retsplejelovens regler herom.
Registertilsynet skal endvidere bemærke, at tilsynet er bekendt med, at  

 EU-Kommissionen har taget initiativ til, at der i alle medlemslande skal  

 iværksættes de nødvendige tiltag for at sikre tillid til digitale  

 signatur-systemer.
Efter Kommissionens vurdering indbefatter dette, at der  

 bør indføres fælles krav for europæiske nøglecentre og nøglecertifikater,  

 samt at det bør sikres, at sikker digital signatur på alle områder, hvor  

 dette er muligt, har samme juridiske anerkendelse som dokumenter med  

 håndskreven underskrift.
Efter Registertilsynets opfattelse vil det derfor  

 være anbefalelsesværdigt, at man i forbindelse med en eventuel lovgivning  

 omkring digital signatur m.v. i Danmark tager hensyn hertil, således at det  

 sikres, at dansk lovgivning på dette område kan indpasses i en kommende  

 regulering på fællesskabsplan.
Hvad angår de forskellige modeller for lovens gennemførelse, jf.  

 lovudkastets § 6, A-C, skal Registertilsynet afslutningsvis bemærke, at dette  

 spørgsmål har været drøftet under et møde i Registerrådet.
Rådet var af den  

 opfattelse, at tilmeldingsmodellen, jf. lovudkastets § 6 B, må anses for at  

 være den mest hensigtsmæssige, idet denne model bedst sikrer, at  

 myndighederne rent praktisk er i stand til at håndtere digital kommunikation  

 med anvendelse af digitale signaturer.
 I øvrigt har Registertilsynet kun vurderet lovudkastet ud fra en  

 registerretlig synsvinkel.
