 En bevillingshaver overskred gentagne gange betalingsfrist for  

 indbetaling af acontodriftsbidrag til Helsingør Taxa's bestillingskontor.  

 Tilbagekaldelsen ansås for uberettiget.
I brev af 13. april 1988 har Brancheforeningen for Hyrevognsejere på Deres  

 vegne indbragt en af Helsingør Kommune truffet afgørelse om tilbagekaldelse  

 af Deres bevilling til hyrekørsel (nr. 10-15) i henhold til § 8, stk. 1, i  

 hyrekørselsloven.
Kommunens afgørelse er meddelt Dem i breve af 23. februar  

 og 25. marts 1988.
 Der er i kommunens brev af 23. februar 1988 anført følgende som  

 begrundelse for tilbagekaldelsen.
 »De har utallige gange overskredet bestemmelserne vedrørende  

 indbetaling af acontodirftsbidrag til Helsingør TAXA's bestillingskontor, og  

 på trods af rykkere fra Helsingør TAXA og fra Helsingør Kommune vedbliver De  

 med at skylde for acontodriftsbidrag til bestillingskontoret«.
 Denne begrundelse er gentaget i kommunens brev af 25. marts 1988, hvori  

 meddeles, at afgørelsen om tilbagekaldelse fastholdes - efter fornyet  

 behandling i kommunens tekniske udvalg.
 Kommunen har i en udtalelse i sagen i brev af 19. maj 1988 til ministeriet  

 supplerende oplyst, at der i 1987 og indtil daværende tidspunkt i 1988 er  

 blevet sendt 10 rykkere for manglende betaling af acontodriftbidrag og at der  

 før 1987 også er blevet sendt flere rykkere.
Kommunen har i brevet af 19. maj 1988 yderligere henvist til, at De har  

 store skatterestancer, der er opstået i forbindelse med indtjening ved  

 hyrekørsel, samt at De af kriminalretten i Helsingør den 13. august 1987 er  

 blevet idømt en bøde på 75.400 kr. for overtrædelse af skattekontrollen ved  

 at have undladt at angive indtægter fra hyrekørselsvirksomheden.
Kommunen har  

 i brevet endelig henvist til, at De er blevet dømt for at have overtrådt  

 hyrekørselslovgivningen, hvilket dog efterfølgende er blevet afkræftet af  

 kommunen i brev af 3. juni 1988.
 Det fremgår af efterfølgende modtagne brevkopier, at bestillingskontoret  

 den 6. januar 1987, 12. februar 1987, 6. marts 1987, 5. maj 1987, 9. november  

 1987, 7. januar 1988 og 10. februar 1988 og kommunen den 17. februar 1987,  

 18. marts 1987, og 14. januar 1988 har anmodet Dem om straks at betale  

 skyldige bidrag (ca. 700 - ca. 6.700 kr.) til bestillingskontoret.
Ifølge bestillingskontorets vedtægt (§ 7, stk. 4) er sidste rettidige  

 indbetaling af acontodriftsbidrag den 1. i måneden.
Såfremt en  

 bevillingshaver ikke en måned efter påkrav ved anbefalet brev har berigtiget  

 en restance kan bestillingskontorets ledelse udelukke den pågældende fra  

 kontoret (§ 9, stk. 2).
 I en erklæring af 10. oktober 1988 afgivet af Helsingør TAXA er det  

 vedrørende Deres restancer til bestillingskontoret oplyst, at disse generelt  

 er blevet betalt i forbindelse med den efterfølgende måneds forfaldsdag, dog  

 i hvert tilfælde inden udløbet af den i vedtægtens § 9, stk. 2, nævnte frist.  

 Bestillingskontoret har således ikke i henhold til vedtægten kunnet  

 ekskludere Dem fra kontoret.
 Brancheforeningen for Hyrevognsejere ved Hugo Harfot, som har varetaget  

 Deres interesser i sagen, har i breve af 13. april, 7. juni og 27. juni 1988  

 kommenteret de af Helsingør Kommune i brev af 19. maj 1988 meddelte  

 oplysninger.
 Ministeriet skal i sagens anledning meddele følgende:
 Der er i bestillingskontorets vedtægt - i overensstemmelse med den af  

 ministeriet udfærdigede standardvedtægt - fastsat klare bestemmelser  

 vedrørende forfaldsdag og sidste rettidige betalingsdag for en tilsluttet  

 bevillingshavers betalingsforpligtelser (aconto driftsbidrag m.v.) over for  

 bestillingskontoret samt for proceduren for eksklusion af kontoret i  

 forbindelse med manglende eller forsinket betaling.
 Bestillingskontorets vedtægt indeholder endvidere bestemmelser - ligeledes  

 i overensstemmelse med standardvedtægten - vedrørende forrentning af  

 betalingsrestance, jf. § 9, stk. 1.
 Der er med de nævnte bestemmelser dels givet bestillingskontoret passende  

 økonomisk dækning og reaktionsmulighed ved forsinket betaling, dels givet  

 bevillingshaveren tilskyndelse til at betale rettidigt.
 Uanset gentagne forsinkede berigtigelser af Deres betalingsforpligtelser  

 over for bestillingskontoret har disse, som nævnt, ikke været af en sådan  

 art, at de har berettiget bestillingskontoret til at udelukke Dem af  

 kontoret, men alene at kræve restancen forrentet i overensstemmelse med  

 vedtægten.
Det er på denne baggrund ministeriets opfattelse, at kommunen ikke har  

 haft tilstrækkeligt grundlag for at tilbagekalde Deres bevilling under  

 henvisning til at De »utallige gange (har) overskredet bestemmelserne  

 vedrørende indbetaling af acontodriftsbidrag til Helsingør TAXA's  

 bestillingskontor«.
Ministeriet omgør således kommunens afgørelse om  

 bevillingstilbagekaldelse.
 For en ordens bemærkes, at ministeriet ikke har taget hensyn til de i  

 kommunens brev af 19. maj 1988 anførte forhold vedrørende Deres skatte- og  

 straffeforhold, idet disse angiveligt ikke indgår i kommunens afgørelser af  

 23. februar og 25. marts 1988 om tilbagekaldelse.
 Helsingør Kommune og Brancheforeningen for Hyrevognsejere har modtaget  

 kopi af dette brev.
