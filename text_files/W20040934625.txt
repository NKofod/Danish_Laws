Ankestyrelsens principafgørelse D-27-04 om hensigtsmæssig genoptræning - vejledningsforpligtelse - manglende medvirken - ophør - dagpenge Resume:
 Manglende fremmøde i en periode, hvor der var aftalt optræning på produktionshøjskole, blev betragtet som en nægtelse af medvirken til hensigtsmæssig optræning, der medførte ophør af dagpenge.
Der var ikke i forbindelse med det manglende fremmøde søgt læge og der var ikke lægelig dokumentation for fuld uarbejdsdygtighed i ikke fysisk belastende arbejde.
Ved den ulønnede optræning blev der taget hensyn til de helbredsmæssige gener.
 Kommunen havde orienteret om konsekvenserne ved ikke at deltage.
 Love:
Lov om dagpenge ved sygdom eller fødsel - lovbekendtgørelse nr. 1047 af 28. oktober 2004 - § 8, stk. 1, nr. 1 Lov om sygedagpenge - lov nr. 563 af 9. juni 2006 - § 21, stk. 1, nr. 1 Sagsfremstilling:
En politibetjent blev sygemeldt 18. september 2001 efter tilskadekomst på arbejdet, hvor han faldt ud af en personbil og oplevede et smæld i lænderyggen.
Rygsmerterne gav udstråling til begge ben.
 Ansøgeren var uddannet tømrer.
 Han blev  undersøgt på rygambulatorie hvor man konstaterede svære degenerative rygforandringer med lumbalstenoser og medial prolaps svarende til 3. og 4. lændehvirvel.
 Ansøgeren blev fyret fra sit arbejde og modtog løn frem til 1. april 2003 og overgik derefter til almindelig svagelighedspension da man ikke, indenfor politiet, kunne anvise et ikke rygbelastende arbejde.
Kommunen orienterede i brev af 10. oktober 2002 ansøgeren om mulighederne for ikke rygbelastende arbejde i fremtiden, f.eks. i arbejdsfunktioner med vanskelige børn og unge, hvor ansøgeren kunne gøre brug af sine erfaringer indenfor politiet samt erfaringer/interesser indenfor det musikalske.
Kommunen henviste også til arbejde indenfor forsikringsbranchen, telefonservice eller kontorområde m.v.
 Ansøgeren blev i brev af 19. december 2002 af kommunen henvist til ulønnet optræning som betingelse for fortsat at kunne få udbetalt sygedagpenge og for gradvist at optræne arbejdsevnen i ikke rygbelastende funktion med henblik på udslusning og rådighed for arbejdsmarkedet.
 Den 6. februar 2003 blev der indgået aftale om 20 timers arbejde som medhjælp på træværksted med start den 10. februar 2003. De første 3 uger med 20 timer, de næste 3 uger med 25 timer og 14 dage med 30 timer for i 2 uger at ende med 35 timer.
 Produktionshøjskolen meddelte den 23. februar 2003 at man ønskede at afbryde aftalen grundet meget sygefravær.
 Kommunen meddelte i brev af 24. februar 2003 til ansøgeren, at der ikke helbredsmæssigt var noget til hinder for, at ansøgeren ikke fulgte optræningen som planlagt og standsede dagpengeudbetalingen den 26. februar 2003.
Nævnet stadfæstede 21. januar 2004 kommunens stop af dagpenge og fandt ikke konkret grundlag for at tilsidesætte kommunens vurdering, hvorefter der var truffet afgørelse om dagpengeophør på grund af manglende medvirken.
Endvidere bemærkede nævnet, at kommunens afgørelse af 19. december 2002 havde betinget fortsat dagpengeret af deltagelse i ulønnet praktik og dermed varslet dagpengeophør.
 Fagforeningen klagede over nævnets afgørelse.
 Sagen blev behandlet i principielt møde for at afklare, om der var grundlag for at stoppe dagpenge på grund af nægtelse af at medvirke til hensigtsmæssig genoptræning og om kommunen havde opfyldt sin vejledningsforpligtigelse i forhold til dagpengelovens § 8, stk. 1, nr. 1.
 Afgørelse:
 Ankestyrelsen tiltrådte nævnets afgørelse om ophør af dagpenge fra den 26. februar 2003.
 Det betød, at der ikke længere var grundlag for fortsat dagpengeudbetaling efter denne dato.
 Ankestyrelsen kom således til det samme resultat som kommune og nævn.
 Ankestyrelsen vurderede, at der ikke var lægelig dokumentation for, at det var helbredsmæssige årsager, der var grunden til det meget begrænsede fremmøde i den periode, hvor der var aftalt optræning på træ- og sejlerværkstedet på Produktionshøjskolen.
 Der var lagt vægt på, at der ikke var søgt læge i forbindelse med det manglende fremmøde og måtte betragte det som en nægtelse af at medvirke til hensigtsmæssig genoptræning.
 Der var også lagt vægt på de lægelige oplysninger i sagen, hvorefter ansøgeren ikke fandtes uarbejdsdygtig i ikke fysisk belastende arbejde og på at de funktioner, som den ulønnede optræning medførte, tog hensyn til de helbredsmæssige gener.
 Endelig blev der lagt vægt på, at kommunen ved brev af 19. december 2002 havde orienteret om konsekvenserne ved ikke at deltage i den planlagte ulønnede optræning.
