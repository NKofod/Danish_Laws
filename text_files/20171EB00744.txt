Beretning afgivet af Uddannelses- og Forskningsudvalget den 20. marts 2018 Beretning over Forslag til folketingsbeslutning om indførelse af obligatoriske dansksprogede fag på de engelsksprogede uddannelser i Danmark [af Jens Henrik Thulesen Dahl (DF) m.fl.]:
1. Udvalgsarbejdet Beslutningsforslaget blev fremsat den 30. november 2017 og var til 1. behandling den 26. januar 2018. Beslutningsforslaget blev efter 1. behandling henvist til behandling i Uddannelses- og Forskningsudvalget.
Møder Udvalget har behandlet beslutningsforslaget i 2 møder.
2. Politiske bemærkninger Under 1. behandling fremhævede ministeren, at Uddannelses- og Forskningsministeriet er i færd med at analysere udviklingen på de engelsksprogede videregående uddannelser, hvor der bl.a. bliver kigget nærmere på, i hvilket omfang de udenlandske studerende bidrager til det danske arbejdsmarked efter studierne.
På baggrund af denne analyse vil regeringen fremlægge et udspil med en række initiativer, der har til formål at begrænse antallet af udenlandske studerende på de engelsksprogede uddannelser, hvor der er for få studerende, der bliver på det danske arbejdsmarked efter studiernes afslutning.
Et flertal i udvalget (S, DF, V, LA, SF og KF) er enige i vigtigheden af at fastholde dansk som et formidlings- og undervisningssprog såvel som et videnskabeligt sprog på de videregående uddannelsesinstitutioner.
Flertallet ønsker at gøre op med det sproglige domænetab for det danske sprog, som Dansk Sprognævn beskriver som sprogenes dødsspiral, og hvor spiralen starter på de videregående uddannelser.
Flertallet ser med bekymring på udviklingen med de mange engelsksprogede uddannelser og opfordrer derfor ministeren til i det kommende udspil at tage højde for, hvordan det fremover sikres, at det danske sprog bliver fastholdt og styrket som et videnskabeligt sprog både i undervisning og i formidling.
Udspillet skal endvidere tage stilling til spørgsmål som, hvordan det sikres, at der fortsat undervises på dansk inden for alle videnskabelige områder, hvordan det sikres, at der stadig kommunikeres om forskningen og dens resultater på dansk, og hvordan det sikres, at der skabes begreber og benævnelser på dansk.
 Flertallet opfordrer uddannelses- og forskningsministeren til, at der kommer en grundig drøftelse blandt Folketingets politiske partier om, hvordan det sikres, at færdiguddannede udenlandske kandidater tilegner sig det danske sprog og dermed bidrager til, at dansk også er et sprog, man kan begå sig på i videnskabelig og arbejdsrelateret sammenhæng.
 P.u.v.
