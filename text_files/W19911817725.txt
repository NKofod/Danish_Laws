Ved udtræden af en eneforhandlerkontrakt fik den udtrædende forhandler  

 i overensstemmelse med forhandlerkontraktens bestemmelser udbetalt vederlag,  

 dels for afståelse af ordrebeholdning, og dels godtgørelse for ophør af  

 kontrakt.
Intet af de udbetalte vederlag blev anset for skattefri goodwill -  

 en sådan værdi var ikke aftalt i kontrakten - men der var tale om dels  

 erstatning for mistet indtægt, dels om godtgørelse for opgivelse af  

 eneforhandlerkontrakt, jf. lov om særlig indkomstskat m.v. § 2, nr. 9.
 Anpartsselskabet A klagede for skatteåret 1989/90 over, at de lokale  

 skattemyndigheder havde forhøjet selskabets selvangivne indkomst med:
 Sagens udgangspunkt var en eneforhandlerkontrakt med aktieselskabet B som  

 grundlag for udbetalingerne.
 Punkt a), almindelig indkomst 328.854 kr., hvilede på kontraktens § 16,  

 afsnit 5:
»For overtagelse af forhandlerens beholdning af ordrer, jfr. § 15  

 stk. a, skal B endvidere yde en procentvis erstatning af ordresummen, der  

 beregnes som gennemsnittet af forhandlerens sidste 3 hele kalenderårs  

 dokumenterede nettofortjeneste.
Såfremt forhandleren er et selskab med  

 begrænset ansvar, beregnes den procentvise nettofortjeneste med tillæg af  

 direktørens løn og eventuel selskabsskat.« Punkt b), forhøjelsen på 953.668 kr., hvilede på kontraktens § 16, afsnit  

 1:
»I tilfælde af forhandlerens opsigelse af nærværende kontrakt, jfr. §  

 13, stk. 1, er B forpligtet til at yde forhandleren en procentvis  

 godtgørelse, beregnet som gennemsnittet af de sidste 3 hele kalenderårs køb  

 excl. moms af produkter produceret eller forhandlet af B.
Således skal B yde  

 forhandleren en godtgørelse på 1% for hvert fulde år, forhandleren har været  

 antaget som forhandler hos B, dog maximalt 7%. For forhandlere antaget inden  

 den 1.2.1982 skal B dog yde min. 2%.« Af kontraktens § 17, jf. 1. afsnit, fremgik endvidere følgende:
»Parternes rettigheder og forpligtelser i medfør af nærværende  

 kontrakt kan ikke overdrages til trediemand uden modpartens samtykke.« Det klagende selskabs revisor anførte, at beløbet på 328.854 kr. i henhold  

 til forhandlerkontrakten var modtaget som vederlag for afståelse af klientens  

 ordrebeholdning, og at overdragelse af ordrebeholdning var nøje forbundet med  

 overdragelse af kundekreds og forretningsforbindelser.
Goodwill omfatter  

 netop vederlag for overdragelse af kundekreds, forretningsforbindelser  

 o.lign.
Som følge af at 60-70% af salget ifølge selskabets direktør og  

 hovedanpartshaver, C, skete til en fast kreds af håndværkskunder, måtte en  

 sådan goodwill anses for at foreligge.
Som følge af denne faste kundekreds  

 havde B betinget sig, at C i forbindelse med kontrakten accepterede den i  

 forhandlerkontraktens § 12 beskrevne konkurrenceklausul, der afskar C fra at  

 betjene den faste kundekreds ved ophør af samarbejdet med B.
Der var løbende  

 ydet vederlag for konkurrenceklausulen.
Det var endvidere revisorens opfattelse, at den fortjeneste, der  

 indvandtes ved at effektuere de pågældende ordrer efter at virksomheden var  

 overdraget til den nye ejer, måtte beskattes hos den, der udførte arbejdet,  

 dvs. den nye ejer.
Skatteforvaltningen havde anført, at fortjenesten ved  

 effektuering af de pågældende ordrer ville have været skattepligtig indkomst  

 for A ApS, hvis selskabet selv havde effektueret de pågældende ordrer.
Dette  

 kunne imidlertid ikke begrunde beskatningen i det foreliggende tilfælde, idet  

 det netop ikke var A ApS, der havde afviklet de pågældende ordrer, men den  

 nye ejer, hvorfor beskatningen måtte ske hos denne.
Om godtgørelsen på 953.668 kr. anførte revisoren, at det måtte følge af  

 den i TfS 1989.179 refererede landsskatteretskendelse, at beløbet måtte anses  

 for goodwill.
Landsskatteretten fandt i den pågældende sag, at et beløb på  

 320.942 kr., der var modtaget i forbindelse med, at et udenlandsk selskab  

 havde opsagt en eneforhandleraftale og ladet eneforhandlingsretten overgå til  

 et andet firma, var goodwill.
Det modtagne beløb var derfor skattefrit, og  

 det kunne ikke beskattes efter § 2, nr. 9, i lov om særlig indkomstskat.
Skatteforvaltningen havde under sagens behandling henvist til en kendelse  

 gengivet i Meddelelser fra Landsskatteretten 1981 nr.41, hvor et vederlag i  

 forbindelse med ophør af en eneforhandlingsaftale blev beskattet efter § 2,  

 nr. 9, i lov om særlig indkomstskat m.v.
Ifølge Landsskatterettens  

 begrundelse skyldtes dette, at der i den konkrete sag ikke var  

 »tilstrækkeligt holdepunkt« for ikke at anse beløbet som omfattet  

 af lov om særlig indkomstskat § 2, nr. 9. Landsskatterettens kendelse kunne  

 efter revisorens opfattelse ikke tages som udtryk for, at vederlag i  

 forbindelse med ophør af eneforhandling altid skulle henføres til beskatning  

 efter § 2, nr. 9, i lov om særlig indkomstskat, men var udtryk for, at der i  

 den konkrete sag - i modsætning til nærværende sag - ikke var  

 »tilstrækkeligt holdepunkt« for at anse det modtagne beløb som ydet  

 for goodwill.
Endvidere anførte revisoren, at det fremgik af Colding og Dyhr: Lov om  

 særlig indkomstskat m.v., 1966, p. 98, at fortjeneste ved afhændelse af  

 agentur skulle beskattes efter (den dagældende) § 2, nr. 3, såfremt agenten  

 havde afståelsesret hertil.
Det anførtes, at et vederlag fra agenturgiverens  

 side - såfremt agenten havde afståelsesret - for opgivelse af  

 afståelsesretten eller selve agenturet ligeledes skulle beskattes som  

 goodwillvederlag, således at fortjenesten var omfattet af (den dagældende) §  

 2, nr. 3.
Revisoren anførte endelig, at det af forhandlerkontraktens § 16 alene  

 fremgik, at der skulle ydes en »godtgørelse«.
Kontrakten nævnte  

 imidlertid ikke, hvad den nævnte godtgørelse blev ydet for.
At godtgørelsen i  

 den konkrete sag måtte være modtaget for goodwill, fremgik ud over det  

 tidligere anførte endvidere af, at en goodwillberegning, foretaget på  

 grundlag af retningslinierne i SD-cirkulære 1988-17 og cirkulære 1990-7, gav  

 som resultat, at der til virksomheden var knyttet en goodwill på ca. 2,3 mio.  

 kr.
Virksomheden havde således en betydelig merværdi ud over værdien af de  

 bogførte aktiver.
At der forelå en sådan merværdi i form af goodwill, var da  

 også tidligere anerkendt af skattemyndighederne i forbindelse med  

 overdragelse af netop denne forretning pr. 1. januar 1985, hvor goodwill blev  

 fastsat til 600.000 kr., jf. den i bilag 2 anførte skatteansættelse,  

 foretaget af amtsligningsrådet den 7. februar 1986.
 Det var oplyst, at aktieselskabet B over for en anden forhandler med  

 tilsvarende kontrakt havde givet udtryk for, at der ikke ved opsigelse blev  

 udbetalt vederlag for goodwill, men at der var tale om godtgørelse i  

 forbindelse med fratræden.
Landsskatteretten lagde til grund, at der i det foreliggende tilfælde var  

 sket udtræden af kontrakten i henhold til dennes bestemmelser, og at der ikke  

 var tale om overdragelse af agenturet til en 3. person.
Retten bemærkede, at  

 der ikke mellem parterne var aftalt et goodwillbeløb i forbindelse med  

 opsigelse.
De her i sagen omhandlede beløb var af parterne benævnt  

 henholdsvis erstatning og godtgørelse.
Retten fandt, at beløbet på 328.854  

 kr., der angik erstatning for mistet indtægt i forbindelse med optagne  

 ordrer, som antaget af skattemyndighederne var almindelig  

 indkomstskattepligtigt.
Retten var endvidere enig med skattemyndighederne i,  

 at vederlaget på 953.668 kr. måtte anses omfattet af lov om særlig  

 indkomstskat § 2, nr. 9, som godtgørelse for opgivelse af  

 eneforhandlerkontrakt.
Den påklagede ansættelse blev derfor stadfæstet.
 LV 1990, L 6.2.2.1.
