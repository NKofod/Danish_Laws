Bekendtgørelse om bemyndigelse af DMRI til godkendelse og syn m.m. af isoleret transportmateriel til letfordærvelige fødevarer og nedsættelse af ATP-udvalget I medfør af § 58, stk. 3 og 5, i lov om fødevarer, jf. lovbekendtgørelse nr. 46 af 11. januar 2017 fastsættes:
 § 1. Afprøvning, godkendelse og eftersyn af isoleret transportmateriel til international transport af letfordærvelige fødevarer og af det specielle materiel, som skal bruges til sådan transport i henhold til ATP-traktaten1), foretages af DMRI, ATP-materielkontrollen, Gregersensvej 9, 2630 Tåstrup.
 § 2. Miljø- og Fødevareministeren nedsætter et udvalg, ATP-udvalget, til at bistå ved administrationen af de regler, der er fastsat til opfyldelse af ATP-traktaten, herunder til at føre tilsyn med den virksomhed, der udøves af ATP-materielkontrollen.
 Stk. 2. ATP-udvalget består af tre af ministeren udnævnte medlemmer, hvoraf Dansk Transport og Logistik udpeger ét, Landbrug og Fødevarer udpeger ét og Danmarks Fiskeindustri- og Eksportforening udpeger ét medlem.
§ 3. Afgørelser truffet i henhold til § 1 kan påklages til Miljø- og Fødevareklagenævnet.
Afgørelser truffet af Miljø- og Fødevareklagenævnet kan ikke indbringes for højere administrativ myndighed.
Stk. 2. Klage til nævnet skal indbringes inden 4 uger fra den dag, afgørelsen er meddelt, jf. § 7 i bekendtgørelse om forretningsorden for Miljø- og Fødevareklagenævnet.
Klagen skal indgives gennem DMRI, ATP-materielkontrollen, Gregersensvej 9, 2630 Tåstrup.
DMRI, ATP-materielkontrollen, skal inden videresendelse af klagen indhente en udtalelse fra ATP-udvalget.
Udtalelsen skal vedlægges klagen.
 Stk. 3. Sekretariatet for Miljø- og Fødevareklagenævnet kan på nævnets vegne se bort fra overskridelse af klagefristen inden for indenfor 6 måneder efter afgørelsen, når overskridelsen af særlige grunde er undskyldelig, jf. § 9, stk. 2 i bekendtgørelse om forretningsorden for Miljø- og Fødevareklagenævnet.
 § 4. Bekendtgørelsen træder i kraft den 1. juli 2017.
 Stk. 2. Bekendtgørelse nr. 128 af 26. februar 2008 om bemyndigelse af Slagteriernes Forskningsinstitut til godkendelse og syn m.m. af isoleret transportmateriel til letfordærvelige levnedsmidler og nedsættelse af ATP-udvalget ophæves.
