Lov nr. 220 af 31. maj 1963 om landinspektørvirksomhed er ændret ved lov  

 nr. 308 af 8. juni 1977, der træder i kraft den 1. september 1977. Loven er  

 herefter optrykt som lovbekendtgørelse nr. 390 af 12. juli 1977. De  

 væsentligste ændringer vedrører betingelserne for at opnå beskikkelse som  

 landinspektør og inhabilitetsbestemmelserne.
Der er desuden indføjet en ny  

 bestemmelse om forretningsformer for praktiserende landinspektører.
Disse  

 bestemmelser og ændringslovens overgangsbestemmelser vil blive omtalt i det  

 følgende.
1.  Betingelserne for at opnå beskikkelse er ændret, således at  

 der som hovedregel kun kan gives beskikkelse til ansøgere, der har arbejdet i  

 3 år på arbejdssteder, hvor man i praksis beskæftiger sig med fastsættelse,  

 afmærkning og opmåling af skel og udarbejdelse af matrikulære sagdokumenter.  

 Disse ansættelsessteder er nævnt i lovens § 1, stk. 2, nr. 4. Det er hos  

 praktiserende landinspektører, i de sønderjyske amtslandinspektørkontorer og  

 i matrikelvæsenerne i Københavns og Frederiksberg kommuner.
Efter  

 bestemmelsen i § 1, stk. 3, vil ansættelse andre steder kunne medregnes i de  

 3 år.
Der vil således være mulighed for at godkende indtil 2 års ansættelse i  

 matrikeldirektoratet eller indtil 1 års ansættelse andre steder, eventuelt en  

 kombination som angivet i § 1, stk. 3. Følgende steder er nævnt i  

 forarbejderne til loven: Ved Ålborg Universitetscenter som lærer ved  

 landinspektøruddannelsen, ved det færøske matrikelvæsen, i kommuner,  

 amtskommuner, hovedstadsrådet, statslige frednings-, planlægnings- og  

 vejadministrationer, Statens Jordlovsudvalg, Geodætisk Institut,  

 Generaldirektoratet for Statsbanerne, luftfotoselskaber og udenlandske  

 matrikeladministrationer.
Det er imidlertid en forudsætning, at  

 landinspektøren ved sin ansættelse på et eller flere af disse arbejdssteder  

 har været beskæftiget med arbejdsopgaver, der har sammenhæng med matrikulære  

 arbejder.
 Matrikeldirektoratet kan forlange, at ansøgninger om beskikkelse vedlægges  

 erklæring fra arbejdsgiveren om omfanget og indholdet af de arbejder, som  

 ansøgeren har beskæftiget sig med i ansættelsesperioden.
 Selv om lovændringen træder i kraft den 1. september 1977, vil beskikkelse  

 kunne opnås efter de hidtidige regler indtil 1. september 1980, jfr. § 3,  

 stk. 1, i ændringsloven.
 2.  Ifølge landinspektorlovens § 4 a, stk. 1, må en praktiserende  

 landinspektør nu ikke i form af interessentskab eller på lignende måde drive  

 landinspektørvirksomhed sammen med andre end praktiserende landinspektører.
 Bestemmelsen er ikke til hinder for, at praktiserende landinspektører  

 danner interessentskab el.lign. med f.eks. arkitekter eller ingeniører om  

 udførelsen af planlægningsvirksomhed og tekniske arbejder, der ikke kræver  

 landinspektørbeskikkelse.
Bestemmelsen i § 4 a, stk. 1, får ikke virkning for interessentskaber  

 el.lign., der er etableret før den 1. september 1977. Det er dog en  

 forudsætning, at der inden den 1. marts 1978 er ansøgt om dispensation fra  

 bestemmelsen, jfr. landinspektørlovens § 4 a, stk. 4, og § 3, stk. 2, i  

 ændringsloven.
Ansøgning indsendes til landbrugsministeriet,  

 matrikeldirektoratet.
 Dispensation efter bestemmelsen i landinspektørlovens § 4 a, stk. 4, vil  

 også kunne gives i andre særlige tilfælde.
3.  En praktiserende landinspektør må ifølge landinspektørlovens §  

 4 a, stk. 2, kun have mere end eet kontorsted, hvis hvert kontor ledes af en  

 landinspektør med beskikkelse.
Ingen må være leder af mere end eet  

 kontorsted.
Bestemmelsen medfører, at filialkontorer skal have en  

 landinspektør med beskikkelse som fast, daglig leder.
Kontorsteder, der er etableret før lovens ikrafttræden, og som ikke er i  

 overensstemmelse med de nye bestemmelser, kan i medfør af  

 dispensationsbestemmelsen i lovens § 4 a, stk. 4, tillades opretholdt i en  

 overgangsperiode, såfremt forholdene taler for det.
Det er en forudsætning,  

 at der inden den 1. marts 1978 er ansøgt om den nødvendige dispensation.  

 Ansøgning indsendes til landbrugsministeriet, matrikeldirektoratet.
 Kontorsteder, som er etableret ved lovens ikrafttræden, og som allerede  

 ledes af en landinspektør med beskikkelse, skal også anmeldes til  

 matrikeldirektoratet inden 1. marts 1978, jfr. § 3, stk. 3, i ændringsloven.
 Kontorsteder, som agtes oprettet efter den 1. september 1977, skal  

 anmeldes før etableringen, jfr. landinspektørlovens § 4 a, stk. 3.
4.  Landinspektørlovens inhabilitetsbestemmelser er blevet ændret,  

 således at slægtskab eller svogerskab i sidelinien så nær som søskende  

 medfører inhabilitet for landinspektøren.
Den familiekreds, der medfører  

 inhabilitet, er nu den samme for alle landinspektører, uanset om de er  

 praktiserende landinspektører eller landinspektøreassistenter med  

 beskikkelse.
Der er samtidig indført en udtrykkelig bestemmelse i loven om, at  

 landinspektøren vil være inhabil, hvis han er interesseret i sagen på en  

 måde, der i øvrigt kan vække tvivl om hans upartiskhed.
En sådan form for  

 inhabilitet kan navnlig tænkes at foreligge ved skelsætningsforretninger,  

 hvis landinspektøren tidligere har afsat eller genafsat det skel, der nu er  

 strid om.
 Som der fremgår af lovens § 5, stk. 2, kan ingen landinspektør udføre  

 matrikulært arbejde, som en anden landinspektør i samme virksomhed er  

 afskåret fra at udføre på grund af inhabilitet efter bestemmelserne i § 5,  

 stk. 1.
 I tvivlstilfælde afgør landbrugsministeriet, matrikeldirektoratet, om der  

 foreligger inhabilitet efter § 5, stk. 1 eller 2, jfr. § 5, stk. 3.
I forbindelse med de omtalte ændringer af inhabilitetsbestemmelserne er  

 der i landinspektørlovens § 5, stk. 4, indføjet en beføjelse for  

 landbrugsministeriet til at dispensere fra bestemmelserne i stk. 1 og 2.  

 Denne beføjelse vil dog kun kunne anvendes i ganske særlige tilfælde.
Som  

 eksempel kan nævnes udarbejdelsen af en matrikulær berigtigelsessag som følge  

 af ekspropriation eller kendelse fra offentlig myndighed.
Hvis  

 landinspektøren i et sådant tilfælde er inhabil, f.eks. fordi han eller en  

 person i hans familiekreds ejer en enkelt af de ejendomme, sagen omfatter,  

 vil dispensation kunne meddeles.
 Landbrugsministeriets afgørelser efter landinspektørlovens § 5, stk. 3 og  

 4, kan ifølge lovens § 5, stk. 5, indbringes for retten i den retskreds, hvor  

 den pågældende ejendom ligger.
 Landbrugsministeriet, den 16. august  

 1977.
P.
Dalsager.
 /Tove Lense-Møller.
