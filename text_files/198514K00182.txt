Nr BTL 182 Betænkning over Forslag til lov om ændring af lov om leje   

 Nr L 182 1985-86, 1. samling Afgivet af boligudvalget Afgivet: 19860513 Udvalget har behandlet lovforslaget i flere møder og har modtaget skriftlige henvendelser fra Sammenslutningen af Udsenlejere og Trøjborg Grundejerforening.
Der er af forskellige mindretal stillet ændringsforslag, hvorom henvises til de ledsagende bemærkninger.
Et mindretal (det konservative folkepartis, venstres, centrum-demokraternes og kristeligt folkepartis medlemmer af udvalget) har givet udtryk for, at man stiller sig positivt over for nogle af de fremsatte forslag, medens andre synes at give anledning til såvel fortolkningsmæssige som administrative problemer.
Udvalgsmedlemmerne finder imidlertid under alle omstændigheder, at de forhold, som forslagene vedrører, ikke er af en så presserende karakter, at en løsning på problemerne ikke kan afvente de forslag til en lejelovsrevision, som regeringen har bebudet, og hvis færdiggørelse netop er ved at være afsluttet i boligministeriet.
Det er udvalgsmedlemmernes opfattelse, at de fremsatte forslag ud fra et helhedssynspunkt bør indgå i de samlede overvejelser vedrørende udarbejdelsen af en ny lovgivning på området, og man finder på denne baggrund ikke på nuværende tidspunkt at kunne medvirke til, at lovforslaget nyder fremme.
Et andet mindretal (socialdemokratiets medlemmer af udvalget) indstiller lovforslaget til vedtagelse med de af mindretallet stillede og tiltrådte ændringsforslag.
Et tredje mindretal (socialistisk folkepartis medlemmer af udvalget) indtiller lovforslaget til vedtagelse med de stillede ændringsforslag.
Et fjerde mindretal (det radikale venstres medlem af udvalget) indstiller lovforslaget til vedtagelse med de af mindretallet stillede og tiltrådte ændringsforslag.
ÆNDRINGSFORSLAG Til § 1 Af et mindretal (RV), tiltrådt af et mindretal (S og SF):
1) I det under nr. 4 foreslåede nye punktum i § 52, stk. 1, ændres »ejendomsskat« til: », et beløb svarende til den  

 ejendomsskat, der til enhver tid kunne have været opkrævet,».
 Af et mindretal (S), tiltrådt af et mindretal (SF):
 2) Efter nr. 4 indsættes som nyt nummer:
»01. I § 63 a, stk. 4, ændres »foreslå gennemførelse af  

 arbejder, som de afsatte midler kan anvendes til« til: »forlange, at indestående midler i Grundejernes Investeringsfond anvendes til rimelige og hensigtsmæssige forbedringsarbejder«.'.
 Af et mindretal (S), tiltrådt af et mindretal (SF og RV):
 3) Efter nr. 4 indsættes som nyt nummer:
 »02. § 64, stk. 1, ophæves, og i stedet indsættes:
»I ejendomme med mindst 6 beboelseslejemål har lejerne ret til at vælge beboerrepræsentanter.
Stk. 2. Ved oprettelsen af beboerrepræsentation i en ejendom skal mindst 50 pct. af de på et beboermøde fremmødte lejere vælge beboerrepræsentanter.
Er der ikke 50 pct. af lejerne til stede på beboermødet, skal en beslutning om at oprette beboerrepræsentation bekræftes ved en efterfølgende urafstemning blandt samtlige lejere.
Der skal vælges 3 beboerrepræsentanter.
I ejendomme med mindre end 13 lejligheder nedsættes antallet til 1.
Stk. 3. I ejendomme med mindre end 6 og mere end 2 udlejede beboelseslejligheder har et flertal af lejerne samme beføjelser som beboerrepræsentationen i andre ejendomme.
Der skal vælges en talsmand til at repræsentere lejerne over for udlejeren.
Talsmanden skal handle i overensstemmelse med lejerflertallets beslutninger.
Stk. 4. Er der oprettet beboerrepræsentation i en ejendom, fortsætter den, indtil den besluttes ophævet.
En beslutning om at ophæve beboerrepræsentationen skal drøftes efter reglerne i stk. 2.« Stk. 2, 3 og 4 bliver herefter stk. 5, 6 og 7.' 4) Efter nr. 4 indsættes som nyt nummer:
»03. I § 64 indsættes efter stk. 4, der bliver stk. 7, som nyt stykke:
»Stk. 8. Boligministeren fastsætter nærmere regler om afholdelse af beboermøde og valg af beboerrepræsentanter.«» 5) Efter nr. 4 indsættes som nyt nummer:
 »04. § 65 affattes således:
»§ 65. Beboerrepræsentanterne har ret til at drøfte ethvert spørgsmål af betydning for ejendommens drift med udlejeren.
Repræsentanterne har ret til at a) få udleveret ejendommens driftsregnskab samt drøfte ejendomsbudgettet og spørgsmål om lejeforhøjelse med udlejeren; b) blive orienteret om udlejerens ansættelse og afskedigelse af ejendomsfunktionærer; c) være rådgivende med hensyn til anvendelse af de midler, der er afsat til vedligeholdelse og renholdelse m.v.; d) foreslå gennemførelse af forbedringer, når der samtidig anvises mulighed for finansiering til dækning af de driftsudgifter, der følger af forbedringens gennemførelse; e) føre tilsyn med planlægningen af gennemførelsen af alle større arbejder i ejendommen; f) få adgang til regnskabsmateriale og andre bilag, når arbejder, jfr. litra e, er afsluttet, og g) få tilsendt udkast til driftsbudget for ejendommen; driftsbudgettet skal være opstillet som de senest aflagte regnskaber og have samme periode, ligesom eventuelle ændringer i grundlaget for udarbejdelse af budget (i forhold til regnskabet) klart skal præciseres.«» Af et mindretal (RV), tiltrådt af et mindretal (S og SF):
6) I den under nr. 5 foreslåede affattelse af § 73 ændres i stk. 1 »anden indehaver af en selvstændig lejlighed« til: »en ejer  

 eller lejer af en anden lejlighed eller selvstændig beboelse«.
7) I den under nr. 5 foreslåede affattelse af § 73 indsættes som nyt stk. 3:
»Stk. 3. Flere ejerlejligheder, der henhører under samme ejerforening, og som ejes af samme udlejer, anses i denne bestemmelse som en ejendom.
Er flere ejendomme, der ejes af samme ejer, opført kontinuerligt som en samlet bebyggelse, og har disse ejendomme fælles friarealer eller nogen form for driftsfællesskab, anses disse ligeledes i denne bestemmelse som en ejendom.
Det samme gælder, hvor flere ejendomme er samvurderet eller samnoteret i tingbogen.« 8) Nr. 6 affattes således:
 »6. § 84, litra a, affattes således:
»a) Vedrører lejeforholdet en beboelseslejlighed, er det en betingelse, at udlejeren selv agter at bebo lejligheden.
Er denne en ejerlejlighed, som udlejeren ikke tidligere har beboet, er det tillige en betingelse, at lejemålet er indgået før 1. juli  

 1986.«» 9) I den under nr. 9 foreslåede nye § 113 a indsættes i stk. 2, nr.
1, efter »i denne lov« ordene: », lov om midlertidig  

 regulering af boligforholdene«.
BEMÆRKNINGER Til nr. 2 Ændringsforslaget giver lejerne reel medbestemmelsesret ved anvendelse af beløb, der henstår på konti til vedligeholdelse i Grundejernes Investeringsfond.
Til nr. 3-5 Ændringsforslagene giver øget indflydelse på og en øget adgang til oprettelse af beboerrepræsentation.
Såldes vil der efter ændringsforslagene kunne væles beboerrepræsentanter i en ejendom med mindst 6 lejemål imod nu 13 lejemål.
Til nr. 6 Ved anden lejlighed forstås ikke blot ejerlejlighed, men også andelsbolig, parcelhus og lignende.
Til nr. 7 Bestemmelsen er identisk med § 4 a i boligreguleringsloven.
Til nr. 8 I denne affattelse kommer § 84, litra a, til at opfylde behovet for et supplement til forslaget til ændring af § 73, men heller ikke mere. Ændringsforslaget tilsigter således, at den foreslåede bytteret for lejere i ejerlejligheder ikke i vidt omfang bliver illusorisk.
Ved benyttelsen af ordene »denne« og »tillige« er det  

 præciseret, at tilføjelsen kun omhandler den type lejligheder, som det foregående punktum omhandler, nemlig beboelseslejligheder.
Den indskudte sætning, »som udlejeren ikke tidligere har  

 beboet«, har til hensigt at undtage fra uopsigeligheden de tilfælde, hvor en person, f.eks. som følge af udlandsrejse eller lignende, udlejer den ejerlejlighed, som han hidtil har beboet, på almindelige opsigelsesvilkår.
Agnete Laustsen (KF) Birgit Fogh-Andersen (KF) Svend Åge Petersen (KF) Merete Aarup (KF) Bente Nielsen (V) nfmd.
Helge Sander (V) Birgith Mogensen (CD) Arne Bjerregaard (KrF) Svend Andersen (S) Bakholt (S) Baadsgaard (S) Knud Damgaard (S) fmd.
Torben Lund (S) Lissa Mathiasen (S) Ruth Olsen (SF) Pelle Voigt (SF) Estrup (RV) Partierne VS, FP og FD havde ikke medlemmer i udvalget.
