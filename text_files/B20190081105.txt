Bekendtgørelse om ændring af bekendtgørelse om sikkerhed for udførelse af elektriske anlæg § 1 I bekendtgørelse nr. 1114 af 18. august 2016 om sikkerhed for udførelse af elektriske anlæg, foretages følgende ændringer:
 1. § 41 affattes således:
 »§ 41. Kabler skal nedgraves i mindst 0,35 m dybde.
Stk. 2. Kabler for højspænding dog mindst 0,7 m dybde.« 2. Efter § 41 indsættes:
»§ 41 a.
Kabler for højspænding skal være beskyttet af rør, U-profiler eller dækplader.
 Stk. 2. Kabler for lavspænding i mindre end 0,7 m dybde skal være beskyttet af rør, U-profiler eller dækplader.
 Stk. 3. Placeres kabler for lavspænding i mere end 0,7 m dybde kan yderligere mekanisk beskyttelse undlades, hvis der placeres et markeringsbånd.
 Stk. 4. Kabler som føres op fra jorden til det fri, skal være tilstrækkeligt beskyttet mod mekaniske påvirkninger både under jorden og over jorden.
Stk. 5. Kabler, der kun indeholder SELV- og PELV-strømkredse, er ikke omfattet af § 41, men skal markeres med markeringsbånd.« 3. I § 42, stk. 1, indsættes efter »jord«: » og markeringsbånd af plastmateriale til markering af kabler i jord«.
 4. I § 42 indsættes efter stk. 2 som nyt stykke:
»Stk. 3. Markeringsbånd skal have en bredde på mindst 25 mm, en tykkelse på mindst 0,3 mm og være forsynet med følgende advarselstekst: ELKABEL.« Stk. 3 og 4 bliver herefter stk. 4 og 5.
§ 2 Bekendtgørelsen træder i kraft den 16. august 2019.
