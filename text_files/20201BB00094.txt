Fremsat den 19. november 2020 af Ole Birk Olesen (LA), Henrik Dahl (LA) og Alex Vanopslagh (LA) Forslag til folketingsbeslutning om sænkelse af selskabsskatten Folketinget pålægger regeringen at fremsætte lovforslag inden udgangen af 2020, der sænker selskabsskatten med 1 pct. fra den 1. januar 2021.
Bemærkninger til forslaget Formålet med beslutningsforslaget er at lette skatterne et af de steder, hvor effekten på vækst og beskæftigelse er allerstørst.
Forslagsstillerne mener, at det bør have meget stor prioritet at sikre, at finanspolitikken indrettes sådan, at dansk økonomi efter coronakrisen ikke bare genoprettes til status quo fra før coronakrisen, men at vi indretter os på en måde, der muliggør ny vækst.
Et af de finanspolitiske håndtag, som har størst effekt på vækst og beskæftigelse, er lavere selskabsskat.
Ved at bruge dette håndtag kan man skabe et rum for, at Danmark står stærkere på den anden side af krisen.
Hvis selskabsskatten sænkes til 21 pct., vil det løfte arbejdsudbuddet svarende til 300 personer og bnp med næsten 3,3 mia. kr., jf. svar på SAU alm. del  spørgsmål 99 (folketingsåret 2019-20). Det er tilmed sådan, at ginikoefficienten vil være uforandret, fordi selskabsskatten sætter sig i lønningerne og dermed indirekte har en afsmitning på overførselsindkomsterne.
Det er ikke virksomhedsejerne alene, der reelt bærer skattebyrden på selskabsskatten, men derimod alle investorer, lønmodtagere og indirekte modtagere af overførselsindkomster.
Derfor har selskabsskattens niveau betydning for alle.
Forslaget forventes ifølge ovennævnte svar fra skatteministeren at koste 1,3 mia. kr. efter tilbageløb og adfærd.
Forholdet mellem denne lave omkostning for statskassen og den store bnp-effekt reflekterer, at der er store positive effekter af at lempe selskabsskatten.
Forslaget kan finansieres inden for råderummet frem mod 2025.
Skriftlig fremsættelse Ole Birk Olesen (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sænkelse af selskabsskatten.
(Beslutningsforslag nr.
B 94) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
