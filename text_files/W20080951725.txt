Rådighed, cv, godkendelse af a-kassen, CV-nummer Ankenævnet har behandlet Deres klage på møde den 3. april 2008.
Nævnet traf denne A F G Ø R E L S E De har ikke ret til dagpenge i perioden fra den 1. marts til og med den 17. april 2007.
 Ankenævnet tiltræder således Arbejdsdirektoratets afgørelse af den 26. juni 2007.
B E G R U N D E L S E Ankenævnet har lagt til grund, at  De meldte Dem ledig den 29. november 2006,  a-kassen ved brev af 29. januar 2007 oplyste Dem om, at De ikke havde oprettet og fået godkendt et CV i job- og CV-banken på www.job.net.dk, og at a-kassen skulle godkende Deres CV for at den videre udbetaling af dagpenge kunne finde sted,  det videre fremgår af brevet, at De inden den 1. marts 2007 derfor skulle oprette, opdatere eller aktivere Deres CV i CV-banken på www.jobnet.dk, og a-kassen skulle have Deres CV-nummer, for at Deres CV kunne blive godkendt,  a-kassen ved brev af 20. februar 2007 rykkede Dem for svar, og  a-kassen den 2. marts 2007 traf afgørelse om, at Deres dagpenge var stoppet fra den 1. marts 2007,  a-kassen samtidig oplyste, at De for at få genoptaget udbetalingen af dagpenge straks skulle give a-kassen besked om Deres CV-nummer,  der i sagen foreligger CV udskrevet den 4. april 2007, hvor De var mødt personligt frem i a-kassen.
Dette CV kunne a-kassen ikke godkende, og  De rettede henvendelse til a-kassen den 18. april 2007, og a-kassen samme dag godkendte Deres CV.
Det fremgår af bekendtgørelsen om rådighed, at et medlem senest 1 måned efter registreringen som arbejdssøgende skal oprette et CV og gøre det tilgængeligt på Jobnet.
Medlemmet skal herefter sikre sig, at oplysningerne i CVet til enhver tid er korrekte og fyldestgørende.
Videre fremgår det, at hvis et medlem ikke senest 1 måned efter registreringen som arbejdssøgende har et godkendt CV, og dette skyldtes medlemmet, kan medlemmet ikke få dagpenge.
Medlemmet kan igen få dagpenge, når medlemmet har et godkendt CV.
Ankenævnet har lagt vægt på, at De ikke reagerede på a-kassens breve, hvori De bl.a. blev bedt om, at opdatere Deres CV og rette henvendelse til a-kassen om Deres CV-nummer.
De fik frist til den 1. marts 2007. De henvendte Dem i a-kassen den 4. april 2007. A-kassen kunne imidlertid ikke på dette tidspunkt godkende Deres CV, som var mangelfuldt udfyldt.
De henvendte Dem først til a-kassen den 18. april med de nødvendige oplysninger, hvorefter Deres CV blev godkendt.
 Ankenævnet finder derfor, at De ikke har krav på dagpenge, før De fik Deres CV godkendt af a-kassen den 18. april 2007.
R E G L E R Ankenævnet henviser til  § 62, stk. 1, nr. 4, i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 10, stk. 4, og § 22, stk. 3, stk. 4 og stk. 6, i Arbejdsdirektoratets bekendtgørelse nr. 179 af 19. februar 2007 om rådighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt a-kassens telefax af 26. marts 2008 med bilag.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen, Arbejdsdirektoratet Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005 § 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 4) giver arbejdsformidlingen de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Arbejdsdirektoratets bekendtgørelse nr. 179 af 19. februar 2007 om rådighed Jobsøgning og CV § 10.
 .
Stk. 4. Medlemmet skal senest 1 måned efter registreringen som arbejdssøgende oprette et CV og gøre det tilgængeligt på Jobnet.
Medlemmet skal herefter sikre sig, at oplysningerne i CV'et til enhver tid er korrekte og fyldestgørende.
Kapitel 8 Medlemmets oplysningspligt § 22.
Stk. 3. Medlemmet skal i sit CV give fyldestgørende og korrekte oplysninger om tidligere beskæftigelse, uddannelse, kvalifikationer og øvrige forhold af betydning for formidlingen af arbejde.
Medlemmet skal endvidere give jobcenteret og a-kassen adgang til sit CV på Jobnet.
 Stk. 4. Medlemmet kan ikke få dagpenge, så længe medlemmet ikke har givet de oplysninger, som a-kassen har bedt om, jf. stk. 1-3.
Stk. 6. Hvis et medlem ikke senest 1 måned efter registreringen som arbejdssøgende har et godkendt CV, og dette skyldes medlemmet, kan medlemmet ikke få dagpenge.
Medlemmet kan igen få dagpenge, når medlemmet har et godkendt CV.
