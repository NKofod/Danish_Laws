Nr BSF 45 Forslag til folketingsbeslutning om straf for seksuelt misbrug af børn i  

 udlandet Fremsat af Bertel Haarder (V) Inge Dahl-Sørensen (V) Birthe Rønn Hornbech  

 (V) Svend Aage Jensby (V) Erling Oxdam (V) Ulla Tørnæs (V) Helge Adam Møller  

 (KF) Bendt Bendtsen (KF) Brian Mikkelsen (KF) Gitte Seeberg (KF) John Vinther  

 (KF) den 29. oktober 1996 Folketinget pålægger regeringen i folketingsåret 1996-97 at fremsætte forslag til ændring af straffeloven, således at det bliver muligt her i landet at strafforfølge danske statsborgere og personer med bopæl i Danmark for seksuelt misbrug af børn i udlandet, herunder i forbindelse med rufferi og alfonseri efter straffelovens § 228 og § 229 på samme måde, som hvis handlingen var foretaget i Danmark, selv om gerningen ikke er strafbar i det land, hvor den er begået.
Bemærkninger til forslaget Den 17. september 1996 vedtog Europa-Parlamentet enstemmigt et forslag  

 (oprindeligt stillet i udvalget om indre anliggender og frihedsrettigheder af  

 Bertel Haarder (V) i foråret 1996), der lyder:
 Parlamentet »opfordrer medlemsstaterne til at kriminalisere egne  

 borgeres alfonseri og misbrug af mindreårige i udlandet (sexturisme) på lige  

 fod med gældende bestemmelser i hjemlandet«.
I august 1996 vedtog Verdenskongressen om Sexuel Udnyttelse af Børn i  

 Stockholm en tilsvarende formulering, der opfordrer landene til »i  

 tilfælde af sexturisme at udvikle eller styrke og gennemføre love, der  

 kriminaliserer nationale statsborgeres handlinger, der foretages mod børn i  

 det land, hvortil statsborgeren er rejst (ekstra-territoriel  

 straffelovgivning), at tilskynde til udlevering eller andre foranstaltninger  

 for at sikre, at en statsborger, der misbruger et barn i seksuelt øjemed i et  

 andet land (det land, hvortil statsborgeren er rejst), bliver retsforfulgt  

 enten i hjemlandet eller i det land, hvortil den pågældende er rejst, stramme  

 lovgivningen og udmøntningen af loven, herunder konfiskation og overtagelse  

 af værdier og fortjenester og andre sanktioner mod disse, som begår seksuelle  

 forbrydelser mod børn i det land, hvortil den pågældende er rejst, og  

 udveksle relevante data.« Der er tale om en uautoriseret oversættelse af forslagsteksten.  

 Originaludgaven på engelsk vil blive omdelt i udvalget.
 Det siges altså klart, at man skal kunne straffes i hjemlandet for  

 forbrydelser begået i udlandet uden hensyn til, om gerningen er forbudt i det  

 land, hvor gerningen begås.
Den danske justitsminister har hidtil vægret sig mod at ændre det  

 hævdvundne princip, at man kun kan straffes for noget, der er forbudt på  

 gerningsstedet.
Men dette princip må vige i den moderne verden, hvor det er  

 blevet alt for let at opsøge tiltrækkende gerningssteder på den anden side af  

 jordkloden.
 Også EU-kommissær Anita Gradin går ind for den foreslåede stramning.
 Forslagsstillerne opfordrer justitsministeren til at tage denne  

 problemstilling alvorligt og fremsætte de fornødne forslag.
Skriftlig fremsættelse Bertel Haarder (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om straf for seksuelt misbrug af børn  

 i udlandet.
(Beslutningsforslag nr.
B 45).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
