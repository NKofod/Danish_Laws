Bekendtgørelse om ændring af bekendtgørelse om registrering af ejendomsmæglere mv. , der er etableret i et EU-land, i et EØS-land eller i Schweiz1) (Implementering af Servicedirektivet) § 1 I bekendtgørelse nr. 1307 af 23. november 2007 om registrering af ejendomsmæglere mv., der er etableret i et EU-land, i et EØS-land eller i Schweiz foretages følgende ændringer:
 1. Som fodnote til bekendtgørelsens titel indsættes:
»1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF om anerkendelse af erhvervsmæssige kvalifikationer (EU-Tidende 2005 L 255 s. 22) og dele af Europa-Parlamentets og Rådets direktiv 2006/123/EF om tjenesteydelser i det indre marked (EU-Tidende 2006 L 376 s. 36).« 2. § 6, stk. 1, 1. pkt., affattes således:
»Personer, der ønsker at etablere sig som ejendomsmægler i Danmark, skal indgive ansøgning herom til Erhvervs- og Byggestyrelsen.« 3. § 7 affattes således:
»§ 7. Erhvervs- og Byggestyrelsen sender kvittering for modtagelse af ansøgningen indenfor en måned.
Kvitteringen skal indeholde oplysning om tidsfristen for styrelsens behandlingstid, jf. stk. 3, oplysning om klagemuligheder, samt at det ikke kan betragtes som en stiltiende accept, at ansøgeren ikke har modtaget svar fra styrelsen indenfor i stk. 3 fastsatte tidsfrister.
 Stk. 2 . Såfremt ansøgningen mangler dokumenter, giver Erhvervs- og Byggestyrelsen ansøgeren besked herom hurtigst muligt, dog senest indenfor en måned.
Stk. 3 . Erhvervs- og Byggestyrelsen træffer begrundet afgørelse om etablering og registrering som ejendomsmægler, jf. lov om omsætning af fast ejendom § 25, senest 3 måneder efter forelæggelsen af den fuldt dokumenterede ansøgning.
Denne frist kan dog forlænges én gang med én måned, hvis sagens kompleksitet berettiger det.« § 2 Bekendtgørelsen træder i kraft den 12. marts 2010.
Erhvervs- og Byggestyrelsen, den 9. marts 2010 Finn Lauritzen / Henning Steensig 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF om tjenesteydelser i det indre marked (EU-Tidende 2006 L 376 s. 36).
