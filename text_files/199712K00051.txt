Nr LSF 51 Forslag til Lov om ændring af ligningsloven (Ophævelse af fradragsretten  

 for udgifter til bestikkelse) Fremsat af skatteministeren (Carsten Koch) den 29. oktober 1997 Vedtaget ved tredjebehandling den 19. december 1997 Lov nr. 1097 af 29/12/1997 § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 819 af 3. november 1997, indsættes efter § 8 C:
»§ 8 D . Ved opgørelsen af den skattepligtige indkomst gives  

 der ikke fradrag for udgifter til bestikkelse som nævnt i straffelovens § 144  

 til en person, der er ansat, udnævnt eller valgt til tjeneste eller hverv ved  

 lovgivende, administrative og dømmende organer, uanset om det er for Danmark,  

 Færøerne eller Grønland eller en fremmed stat, herunder lokale myndigheder  

 eller politiske underafdelinger, eller for en international organisation, som  

 er dannet af stater, regeringer eller andre internationale  

 organisationer.« § 2 Loven træder i kraft dagen efter bekendtgørelsen i Lovtidende og har  

 virkning for udgifter, der afholdes i indkomstår, der påbegyndes den 1.  

 januar 1998 eller senere.
Oprindeligt fremsat forslag § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 869 af 15. november 1995, som ændret senest ved lov nr.  

 452 af 10. juni 1996, indsættes efter § 8 C:
»8 D . Ved opgørelsen af den skattepligtige indkomst gives  

 der ikke fradrag for udgifter til bestikkelse, som nævnt i straffelovens §  

 144, til en person, der er ansat, udnævnt eller valgt til tjeneste eller  

 hverv ved lovgivende, administrative og dømmende organer, uanset om det er  

 for Danmark, Færøerne eller Grønland eller en fremmed stat, herunder lokale  

 myndigheder eller politiske underafdelinger, eller for en international  

 organisation, som er dannet af stater, regeringer eller andre internationale  

 organisationer.« § 2 Loven træder i kraft dagen efter bekendtgørelsen i Lovtidende og har  

 virkning for udgifter, der afholdes i indkomstår, der påbegyndes den 1.  

 januar 1998 eller senere.
Bemærkninger til lovforslaget 1. Formål Formålet med lovforslaget er at ophæve den nuværende praksis, hvorefter  

 danske erhvervsvirksomheder under visse betingelser kan få fradrag for  

 udgifter til bestikkelse af udenlandske embedsmænd.
Gennemførelsen af  

 lovforslaget medfører, at Danmark opfylder OECD's anbefaling af 11. april  

 1996, som opfordrer landene til at undersøge deres skattelovgivning med  

 henblik på at nægte fradragsret for bestikkelse af udenlandske embedsmænd.
Internationale organisationer som OECD, Europarådet, EU og FN har gennem  

 de senere år opfordret alle lande til at bekæmpe korruption.
Korruption er en  

 alvorlig trussel mod det politiske og økonomiske grundlag i alle lande, og  

 korruption skader forholdet mellem befolkning, virksomheder og myndigheder.  

 Korruption fordrejer de beslutninger, som borgernes repræsentanter og  

 embedsmænd bør træffe udelukkende ud fra offentlighedens interesse.  

 Korruption bryder med princippet om lighed ved at give mulighed for, at  

 borgere og virksomheder selv kan bestemme deres politiske og økonomiske  

 indflydelse.
Korruption fordrejer konkurrencevilkårene mellem virksomheder.
De fleste lande bekæmper da også korruption af deres egne embedsmænd.
I  

 Danmark er der således (på samme måde som i mange andre OECD-lande) ikke  

 fradragsret for udgifter til bestikkelse af danske embedsmænd (hvilket også  

 er strafbart både for yder og modtager).
De fleste landes lovgivning mod korruption omfatter derimod ikke  

 korruption i udlandet.
Uanset at der som nævnt ikke gives fradrag ved dansk  

 beskatning for udgifter til bestikkelse af embedsmænd her i landet, tillader  

 dansk skattepraksis alligevel, at danske virksomheder kan få fradrag for  

 udgifter til bestikkelse af embedsmænd i fremmede lande, såfremt der er  

 tradition for bestikkelse i disse lande.
Efter de internationale organisationers opfattelse er det vigtigt, at  

 landene udvider deres regler om korruption af deres egne embedsmænd til også  

 at omfatte korruption af udenlandske embedsmænd.
Det er også vigtigt, at  

 indgrebet mod korruption sker på nuværende tidspunkt for at undgå, at  

 korruption bliver fast praksis i de administrationer, som nu er under  

 opbygning i de ny demokratier og i udviklingslandene.
 Hvis bekæmpelsen af korruption skal være effektiv, skal alle lande skal  

 deltage.
 Dette er baggrunden for, at OECD har taget initiativet og bl.a. opfordrer  

 både medlemslande og ikke-medlemslande til at afskaffe fradragsretten for  

 udgifter til bestikkelse af udenlandske embedsmænd, hvis de ikke allerede  

 nægter fradrag for sådanne udgifter.
 Regeringen er enig i anbefalingerne fra de internationale organisationer.  

 Det foreslås derfor, at Danmark som led i den internationale bekæmpelse af  

 korruption helt ophæver muligheden for, at der gives fradrag for udgifter til  

 bestikkelse af embedsmænd ved dansk indkomstopgørelse, uanset om der er tale  

 om bestikkelse af danske eller udenlandske embedsmænd.
 2. Nuværende praksis ved dansk beskatning.
 Ved opgørelsen af dansk skattepligtig indkomst gives der ikke fradrag for  

 udgifter til bestikkelse af danske embedsmænd, og som udgangspunkt er der  

 heller ikke fradragsret for udgifter til bestikkelse af udenlandske  

 embedsmænd.
Hvis en dansk virksomhed imidlertid kan dokumentere, at den er nødt til at  

 afholde udgifter til bestikkelse for at opnå salg af varer, tjenesteydelser  

 m.v. i et fremmed land, kan den dog alligevel få fradrag for udgifterne.
Det  

 er en betingelse, at virksomheden kan dokumentere eller sandsynliggøre, at  

 det beløb, som den vil have fradrag for, er udbetalt til vedkommende  

 udlænding.
Det er ikke afgørende, hvorledes ydelsen er betegnet, fx som  

 provision, kommission, konsulenthonorar eller direkte som bestikkelse.  

 Hjemlen til fradrag findes i statsskattelovens § 6 a (om fradrag for  

 driftsomkostninger, der er anvendt til at erhverve eller sikre indkomsten).
 Afgørelsen af om betingelserne for fradrag for udgifter til bestikkelse i  

 et fremmed land er opfyldt, beror altså bl.a. på, om skatteyderen er i stand  

 til at dokumentere, at der eksisterer en kutyme i dette land for at afholde  

 denne slags udgifter.
Provenumæssige konsekvenser En ophævelse af fradragsretten for udgifter til bestikkelse vil medføre et  

 merprovenu for det offentlige.
Der foreligger ikke tilgængelige oplysninger,  

 der gør det muligt at kvantificere dette merprovenu, men det antages at være  

 begrænset.
Erhvervsøkonomiske konsekvenser Forslaget kan kritiseres for at medføre, at danske virksomheder får  

 dårligere konkurrencevikår i forhold til virksomheder i de lande, som ikke  

 har ophævet fradragsretten for bestikkelse.
 Hertil kan for det første nævnes, at det må forventes, at OECD-landene vil  

 følge OECD's anbefaling om at ophæve fradragsretten.
 For det andet kan en bevarelse af fradragsretten omvendt kritiseres for,  

 at danske virksomheder derved får en tvivlsom fordel i konkurrencen med  

 virksomheder i de lande, som allerede har ophævet eller er ved at ophæve  

 fradragsretten for bestikkelse.
 Endeligt er det med til at give dansk erhvervsliv og Danmark et bedre  

 image, at danske virksomheder ikke betaler bestikkelse, ligesom danske  

 embedsmænd ikke tager mod bestikkelse.
Administrative konsekvenser Den nuværende praksis vedrørende fradrag for bestikkelse medfører  

 væsentlige problemer.
For det første er der problemer med at afgøre, om  

 bestikkelse må anses for en kutyme i det land, hvor udgiften er afholdt.
For  

 det andet er der problemer med hensyn til bedømmelsen af dokumentation eller  

 sandsynliggørelse af, at udgiften til bestikkelse er afholdt, og at den er  

 afholdt med det beløb, som der påstås fradrag for.
For det tredje er der  

 problemer med hensyn til bedømmelsen af betingelsen om, at udgiften var  

 nødvendig.
 Det må antages, at disse problemer vil forekomme i stadig flere sager i  

 takt med internationaliseringen af dansk erhvervsliv.
 Den foreslåede regel om ophævelse af fradragsretten vil fjerne de  

 administrative problemer med at afgøre, om betingelserne for fradraget er  

 opfyldt.
Gennemførelsen af lovforslaget vil dog ikke fjerne alle administrative  

 problemer på området.
Som eksempel kan nævnes problemer med at afgrænse,  

 hvilke udgifter der kan anses for bestikkelse, og problemer med at afgrænse,  

 hvem der er i offentlig tjeneste eller hverv.
EU-retlige aspekter Lovforslaget skønnes ikke at have EU-retlige aspekter.
Bemærkninger til de enkelte bestemmelser Til § 1 Den foreslåede bestemmelse i ligningslovens § 8 D går ud på, at der ikke  

 indrømmes fradrag for udgifter til bestikkelse af embedsmænd m.fl. ved  

 opgørelsen af skattepligtig indkomst.
Udgangspunktet er altså, at embedsmænd m.fl. kun modtager løn eller  

 vederlag fra deres arbejdsgiver.
Selv om en embedsmand behandler en sag  

 vedrørende en virksomhed mv., skal vedkommende ikke modtage betaling eller  

 vederlag fra den pågældende virksomhed mv.
Det foreslås, at de udgifter, som anses for at være bestikkelse og som  

 derfor i fremtiden ikke kan fradrages, skal afgrænses efter samme kriterier,  

 som allerede lægges til grund ved anvendelsen af straffelovens § 144 om den,  

 der i udøvelse af offentlig tjeneste eller hverv uberettiget modtager,  

 fordrer eller lader sig tilsige gave eller anden fordel.
Efter § 144 straffes  

 den pågældende med fængsel indtil 6 år, under formildende omstændigheder med  

 bøde.
Ud over § 144 har straffeloven en bestemmelse om bestikkelse i § 122 om  

 den, som yder, lover eller tilbyder nogen, der virker i offentlig tjeneste  

 eller hverv, gave eller nogen anden fordel for at formå ham til at foretage  

 eller undlade noget, hvorved han ville gøre sig skyldig i pligtstridig  

 handling.
Det afgørende for at der ikke ydes fradrag for ydelse til en dansk eller  

 udenlandsk embedsmand mv. er altså, om modtageren kunne straffes for at  

 modtage den pågældende ydelse, hvis den pågældende var i dansk offentlig  

 tjeneste eller hverv.
Det er derimod ikke afgørende, om den, der betaler  

 ydelsen, kan straffes.
Bestemmelse i ligningslovens § 8 D skal også omfatte  

 selskaber, uanset at de ikke kan straffes, hvis de betaler bestikkelse til  

 embedsmænd.
 Bedømmelsen af hvornår en ydelse skal anses for bestikkelse, skal altså  

 knyttes til dansk standard, også i de tilfælde hvor ydelsen og modydelsen  

 finder sted i et andet land.
 § 8 D skal omfatte ydelser til personer, der er i offentlig tjeneste eller  

 hverv, uanset om der er for Danmark, Færøerne, Grønland, en fremmed stat,  

 eller for en international organisation, som er stiftet af stater, regeringer  

 eller andre internationale organisationer.
 Offentlig tjeneste eller hverv omfatter tjeneste eller hverv ved alle  

 lovgivende, administrative eller dømmende myndigheder eller organer, uanset  

 om det er for en stat eller dens lokale myndigheder eller politiske  

 underafdelinger.
 Personer, der er i offentlig tjeneste eller hverv, omfatter personer, der  

 er ansat til tjeneste ved offentlige myndigheder, og personer, der er udnævnt  

 til at virke for offentlige råd mv., samt personer, der er valgt til  

 folkevalgte repræsentationer.
 Under hensyn til, at den foreslåede bestemmelse især vil få betydning for  

 bestikkelse af udenlandske embedsmænd, er det svært på forhånd at afgrænse  

 personkredsen mere nøjagtigt.
Til § 2 Det foreslås, at i de tilfælde, hvor der efter gældende skattepraksis er  

 fradragsret for udgifter til bestikkelse af embedsmænd i visse fremmede  

 stater, ophæves fradragsretten med virkning for udgifter, der afholdes i  

 indkomstår, der påbegyndes den 1. januar 1998 eller senere.
Skriftlig fremsættelse (29. oktober 1997) Skatteministeren (Carsten Koch):
 Jeg skal herved tillade mig at fremsætte:
 Forslag til lov om ændring af ligningsloven. (Ophævelse af  

 fradragsretten for udgifter til bestikkelse).
(Lovforslag nr.
L 51).
 Formålet med lovforslaget er at ophæve den nuværende praksis, hvorefter  

 erhvervsvirksomheder kan få fradrag ved dansk beskatning, hvis de har afholdt  

 udgifter til bestikkelse af udenlandske embedsmænd i lande, hvor der er  

 kutyme for bestikkelse.
 Gennemførelsen af lovforslaget medfører, at Danmark opfylder en anbefaling  

 fra OECD om at gennemføre en fuldstændig ophævelse af fradragsretten for  

 bestikkelse af embedsmænd.
Korruption er nemlig en alvorlig trussel mod det politiske og økonomiske  

 grundlag i alle lande.
Korruption skader forholdet mellem befolkning,  

 virksomheder og myndigheder.
Korruption fordrejer de beslutninger, som  

 borgernes repræsentanter og embedsmænd bør træffe udelukkende ud fra  

 offentlighedens interesse.
Korruption bryder med princippet om lighed ved at  

 give mulighed for, at nogle borgere og virksomheder selv kan bestemme deres  

 politiske og økonomiske indflydelse.
Korruption fordrejer  

 konkurrencevilkårene mellem virksomheder.
De fleste lande bekæmper da også korruption af deres egne embedsmænd.
I  

 Danmark er der ikke fradragsret for udgifter til bestikkelse af danske  

 embedsmænd (hvilket i øvrigt ville være strafbart både for yder og modtager).
De fleste landes lovgivning mod korruption omfatter derimod ikke  

 korruption i udlandet.
Uanset at der som nævnt ikke gives fradrag ved dansk  

 beskatning for udgifter til bestikkelse af embedsmænd her i landet, tillader  

 dansk skattepraksis alligevel, at danske virksomheder kan få fradrag for  

 bestikkelse af embedsmænd i fremmede lande, såfremt der er tradition for  

 bestikkelse i de pågældende lande.
Det er vigtigt, at alle lande udvider deres regler om korruption af deres  

 egne embedsmænd til også at omfatte korruption af udenlandske embedsmænd.
Det  

 er også vigtigt, at indgrebet mod korruption sker på nuværende tidspunkt for  

 at undgå, at korruption bliver fast praksis i de administrationer, som nu er  

 under opbygning i de ny demokratier og i udviklingslandene.
 Hvis bekæmpelsen af korruption skal være effektiv, skal alle lande skal  

 deltage.
 Dette var baggrunden for, at OECD tog initiativet og bl.a. opfordrer både  

 medlemslande og ikke-medlemslande til at afskaffe fradragsretten for udgifter  

 til bestikkelse af udenlandske embedsmænd, hvis de ikke allerede nægter  

 fradrag for sådanne udgifter.
 Det foreslås derfor som et led i den internationale bekæmpelse af  

 korruption, at Danmark helt ophæver muligheden for, at der gives fradrag for  

 udgifter til bestikkelse af embedsmænd ved dansk indkomstopgørelse, uanset om  

 der er tale om bestikkelse af danske eller udenlandske embedsmænd.
 Idet jeg iøvrigt henviser til lovforslagets bemærkninger, skal jeg  

 anbefale forslaget til Folketingets velvillige behandling.
