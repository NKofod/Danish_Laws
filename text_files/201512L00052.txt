Fremsat den 11. november 2015 af energi-, forsynings- og klimaministeren (Lars Christian Lilleholt) Forslag til Lov om ændring af lov om naturgasforsyning (Bemyndigelse til fastsættelse af regler om opgørelse af produktions- og tilførselsomkostninger for opgraderet og renset biogas m.v.) § 1 I lov om naturgasforsyning, jf. lovbekendtgørelse nr. 1331 af 25. november 2013, som ændret ved § 2 i lov nr. 466 af 18. maj 2011, § 2 i lov nr. 633 af 16. juni 2014 og § 2 i lov nr. 1498 af 23. december 2014, foretages følgende ændringer:
 1. I § 35 c, stk. 7, ændres »tildeling af pristillægget« til: »tildeling af pristillæg«.
 2. I § 35 c, stk. 8, 2. pkt., ændres »Pristillægget« til: »Pristillæg«.
 3. I § 35 d indsættes som stk. 10:
»Stk. 10. Energi-, forsynings- og klimaministeren kan fastsætte regler om, at Energinet.dk skal opgøre omkostninger ved produktion og tilførsel af opgraderet biogas til det sammenkoblede system og af renset biogas til et bygasnet, og om hvordan disse omkostninger skal opgøres.
Ministeren kan endvidere fastsætte regler om, at enhver, der modtager pristillæg efter § 35 c, og producenter af biogas, der leverer biogas til modtagere af pristillæg efter § 35 c, skal meddele Energinet.dk de oplysninger, der er nødvendige for at opgøre omkostningerne efter 1. pkt.« § 2 Loven træder i kraft den 1. februar 2016.
Bemærkninger til lovforslaget Almindelige bemærkninger 1. Indledning Lovforslaget indeholder forslag til ændring af lov om naturgasforsyning.
 Formålet med de foreslåede ændringer af lov om naturgasforsyning er at sikre, at Danmark overholder vilkår i Europa-Kommissions afgørelse fra november 2013 om godkendelse af statsstøtteordningerne til opgraderet og renset biogas m.v.  I forbindelse med Europa-Kommissionens behandling af statsstøttesagen måtte Danmark forpligte sig til at sikre, at støtten til opgraderet og renset biogas ikke fører til overkompensation.
 Med lovforslaget foreslås det derfor, at der indsættes en bemyndigelse i lov om naturgasforsyning til, at energi-, forsynings- og klimaministeren kan fastsætte regler om, at Energinet.dk skal opgøre omkostningerne til produktion og tilførsel af opgraderet biogas, der leveres til det sammenkoblede system, og af renset biogas, der leveres til et bygasnet med henblik på, at ministeren kan foretage en regelmæssig vurdering af, om de gældende pristillæg til opgraderet og renset biogas kan føre til overkompensation.
Det foreslås endvidere, at ministeren kan bestemme, at enhver, der modtager støtte til opgraderet og renset biogas, og biogasproducenter, der leverer biogas til disse støttemodtagere, skal give Energinet.dk oplysninger, der er nødvendige for at opgøre omkostningerne ved produktion og tilførsel af opgraderet biogas til det sammenkoblede system og renset biogas til et bygasnet.
Energinet.dk skal bruge oplysningerne til at opgøre produktions- og tilførselsomkostningerne til opgraderet og renset biogas.
Opgørelsen skal ligeledes benyttes til at foretage en vurdering af, om de gældende pristillæg til opgraderet og renset biogas kan føre til overkompensation.
 Herudover foreslås enkelte sproglige ændringer.
2. Baggrund Folketinget vedtog støtteordninger til opgraderet biogas, der leveres til det sammenkoblede system og renset biogas, der leveres til et bygasnet, ved lov nr. 576 af 18. juni 2012. Ikrafttrædelsen blev betinget af Europa-Kommissionens godkendelse, da ordningerne indeholder statsstøtte.
Ved afgørelse af 14. november 2013 godkendte Kommissionen støtteordningerne (statsstøttesag SA. 35485 (2012/N) støtte til al biogasanvendelse) om støtte til opgraderet og renset biogas.
Danmark er forpligtet til at genanmelde støtteordningerne efter 10 år.
På baggrund af Europa-Kommissionens afgørelse blev støtteordningerne sat i kraft den 1. december 2013 ved bekendtgørelse nr. 1319 af 22. november 2013.
 Det fremgår af Europa-Kommissionens ovennævnte afgørelse, at Danmark vil overvåge, hvordan driftsbesparelserne for de berørte anlæg, herunder opgraderings- og rensningsanlæg, udvikler sig for at sikre, at der ikke bliver tale om overkompensation.
 Lovforslaget fremsættes derfor med henblik på, at Danmark kan opfylde sine statsstøtteretlige forpligtelser i medfør af Europa-Kommissionens godkendelse af støtteordningerne til opgraderet og renset biogas, jf. afgørelse af 14. november 2013.
3. Lovforslagets hovedpunkt 3.1. Bemyndigelse til energi-, forsynings- og klimaministeren til fastsættelse af regler om opgørelse af produktions- og tilførselsomkostninger for opgraderet og renset biogas m.v.
3.1.1. Gældende ret Pristillæggene til opgraderet biogas, som leveres til det sammenkoblede system, og renset biogas, som leveres til et bygasnet, fremgår af § 35 c i lov om naturgasforsyning.
Ved »det sammenkoblede system« forstås indbyrdes forbundne transmissions- og distributionsnet for naturgas, jf. lovens § 6, nr. 20 og 21. Ved »bygasnet« forstås et naturgas-luft-baseret bygasforsyningssystem, jf. bemærkningerne til § 35 c, stk. 8, som indsat ved lov nr. 576 af 18. juni 2012, jf.
Folketingstidende 2011-12 (2. samling), A, L 182, side 26. Efter lovens § 35 c, stk. 6, kan energi-, forsynings- og klimaministeren efter forelæggelse for et af Folketinget nedsat udvalg (Energi-, Forsynings- og Klimaudvalget) fastsætte nærmere regler om, at pristillæg til opgraderet og renset biogas skal nedsættes eller bortfalde.
Det fremgår af bemærkningerne til § 35 c, stk. 6, som indsat ved lov nr. 576 af 18. juni 2012 jf.
Folketingstidende 2011-12 (2. samling), A, L 182, side 25, at nedsættelse kan ske ved at reducere pristillæggets størrelse eller varighed.
Det fremgår ligeledes af bemærkningerne, at pristillægget kan nedsættes eller bortfalde for at undgå overkompensation.
 De gældende regler om støtteordningerne til opgraderet og renset biogas i lov om naturgasforsyning indeholder ikke regler om overvågning af driftsbesparelserne.
Energinet.dk er en selvstændig offentlig virksomhed, der ejer og driver det overordnede el- og naturgasnet samt et gaslager, og hører under Energi-, Forsynings- og Klimaministeriet.
Energinet.dk varetager administrationen af reglerne om pristillæg til opgraderet og renset biogas, herunder beregning og udbetaling af pristillæg.
Det sker efter lov om naturgasforsyning og reglerne i bekendtgørelse nr. 299 af 25. marts 2015 om pristillæg til opgraderet biogas leveret til det sammenkoblede system og renset biogas leveret til et bygasnet.
Energinet.dks omkostninger forbundet med administrationen af støtteordningen afholdes af staten, jf. § 35 c, stk. 9, i lov om naurgasforsyning.
 Det fremgår af lov om naturgasforsyning § 35 d, stk. 2, at enhver, der anmoder om pristillæg efter § 35 c, skal lade sig registrere hos Energinet.dk og meddele nødvendige oplysninger af betydning for tildelingen af pristillæg til Energinet.dk.
Energi-, forsynings- og klimaministeren kan efter lov om naturgasforsyning § 35 d, stk. 5, fastsætte regler om adgangen til og den nødvendige dokumentation for at opnå pristillæg efter § 35 c.
Energi-, forsynings- og klimaministeren kan endvidere efter lov om naturgasforsyning § 35 d, stk. 6, fastætte regler om, at producenter af biogas skal indberette måledata til Energinet.dk, som er nødvendige for at foretage en korrekt beregning af pristillæg efter § 35 c.
Disse bemyndigelser er udmøntet ved bekendtgørelse nr. 299 af 25. marts 2015 om pristillæg til opgraderet biogas leveret til det sammenkoblede system og renset biogas leveret til et bygasnet.
Der er derimod ikke hjemmel i lovgivningen for Energinet.dk til at opgøre omkostningerne ved produktion og tilførsel af opgraderet biogas til det sammenkoblede system og renset biogas til et bygasnet, herunder hvordan omkostningerne skal opgøres, med henblik på at ministeren kan vurdere, om de gældende pristillæg til opgraderet og renset biogas kan føre til overkompensation.
Der er derfor heller ikke hjemmel til, at Energinet.dk kan anmode modtagere af støtte til opgraderet og renset biogas og biogasproducenter om, at de skal give Energinet.dk de oplysninger, der er nødvendige for at opgøre produktions- og tilførselsomkostningerne for opgraderet og renset biogas.
3.1.2. Ministeriets overvejelser og den foreslåede ordning Det fremgår af Europa-Kommissionens afgørelse (statsstøttesag SA. 35485 (2012/N) støtte til al biogasanvendelse) af 14. november 2013 om støtte til opgraderet og renset biogas, at Danmark er forpligtet til at overvåge, hvordan driftsbesparelserne for de af afgørelsen berørte anlæg, herunder opgraderings- og rensningsanlæg, udvikler sig for at sikre, at der ikke bliver tale om overkompensation.
 Herudover fremgår det af afgørelsen, at Danmark er forpligtet til at regulere de skønnede gennemsnitlige omkostninger for opgraderingsanlæg på basis af de faktiske omkostninger, der blev lagt til grund i Europa-Kommissionens afgørelse fra november 2013. Det fremgår endvidere af Europa-Kommissionens afgørelse, at den skønnede markedspris på naturgas skal reguleres årligt baseret på den faktiske markedspris.
Europa-Kommissionen godkender støtteordninger for en nærmere afgrænset tidsperiode. Ændringer i markedet kan betyde, at støtteniveauet inden for denne tidsperiode bliver højere end forudsat i Europa-Kommissionens afgørelse om godkendelse af støtten.
Støtteniveauet er for højt, hvis støtten overstiger forskellen mellem de samlede faktiske omkostninger ved produktion af energi fra vedvarende energikilder og markedsprisen for den pågældende energiform.
Hvis dette bliver tilfældet, vil det være nødvendigt at nedsætte støtten.
Det vil energi-, forsynings- og klimaministeren kunne gøre enten ved regler fastsat af ministeren efter forelæggelse for et af Folketinget nedsat udvalg (Energi-, Forsynings- og Klimaudvalget), jf. § 35 c, stk. 6, i lov om naturgasforsyning eller ved at fremsætte lovforslag for Folketinget herom.
Med lovforslaget foreslås derfor indsat en bemyndigelse i lov om naturgasforsyning til energi-, forsynings- og klimaministeren til at fastsætte regler om, at Energinet.dk skal opgøre omkostningerne ved produktion og tilførsel af opgraderet biogas til det sammenkoblede system og renset biogas til et bygasnet, og om hvordan disse omkostninger skal opgøres.
Det foreslås endvidere, at der indsættes en bemyndigelse til at fastsætte regler om, at enhver, der modtager støtte for opgraderet og renset biogas, og biogasproducenter, der leverer biogas til disse støttemodtagere, skal give Energinet.dk de oplysninger, der er nødvendige for at opgøre produktions- og tilførselsomkostningerne for opgraderet og renset biogas.
Herved vil der kunne sikres det fornødne grundlag for en vurdering af, om støtteordningerne kan føre til overkompensation, og om der derfor bør ske nedsættelse eller bortfald af pristillæg, enten ved at energi- forsynings-, og klimaministeren udnytter sin bemyndigelse i lovens § 35 c, stk. 6, til at fastsætte regler herom, eller fremsætter lovforslag herom for Folketinget.
Der henvises til lovforslagets § 1, nr. 3 og de specielle bemærkninger hertil.
4. Økonomiske og administrative konsekvenser for det offentlige Lovforslaget muliggør, at Energinet.dk i henhold til regler udstedt af energi-, forsynings- og klimaministeren skal foretage nærmere angivne opgørelser af omkostningerne ved produktion og tilførsel af opgraderet biogas, der leveres til det sammenkoblede system, og renset biogas, der leveres til et bygasnet.
Dette kan medføre en forøgelse af Energinet.dk's opgaver i forbindelse med administrationen af pristillæg.
Opgaverne kan afholdes inden for de eksisterende bevillingsmæssige rammer.
Lovforslaget indebærer endvidere, at Energistyrelsen skal udmønte bemyndigelserne ved at revidere reglerne om biogas samt vurdere om støtteordningerne til opgraderet og renset biogas fører til, at der foreligger overkompensation.
Lovforslaget vil således medføre en mindre forøgelse af Energistyrelsens opgaver, som afholdes inden for de bestående bevillingsmæssige rammer.
Lovforslaget vurderes ikke at have økonomiske eller administrative konsekvenser for regioner eller kommuner.
 5. Økonomiske og administrative konsekvenser for erhvervslivet m.v.
 Lovforslaget medfører hverken økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ikke administrative konsekvenser for borgerne.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget er med til at sikre overholdelse af Europa-Kommissionens statsstøtteafgørelse af 14. november 2013 (statsstøttesag SA. 35485 (2012/N) støtte til al biogasanvendelse), jf. nærmere herom i afsnit 2 ovenfor.
 9. Hørte myndigheder og organisationer m.v.
 Et udkast til lovforslag har i perioden fra den 24. august 2015 til den 21. september 2015 været sendt i høring hos følgende myndigheder og organisationer m.v.:
Aalborg Portland A/S, Advokatrådet  Advokatsamfundet, Altinex Oil Denmark A/S, Akademisk Arkitektforening, Autoriserede Kølefirmaers Brancheforening, Ankenævnet på Energiområdet, Arbejderbevægelsens Erhvervsråd, Arbejdsgiverne, Biogasteknik A/S, Boligselskabernes Landsforening, Brancheforeningen for Biogas, Brancheforeningen for Decentral Kraftvarme, Brancheforeningen for Husstandsvindmøller, Branchen Forbrugerelektronik, Bureau Veritas, Bygge-, Anlægs- og Trækartellet (BATT-kartellet), Byggecentrum, Byggeskadefonden, Byggeri, Informationsteknologi, Produktivitet og Samarbejde (BIPS), Byggeriets Evaluerings Center, Bygherreforeningen i Danmark, Bånlev Biogas A/S,  CEPOS, CEVEA, CO2frit. dk, CO-industri, Concito, DAKA DENMARK A/S,  DANAK (Den Danske Akkrediterings- og Metrologifond), Danfoss, Danmarks Jægerforbund, Danmarks Naturfredningsforening, Danmarks Rederiforening, Danmarks Statistik, Danmarks Teknisk Universitet (DTU), Danmarks Vindmølleforening, Dansk Affaldsforening, Dansk Arbejdsgiverforening (DA), Dansk Biotek, Dansk Byggeri, Dansk Center for Lys, Dansk Energi, Dansk Energibranche forening (DEBRA), Dansk Erhverv, Dansk Facilities Management (DFM), Dansk Fjernvarme, Dansk Gartneri, Dansk Gas, Dansk Gasteknisk Center (DGC), Dansk Geotermi ApS, Dansk Metal, Dansk Iværksætterforening, Dansk Solcelleforening, Dansk Solvarme Forening, Dansk Standard, Dansk Transport og Logistik (DLTL), Dansk Varefakta Nævn, Dansk Ventilation, Danske Advokater, Danske Arkitektvirksomheder (DANSKE ARK), Danske Biobrændsel- og Kulimportørers Association (DBKA), Danske Regioner, Danske Udlejere, DANVA (Dansk Vand- og Spildvandsforening), DANVAK, Datatilsynet, De Frie Energiselskaber, De Grønne, DELTA Dansk Elektronik, Det Økologiske Råd, DGE Miljø- og Ingeniørfirma, DI ITEK, DI  Organisation for erhvervslivet, DONG Energy A/S, DONG E&P, DTU  Afdelingen for mybetjening, DTU  Afdelingen for vindenergi, Ejendomsforeningen Danmark, Energi- og olieforum.dk, Energiforbrugeren, Energiforum Danmark, Energiklagenævnet, Energisammenslutningen, Energitilsynet, Energitjenesten, ENVO Group A/S, E.
ON Danmark A/S, European Solar Farms, Fagligt Fælles Forbund (3F), Finansrådet, Forbrugerrådet Tænk, Foreningen af Danske solcelleejere, Forende Danske El-bilister,  Foreningen Danske Kraftvarmeværker, Foreningen af fabrikanter og importører af elektriske belysningsarmaturer (FABA), Foreningen af fabrikanter og importører af elektriske husholdningsapparater (FEHA), Foreningen af Rådgivende Ingeniører (FRI), Foreningen for Slutbrugere af Energi, Forskning og Pension, Frederiksberg Kommune, Frie Elforbrugere, FSR Danske Revisorer, Gaia Solar A/S, Green Force Company, Greenpeace, Green Ways, GrønGas A/S, GTS (Godkendt teknologisk Service), Hess ApS, HMN Naturgas I/S, HSWind ApS, Håndværksrådet, Indukraft sekretariatet c/o Dansk Industri, Ingeniørforeningen i Danmark (IDA), Institut for produktudvikling (IPU), Intelligent Energi, IT-Branchen, Kalk og Teglværksforeningen, KE Vind A/S/HOFOR, KL, KL-Økonomisk sekretariat, KommuneKredit, Den Kooperative arbejdsgiver- og interesseorganisation i Danmark (Kooperationen), KTO  Kommunale Tjenestemænd og Overenskomstansatte, Københavns Kommune, Københavns Kommune Teknik- og Miljøforvaltning, Københavnskommune - Økonomiforvaltning, Landbrug & Fødevarer, Landsforeningen for Bæredygtigt Landbrug, Landsorganisationen i Danmark (LO), LCA Center, Landsbyggefonden, Landsforeningen Naboer til Kæmpevindmøller, Mærsk Olie og Gas A/S, Mærsk Drilling, National Center for Fødevarer og Jordbrug, Naturgas Fyn, NEAS Energy A/S, NOAH Energi og Klima, Nordisk Folkecenter for Vedvarende Energi, Det Norske Veritas, Olie Gas Danmark, Parcelhusejernes Landsforening, Plastindustrien, Realkreditrådet, Realkreditforeningen, Reel Energi Oplysning (REO), RenewEnergy A/S, Ribe Biogas A/S,  Sammenslutningen af danske elforbrugere (SDE), SE, Skatteborgerforeningen, Skattefaglig Forening, Solar Elements A/S, Solaropti, Solenergi Danmark A/S, Solia, Solrød Biogas, Statens Byggeforskningsinstitut, Statoil A/S, Tekniq, Teknologisk Institut, Telekommunikationsindustrien, THYmøllen Aps, Frie og Uafhængige Bygningssagkyndige og Energikonsulenter (FUBE), Varmepumpefabrikantforeningen, Vattenfall A/S, VE-BYG, Vedvarende Energi, VELTEK  VVS- og El-Tekniske Leverandørers Brancheforening, Vendia Solar System ApS, Verdens Skove, Vestas Wind Systems A/S, Viasol, Videncenter for energibesparelse i bygninger, Videncentret for Landbrug, Vindenergi Danmark, Vindmølleindustrien, WWF Verdensnaturfonden, Østkraft, Aalborg Universitet.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det fremgår af § 35 c, stk. 7, at det er en betingelse for tildeling af »pristillægget«, at ansøgeren blandt andet opfylder nærmere dokumentationskrav fastsat i medfør af § 35 d i lov om naturgasforsyning.
Det foreslås at præcisere, at der er tale om tildeling af flere pristillæg og ikke kun ét.
Der er med ændringsforslaget således ikke tilsigtet materielle ændringer af bestemmelsen.
Støtten gives i form af et pristillæg til opgraderet og renset biogas på 79 kr. pr. leveret gigajoule (GJ) opgraderet biogas, som indeksreguleres hvert år, jf. § 35 c, stk. 2 og 4, et pristillæg på 26 kr. pr. leveret GJ opgraderet biogas, som reguleres årligt i forhold til naturgasprisen, jf. § 35 c, stk. 3 og 4, og et pristillæg på 10 kr. pr. leveret GJ opgraderet biogas, der nedsættes årligt med 2 kr. pr.
GJ fra den 1. januar 2016 og ophører med udgangen af 2019, jf. § 35 c, stk. 5. Således omfatter støtten mere end ét pristillæg.
Til nr. 2 Det følger af § 35 c, stk. 8, 2. pkt., at »pristillægget« ydes til den, der renser biogassen, og som leveres til et bygasnet.
Det foreslås at præcisere, at der ydes flere pristillæg til den, der renser biogassen og ikke kun ét.
Der er med ændringsforslaget således ikke tilsigtet materielle ændringer af bestemmelsen.
Støtten gives i form af et pristillæg til opgraderet og renset biogas på 79 kr. pr. leveret gigajoule (GJ) opgraderet biogas, som indeksreguleres hvert år, jf. § 35 c, stk. 2 og 4, et pristillæg på 26 kr. pr. leveret GJ opgraderet biogas, som reguleres årligt i forhold til naturgasprisen, jf. § 35 c, stk. 3 og 4, og et pristillæg på 10 kr. pr. leveret GJ opgraderet biogas, der nedsættes årligt med 2 kr. pr.
GJ fra den 1. januar 2016 og ophører med udgangen af 2019, jf. § 35 c, stk. 5. Således omfatter støtten mere end ét pristillæg.
Til nr. 3 Efter § 35 c, stk. 6, i naturgasforsyningsloven kan energi-, forsynings- og klimaministeren efter forelæggelse for et af Folketinget nedsat udvalg (Energi-, Forsynings- og Klimaudvalget) fastsætte nærmere regler om, at pristillæg til opgraderet og renset biogas skal nedsættes eller bortfalde.
Det fremgår af bemærkningerne til § 35 c, stk. 6, som indsat ved lov nr. 576 af 18. juni 2012, jf.
Folketingstidende 2011-12 (2. samling), A, L 182, side 25, at nedsættelse kan ske ved at reducere pristillæggenes størrelse eller varighed.
Det fremgår videre af bemærkningerne, at pristillægget kan nedsættes eller bortfalde for at undgå overkompensation.
Der mangler imidlertid dels hjemmel til, at ministeren kan fastsætte regler om, at Energinet.dk skal opgøre produktions- og tilførselsomkostningerne, dels hjemmel til, at ministeren kan fastsætte regler om, at støttemodtagere og biogasproducenter, der levere biogas til støttemodtagere, skal meddele Energinet.dk de oplysninger, der er nødvendige for at opgøre omkostningerne ved produktion og tilførsel af opgraderet og renset biogas.
Energinet.dk's opgørelser er nødvendige for at vurdere, om de gældende pristillæg til opgraderet og renset biogas kan føre til overkompensation, og om der således skal ske nedsættelse eller bortfald af pristillæg.
Det foreslås derfor, at der indsættes en bemyndigelse i § 35 d, stk. 10, 1. pkt., i lov om naturgasforsyning, til at energi-, forsynings- og klimaministeren kan fastsætte regler om, at Energinet.dk skal opgøre omkostningerne ved produktion og tilførsel af opgraderet biogas til det sammenkoblede system og renset biogas til et bygasnet, og om hvordan disse skal opgøres.
Energi-, forsynings- og klimaministeren vil både kunne fastsætte regler om, hvor ofte der skal foretages en opgørelse af produktions- og tilførselsomkostningerne, og om hvordan disse skal opgøres.
I forhold til fastsættelse af regler om, hvordan omkostningerne opgøres vil der blandt andet kunne indgå oplysninger om investeringsomkostninger til anlæg og nettilslutning, kapitalforrentning, tariffer samt drifts- og vedligeholdelsesomkostninger, herunder omkostninger til produktion eller køb af biogas, for de relevante anlæg.
 Det foreslås endvidere, at der indsættes en bemyndigelse i stk. 10, 2. pkt., til at energi-, forsynings- og klimaministeren kan fastsætte regler om, at enhver, der modtager pristillæg efter § 35 c i lov om naturgasforsyning og producenter af biogas, skal meddele Energinet.dk oplysninger, der er nødvendige for, at Energinet.dk kan opgøre produktions- og tilførselsomkostninger efter det foreslåede stk. 10, 1. pkt.
Ministeren vil således kunne fastsætte regler om, at støttemodtageren og producenter af biogas, der leverer biogas til modtagere af støtte efter § 35 c i lov om naturgasforsyning, skal meddele Energinet.dk nærmere angivne oplysninger.
Oplysningsforpligtelsen efter stk. 10, 2. pkt. vil også kunne omfatte krav om nærmere dokumentation for oplysningerne.
Udover støttemodtagere vil oplysningsforpligtelsen også kunne omfatte biogasproducenter.
Det skyldes, at nogle støttemodtagere selv producerer den biogas, de opgraderer eller renser med henblik på levering til henholdsvis det sammenkoblede system eller et bygasnet, hvorimod andre støttemodtagere køber biogas fra en biogasproducent med henblik på at opgradere eller rense biogas.
For at sikre, at Energinet.dk modtager alle de nødvendige oplysninger for at opgøre produktions- og tilførselsomkostninger, uanset om støttemodtageren selv producerer eller køber biogas, anses det som nødvendigt, at den forslåede bemyndigelse til ministeren til at fastsætte en oplysningsforpligtelse også omfatter biogasproducenter.
Det er hensigten, at der ved udmøntningen af bemyndigelsen kun vil blive fastsat krav over for modtagere af pristillæg til opgraderet og renset biogas efter lovens § 35 c, og de biogasproducenter, der leverer biogas til disse støttemodtagere.
Hvis opgørelse af produktions- og tilførselsomkostningerne for opgraderet eller renset biogas viser, at støtteniveauet er for højt, vil det være nødvendigt at nedsætte støtten af hensyn til overholdelse af statsstøttereglerne.
Det vil energi-, forsynings- og klimaministeren kunne gøre ved enten at udnytte den gældende bemyndigelse i § 35 c, stk. 6, i lov om naturgasforsyning eller ved at fremsætte lovforslag for Folketinget herom.
Ændringsforslaget er en følge af de vilkår, som fremgår af Europa-Kommissionens afgørelse af 14. november 2013, jf. nærmere afsnit 2 i de almindelige bemærkninger.
Opgørelse af omkostningerne ved produktion og tilførsel af opgraderet biogas til det sammenkoblede system og renset biogas til et bygasnet er nødvendig for at vurdere, om de gældende pristillæg kan føre til overkompensation.
 Det er Energinet.dk, som i Danmark forestår administrationen af pristillæg til opgradering og rensning af biogas, jf. § 35 d, stk. 1. Det vurderes derfor mest hensigtsmæssigt, at det er Energinet.dk, som opgør produktions- og tilførselsomkostningerne med henblik på, at energi-, forsynings- og klimaministeren kan foretage en regelmæssig vurdering af, om der foreligger overkompensation.
Til § 2 Det foreslås, at loven træder i kraft den 1. februar 2016.
