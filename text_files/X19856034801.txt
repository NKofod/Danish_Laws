 Et pengeinstitut opkrævede gebyr for uanmodet kontoudtog.
 Tilsynet udtalte, at dette stred imod god bank- og sparekassepraksis.
 Tilsynets skrivelse af 26. juni 1985 vedrørende pengeinstituts opkrævning  

 af gebyr for uanmodet kontoudtog.
 Der klagedes over, at pengeinstituttet for nogle automatisk tilsendte  

 kontoudtog havde debiteret 5 kr. i gebyr på kontoen.
 Som hjemmel for opkrævning af gebyret henviste pengeinstituttet til sine  

 »Almindelige forretningsbetingelser«, opslag i afdelingerne og  

 fremlagte gebyrbøger.
Tilsynet udtalte, at det fandtes i strid med god pengeinstitutpraksis, at  

 pengeinstituttet med henvisning til de almindelige forretningsbetingelser  

 opkrævede gebyr af kontohaverne for kontoudtog, som uden anmodning fra kunden  

 blev fremsendt af pengeinstituttet, eller uden at det forinden, f.eks. i  

 forbindelse med kontoens åbning, var oplyst over for kunden, at der ville  

 blive beregnet gebyr for sådanne automatisk udsendte kontoudtog.
Tilsynet  

 fandt det i den henseende ikke tilstrækkeligt, at der i åbningsformularer  

 eller lignende henvistes til de almindelige forretningsbetingelser som  

 gældende for kundeforholdet.
