Nr BSF 79 Forslag til folketingsbeslutning om Tyrkiets medlemskab af EF Fremsat af Berlau (FK) Jørgen Tved (FK) den 15. januar 1988 Folketinget pålægger regeringen at modvirke behandlingen af Tyrkiets ansøgning om medlemskab af De Europæiske Fællesskaber (EF) med henblik på at forhindre Tyrkiets optagelse.
Bemærkninger til forslaget Danmarks forhold har under vort medlemskab af EF været stærkt dalende.
Især har Danmark mistet mange arbejdspladser, dels ved at skiftende regeringer ikke har varetaget danske forhold således, at dette er forhindret dels ved at mere og mere produktion i dag kan forudses blive henlagt til områder i EF, hvor arbejdskraften er så billig, at der reelt er tale om slavevilkår.
Dette er typisk lande, hvor der indtil for nylig har hersket diktaturer, der bevidst har holdt især forholdene for lønmodtagere nede.
Nævnes kan Portugal, Spanien og Grækenland.
Ved gennemførelsen af det åbne marked og udvikling af arbejdskraftens frie bevægelighed støttet af kapitalens frie bevægelighed kan det fastslås, at især Danmark vil blive den store bidragyder til EF, hvad angår tab af arbejdspladser for danskere.
Dels vil megen produktion blive flyttet til disse koncentrationsområder med billig arbejdskraft, dels vil arbejdskraft fra disse områder frivilligt eller tvunget overtage arbejdet i Danmark på bekostning af dansk arbejdskraft ved at kunne arbejde til lønvilkår fra deres egne lande.
Denne udvikling vil yderligere blive forstærket, dersom Tyrkiet bliver medlem.
Dels er Tyrkiet ikke et demokratisk land.
Der foregår en omfattende undertrykkelse af menneskerettigheder såvel som politisk undertrykkelse.
Dette er de klare symptomer som ovenfor beskrevet ved andre i dag optagne lande i EF.
Tyrkiets optagelse vil indebære en total destruktion af arbejdsmarkedet, som vi i dag kender det i EF i almindelighed og i Danmark i særdeleshed.
