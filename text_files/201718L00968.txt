Ændringsforslag stillet den 9. maj 2018 Ændringsforslag til 3. behandling af Forslag til lov om ændring af lov om kystbeskyttelse, lov om miljøvurdering af planer og programmer og af konkrete projekter (VVM), lov om naturbeskyttelse, lov om jagt og vildtforvaltning og forskellige andre love (Ny kompetencefordeling og forenkling af sagsbehandling i forbindelse med kystbeskyttelse m.v.) [af miljø- og fødevareministeren (Esben Lunde Larsen)]:
Til § 1 Af miljø- og fødevareministeren:
 1) I nr. 36 indsættes efter »§ 19«: »og overskriften til kapitel 5«, og i den foreslåede affattelse af overskriften til kapitel 4 a ændres »4 a« til: »5«.
[Konsekvensrettelser på grund af indsættelse af nyt kapitel 4 a og kapitel 6] Bemærkninger Til nr. 1 Efter den gældende kystbeskyttelseslov er titlen til kapitel 5 »Påbud, straf, ikrafttræden m.v.« Det foreslåede nr. 36 indsætter et nyt kapitel 4 a, der regulerer tilsyn, håndhævelse og adgang.
Da udtrykkene håndhævelse og adgang også omfatter de i nr. 37-41 foreslåede regler i §§ 19 a-19 h, vil det derfor ikke være hensigtsmæssigt, hvis disse regler fremover blev placeret i det gældende kapitel 5.
 Da det foreslåede nr. 43 indsætter et nyt kapitel 6, der omfatter de eksisterende straffebestemmelser og regler om ikrafttræden m.v., vil den gældende titel på kapitel 5 også være misvisende, idet kapitlet ikke længere omfatter straffebestemmelser og regler om ikrafttræden. Ændringsforslaget har således til formål at sikre, at kapiteloverskrifterne dækker indholdet af de bestemmelser, der indgår i kapitlerne.
