Tilførsel af aktiver  

 efterfølgende udlodning af over halvdelen af overkursen anset som  

 kontant vederlag I ApS indskød i december 2000 med virkning fra 1.  

 januar 2000 den hidtil drevne virksomhed som apportindskud i M ApS mod  

 vederlag i anparter, nom. 500.000 kr., til en samlet kursværdi af 3,1  

 mio. kr.
 Virksomhedsoverdragelsen blev gennemført som en  

 skattefri tilførsel af aktiver efter fusionsskattelovens kapitel 5 i  

 henhold til tilladelse fra Told- og Skattestyrelsen.
Samme dag tegnede T ApS anparter i M ApS, nom. 500.000 kr.  

 ved kontantindskud af ligeledes 3,1 mio. kr.
Midlerne hertil var fremskaffet  

 ved kassekreditkontrakt med en bank.
Årets resultat i M ApS for regnskabsåret 2000  

 udgjorde ifølge udkast til årsregnskab 1,4 mio. kr.
Selskabets  

 fri egenkapital udgjorde ultimo 2000 6,7 mio. kr.
 Selskabets likvide beholdninger udgjorde 5,4 mio. kr.  

 Selskabet vurderede imidlertid, at en likvid beholdning på 2 mio. kr.  

 var passende af hensyn til selskabets likviditetsbehov, hvorfor det  

 påtænktes at udlodde udbytte for regnskabsåret på 3,4  

 mio. kr.
 Det indskydende selskab ved den skattefri tilførsel  

 af aktiver, I ApS, ville som en følge af udbytteudlodningen  

 således få tilført likvide midler for ca. 1,7 mio. kr.  

 Selskabets andel af årets overskud udgjorde ca. 700.000 kr.
 Over halvdelen af midlerne fra udbytteudlodningen, nemlig  

 ca. 1 mio. kr., stammede således fra den ved selskabets stiftelse  

 opståede overkurs.
Fusionsskattelovens § 15 c, stk. 2, 1. pkt. foreskriver,  

 at "ved tilførsel af aktiver forstås den transaktion, hvorved et  

 selskab uden at være opløst tilfører den samlede eller en  

 eller flere grene af sin virksomhed til et andet selskab mod at få  

 tildelt aktier eller anparter i det modtagende selskabs kapital." Det følger således heraf, at der ikke kan  

 ydes helt eller delvist kontant vederlag for de overførte aktiver og  

 passiver.
 Ligningsrådet har i TfS 2001, 34 fastslået, at  

 en efterfølgende kapitalnedsættelse med udlodning til det  

 indskydende selskab kan sidestilles med ydelse af kontant vederlag for en  

 tilførsel af aktiver.
 Det var Told- og Skattestyrelsens opfattelse, at  

 udbytteudlodningen indgik som en integreret og forudsat del af det samlede,  

 delvise generationsskifte i I ApS.
 Der blev herved henset til, at det oprindeligt var  

 tiltænkt, at det endelige resultat af generationsskiftet (50/50 %  

 ejerskab af M ApS mellem I ApS og T ApS) bl.a. skulle opnås ved delvis  

 indløsning af I ApS' ved tilførslen modtagne anparter i M ApS.  

 I tilladelsen til skattefri tilførsel af aktiver fastslog Told- og  

 Skattestyrelsen, at dette ville være i strid med forbudet mod  

 kontantvederlæggelse i fusionsskattelovens § 15 c, stk. 2 .  

 Udbytteudlodningen var således efter Told- og Skattestyrelsens  

 opfattelse et surrogat for den oprindeligt planlagte indløsning.
Der blev endvidere henset til, at det af  

 kassekreditkontrakten mellem banken og T ApS fremgik, at "afvikling aftales  

 årligt, når udbyttebetalingen fra M ApS kendes.
Første  

 gang på baggrund af regnskabet for år 2000." Det havde således efter Told- og Skattestyrelsens  

 opfattelse aldrig været meningen at T ApS skulle indskyde 3,1 mio. kr.  

 i M ApS for at opnå halvdelen af ejerskabet, men alene et  

 væsentligt mindre beløb.
 Told- og Skattestyrelsen fandt således, at den del  

 af udbytteudlodningen til I ApS, som ikke kunne henføres til  

 årets overskud, dvs. ca. 1 mio. kr., reelt udgjorde kontant vederlag  

 for den pr. 1. januar 2000 foretagne tilførsel af aktiver.
Idet Told- og Skattestyrelsen således lagde  

 vægt på, at udbytteudlodningen indgik som en integreret og forudsat  

 del af det samlede, delvise generationsskifte i I ApS, at over halvdelen af midlerne fra udbytteudlodningen stammede  

 fra den ved selskabets stiftelse opståede overkurs, at I ApS som en følge af udbytteudlodningen fik  

 tilført likvide midler for ca. 1,7 mio. kr., selvom selskabets andel  

 af årets overskud kun udgjorde ca. 700.000 kr., samt at den del af udbytteudlodningen, der ikke kunne  

 henføres til årets overskud, dvs. ca. 1 mio. kr., derfor reelt  

 udgjorde kontant vederlag for den foretagne tilførsel af aktiver, fandt Told- og Skattestyrelsen, at den  

 påtænkte udbytteudlodning fra M ApS på 3,4 mio. kr.  

 udgjorde en overtrædelse af fusionsskattelovens § 15 c, da en del af  

 beløbet ville være at betragte som kontant vederlag til I ApS  

 for den pr. 1. januar 2000 foretagne tilførsel af aktiver.
 Den påtænkte udbytteudlodning ville derfor  

 medføre, at Told- og Skattestyrelsens tilladelse til skattefri  

 tilførsel af aktiver ville blive tilbagekaldt, hvorefter den foretagne  

 tilførsel i så fald skulle behandles som en skattepligtig  

 virksomhedsoverdragelse.
