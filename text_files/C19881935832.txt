 Som omtalt i Sikringsstyrelsens meddelelse af 21. marts 1988 er der ved  

 lov nr. 872 af 23. december 1987 og ved lov nr. 165 af 23.
 marts 1988 med virkning fra 1. april 1988 gennemført en nedsættelse af  

 arbejdsgiverperioden til 1 uge, jf. § 3, stk. 1.
 Der er samtidig pålagt de private arbejdsgivere pligt til at lægge  

 dagpenge ud for 2. - 5. fraværsuge mod, at det sociale udvalg i  

 lønmodtagerens bopælskommune godtgør arbejdsgiveren det udlagte  

 dagpengebeløb, jf. § 16, stk. 3.
 Reglerne om refusion af dagpenge for 2. - 5. fraværsuge er optaget i  

 Sikringsstyrelsens bekendtgørelse nr. 244 af 30. marts 1988 om arbejdsgiveres  

 pligt til at anmelde fravær for lønmodtagere med løn under sygdom samt om  

 anmeldelse af krav om udbetaling af dagpenge (refusion) til arbejdsgivere.
 Anmeldelsesfrist for refusionskrav.
 Der gælder herefter samme regler for arbejdsgivere, der lægger dagpenge ud  

 efter lovens § 16, stk. 3, som for arbejdsgivere, der yder løn under sygdom,  

 jf. § 27. - D.v.s. at kommunen kun kan yde refusion for udlagte dagpenge i et  

 tidsrum, der ikke ligger længere tilbage end 6 måneder regnet fra det  

 tidspunkt, da refusionskravet er fremsat over for kommunen, jf.  

 bekendtgørelsens § 2, stk. 1 og 2.
 Hvis anmeldelsesfristen ikke overholdes, kan det sociale udvalg se bort  

 herfra, når de i bekendtgørelsens § 2, stk. 4 nævnte dispensationsbetingelser  

 er opfyldt.
 Det bemærkes, at pligten til at anmelde sygefravær, jf. bekendtgørelsens §  

 1, kun vedrører arbejdsgivere, som yder løn under sygdom, og ikke private  

 arbejdsgivere, som blot lægger dagpenge ud for 2. - 5. fraværsuge.
 Dokumentation.
Der er ikke i loven eller i bekendtgørelsen fastsat særlige betingelser  

 for kommunernes godkendelse af de private arbejdsgiveres krav på at få  

 godtgjort udlagte dagpenge for 2. - 5. fraværsuge.
Det forudsættes dog, at  

 arbejdsgiveren i forbindelse med udbetalingen af dagpenge/løn har afkrævet  

 lønmodtageren dokumentation for, at fraværet skyldes uarbejdsdygtighed på  

 grund af sygdom.
Kravene til dokumentation afhænger af de regler eller den praksis, der  

 gælder for arbejdsstedet.
Der findes flere mulige dokumentationsformer,  

 hvoraf de mest brugte er de såkaldte »tro- og loveerklæringer« og  

 de almindelige lægeerklæringer om uarbejdsdygtighed og fortsat  

 uarbejdsdygtighed (eventuelt den af hovedorganisationerne anbefalede attest  

 om uarbejdsdygtighed).
 Social- og sundhedsforvaltningen kan forlange at få forevist dokumentation  

 når forvaltningen skønner, at det er nødvendigt at kontrollere sygefraværet.
 Hvis der ikke er forskrifter eller praksis på arbejdspladsen om  

 dokumentation af sygdom, eller hvis arbejdsgiveren ikke har forlangt  

 dokumentation i det pågældende sygdomstilfælde, kan refusionen i  

 tvivlstilfælde betinges af, at det på anden måde sandsynliggøres, at  

 lønmodtageren har været uarbejdsdygtig i refusionsperioden.
 Anmodning om refusion (blanketter).
A.
DP 203 Private arbejdsgivere, der lægger dagpenge ud eller betaler løn for 2. -  

 5. fraværsuge, anmoder om refusion ved benyttelse af blanket DP 203.
 Blanketten benyttes kun når den private arbejdsgiver har haft pligt til at  

 udbetale dagpenge/løn for en sygeperiode, der afsluttes inden for 2. - 5.  

 uge.
 Arbejdsgiveren udfylder blankettens punkter 1 - 4.
 Lønmodtageren udfylder punkt 5.
B.
DP 201 - 202.
 Når den private arbejdsgiver betaler løn under sygdom, og sygefraværet  

 varer længere end 5 uger, anmelder arbejdsgiveren sit refusionskrav både for  

 2. - 5. uge og de efterfølgende sygeuger ved at benytte de sædvanlige  

 refusionsskemaer DP 201 eller 202.
C.
DP 200 A.
 Varer sygefraværet længere end 5 uger, anmoder arbejdsgiveren om  

 dagpengerefusion for 2. - 5. uge på DP 200 A (rubrik 4), når der er udlagt  

 dagpenge.
Lønmodtageren søger samtidig social- og sundhedsforvaltningen om dagpenge  

 fra og med 6. uge på samme skema.
Oplysning om sygdommens art kan eventuelt  

 sendes direkte til social- og sundhedsforvaltningen samtidig med oplysning om  

 personnummer, hvis lønmodtageren ikke ønsker, at arbejdsgiveren skal blive  

 orienteret herom.
 Skemaet benyttes også, hvis arbejdsgiveren er fritaget for at betale  

 dagpenge i arbejdsgiverperioden (den første uge).
 Udbetaling af refusion.
 Refusionskravene kan indgives straks efter udløbet af den 5.
 fraværsuge eller ved raskmelding forinden og skal som nævnt ovenfor  

 indgives så betids, at dagpengeperioden, der kræves godtgørelse for, ligger  

 inden for de sidste 6 måneder før refusionsbegæringen.
 Refusion for dagpenge udlagt for 2. - 5. fraværsuge udbetales normalt ugen  

 efter, at kravet er indgået til kommunen.
Lønmodtagerens bekræftelse af arbejdsgiverens oplysninger på blanketterne,  

 er som hovedregel en forudsætning for, at refusionsbegæringen kan  

 imødekommes.
Når ganske særlige grunde taler for det, kan der undtagelsesvis  

 ses bort fra dette krav, hvis arbejdsgiveren på anden og fyldestgørende måde  

 dokumenterer refusionskravet.
 P.s.v.
