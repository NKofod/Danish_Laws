Erhvervelse af samlet aktiekapital Reference:
LL § 8 I og 8 J SL § 6 a A A/S klagede for indkomståret 1997 over,  at de stedlige  

 skattemyndigheder ikke havde godkendt fradrag for advokatudgifter, honorar  

 til investeringsbank samt udgifter til registrering og trykning af  

 registreringsformular F-4.
 Det er oplyst, at det klagende selskab i 1997 købte den samlede  

 aktiekapital i det amerikanske selskab B, idet overtagelsessummen på i  

 alt ca. 620 mio. kr. inklusive transaktionsomkostninger blev betalt ved  

 kontant udstedelse af aktier i det klagende selskab, udstedelse af  

 treårige warrants med ret til tegning af A aktier samt overtagelse af  

 B's forpligtelser vedrørende udstedte medarbejderaktieoptioner.
I forbindelse med forhandlingerne vedrørende denne overtagelse fik  

 selskabet bl.a. assistance fra advokatfirmaet C, der den 1. juli 1997 udskrev  

 en faktura på i alt 348.740 kr. eksl. moms, og heraf udgjorde de  

 325.000 kr. salær og det resterende beløb var udlæg for  

 diverse udgifter, herunder for oversættelse af Warrant Agreement.
Af et  

 følgebrev til fakturaen fremgår det, at den ydede bistand havde  

 bestået i en omfattende rådgivning og varetagelse af en betydelig  

 sagsbehandling, herunder en lang række ekspeditioner i forbindelse med  

 closing.
Sagsbehandlingen havde bl.a. omfattet udarbejdelse af  

 bestyrelsesbeslutning inklusive warrantbestemmelser, varetagelse af  

 dirigenthvervet på to generalforsamlinger, drøftelser med  

 selskabets revisorer og øvrige advokater, udstedelse af legal opinion,  

 og udarbejdelse af Legal Opinions udstedt af et amerikansk advokatfirma.
Selskabet fik videre assistance fra en amerikansk investeringsbank, D.
Der  

 er fremlagt et brev af 20.12.1996, der angiver hvilke ydelser, der skulle  

 gives, samt vilkårene for denne rådgivning, herunder betalingen.  

 Det fremgår af brevet bl.a., at selskabet skulle betale et honorar  

 på 350.000 USD for udarbejdelsen af en fairness opinion om prisen for  

 en eventuel overtagelse, samt et yderligere honorar på 100.000 USD for  

 eventuelle opinions vedrørende eventuelle ændrede tilbud.  

 Herudover skulle selskabet betale et "succes fee" på 1.000.000 USD ved  

 gennemførelsen af en aftale.
Selskabet skulle videre betale D's  

 løbende udgifter.
D udstedte den 27.3.1997 en faktura på 350.000  

 USD vedrørende honoraret for afgiven fairness opinion, og den  

 13.6.1997 udstedtes en faktura på afslutningshonorar, der efter fradrag  

 af honoraret for den afgivne fairness opinion blev opgjort til 650.000 USD,  

 således at det samlede honorar, 1.000.000 USD, kan omregnes til  

 6.572.325 kr.
 Ved køb af en amerikansk virksomhed skal køberen registrere  

 en formular F-4 hos det amerikanske fondsbørstilsyn (SEC). Selskabets  

 udgifter til denne formular, som er på ca. 70 sider, udgjorde i alt  

 1.069.639 kr., hvoraf de 103.817 kr. var registreringsafgift til SEC, og de  

 965.822 kr. var udgifter til trykning af formularen hos et amerikansk  

 trykkeri.
Den kommunale skattemyndighed har fundet, at der ikke kan indrømmes  

 fradrag for de omhandlede udgifter, idet det vedrørende  

 advokatudgifterne bl.a. er anført, at advokatens arbejde ud fra  

 ordlyden af regningen må anses at vedrøre de afsluttende  

 ekspeditioner inden selskabets endelige overtagelse af aktiekapitalen i B og  

 være typiske arbejder i forbindelse med en større  

 virksomhedsovertagelse.
De afholdte omkostninger må derfor anses at  

 knytte sig til selve erhvervelsen af aktierne i B, hvorfor der ikke kan  

 indrømmes fradrag for advokatomkostningen, jf. ligningsloven§ 8 J,  

 stk. 3, men udgifterne må anses for et tillæg til  

 anskaffelsessummen for aktierne.
Skattemyndigheden har vedrørende  

 udgifterne til D fundet, at disse udgifter ikke kan karakteriseres som  

 udgifter til markedsundersøgelser, der er omfattet af fradragsretten i  

 ligningslovens § 8 I.
D har ikke undersøgt de praktiske og  

 økonomiske muligheder for at opnå salg af varer og  

 tjenesteydelser i forbindelse med en eventuel overtagelse af B, men har ydet  

 finansiel rådgivning og assistance i forbindelse med overtagelsen af  

 det amerikanske selskab.
Udgifterne kan endvidere ikke henføres til  

 ligningslovens § 8 J, idet der ikke er tale om advokat- eller  

 revisoromkostninger, eller til statsskattelovens § 6 a, idet der ikke er tale  

 om driftsudgifter, men om etableringsudgifter i forbindelse med overtagelse  

 af en virksomhed, således at der ikke kan anses at være hjemmel  

 til at foretage skattemæssigt fradrag for udgifterne til D.  

 Skattemyndighederne har yderligere fundet, at udgifterne vedrørende  

 F-4 formularen ikke kan anses for fradragsberettigede efter statsskattelovens  

 § 6 a, men at de må anses for tillæg til anskaffelsessummen for  

 aktierne i B.
Det er herved bl.a. anført, at det er  

 altafgørende for, om en udgift kan anses for en driftsomkostning og  

 fradragsberettiget efter statsskattelovens § 6 a, at den driftsmæssige  

 begrundelse falder inden for virksomhedens hidtidige, naturlige rammer.  

 Registreringsudgiften til "SEC" kan ikke anses at kunne sammenlignes med  

 årlige noteringsafgift til Fondsbørsen, der er  

 fradragsberettiget som en driftsomkostning, idet der her er tale om en  

 udgifter, der direkte tilknytter sig til selskabets opkøb af en anden  

 virksomhed, og altså har en umiddelbar forbindelse til selskabets  

 finansielle grundlag og ikke til selskabets løbende drift.
Det samme  

 forhold gør sig gældende for udgifterne til selve trykningen af  

 F-4 formularen.
Selskabets revisor har nedlagt påstand om ret til fradrag for  

 advokatudgifterne til Advokatfirmaet C i medfør af ligningslovens § 8  

 J, idet udgifterne ikke skal anses som et tillæg til anskaffelsessummen  

 for aktierne, jf. ligningslovens § 8 J, stk. 3. Om en udgift skal anses som  

 tillæg til en købesum afgøres efter hidtidig praksis  

 herfor, jf. bl.a. pkt. 14.10 i cirkulære nr. 72 af 17.4.1996 til  

 ligningsloven.
Af pkt. 2.4 i cirkulære nr. 137 af 19.7.1994 til  

 aktieavancebeskatningsloven fremgår, at "advokat... udgifter forbundet  

 med købet eller salget" af aktierne kan tillægges  

 anskaffelsessummen eller fratrækkes afståelsessummen for  

 aktierne.
Efter revisors opfattelse må der i relation til  

 ligningslovens § 8 J, stk. 3, sondres mellem udgifter, der direkte  

 vedrører udarbejdelse af overdragelseskontrakter og andre mere  

 indirekte udgifter afholdt til advokat.
Det vil sige anden rådgivning,  

 deltagelse i generalforsamling, bistand ved tilvejebringelse af den  

 fornødne finansiering, udarbejdelse af legal opinions osv.
Uden en  

 sådan sondring ville bestemmelsen ellers nærmest være  

 overflødig for så vidt angår advokatudgifter.
De i sagen  

 omhandlede udgifter har netop karakter af at være mere indirekte  

 advokatudgifter uden direkte tilknytning til selve aktieoverdragelsen, idet  

 revisor har henvist til beskrivelsen i advokatregningen af 1.7.1997.  

 Advokatbistanden har da også i vidt omfang foregået i en periode  

 - fra den 22.4.1997 til den 1.7.1997 - som i tidsmæssig henseende i  

 hvert fald delvis ligger noget før selve overdragelsen.
Der bør  

 på denne baggrund gives fradrag for hele advokatudgiften eller i det  

 mindste en skønsmæssig del heraf.
Revisoren har videre nedlagt påstand om fradrag for udgifterne til  

 honoraret til D i medfør af ligningslovens § 8 I eller alternativt  

 statsskattelovens § 6 a.
Det følger umiddelbart af ligningslovens § 8  

 I, at bestemmelsen hjemler fradrag for udgifter til undersøgelse af  

 nye markeder med henblik på etablering af en erhvervsvirksomhed eller  

 udvidelse af en bestående erhvervsvirksomhed.
En udvidelse af en  

 bestående erhvervsvirksomhed kan også bestå i oprettelsen  

 af et nyt eller køb af et eksisterende udenlandsk selskab.
Det  

 følger af ordlyden af bestemmelsen, som ikke udelukker etablering i  

 selskabsform.
Heller ikke forarbejderne til bestemmelsen begrænser  

 anvendelsesområdet til etablering i ikke-selskabsform.
Fradrag efter  

 ligningslovens § 8 I forudsætter, at der er tale om udgifter afholdt  

 for at undersøge mulighederne for at opnå salg af varer eller  

 tjenesteydelser på nye markeder i Danmark eller udlandet.
Det beror  

 på en misforståelse, at skatteforvaltningen har fundet, at  

 selskabet ikke ved erhvervelsen havde til hensigt at opnå salg af varer  

 og tjenesteydelser på nye markeder, herunder for nye kunder.
Af  

 børsprospektet fremgår således, at B udvikler,  

 markedsfører, servicerer og supporterer på avancerede produkter  

 til de centrale dele af lokale netværk.
Lokale netværk var  

 netop et af det klagende selskabs hovedproduktområder.
Som det  

 fremgår af børsprospektet fik det klagende selskab med  

 overtagelsen mulighed for at levere totale virksomhedsløsninger til  

 store installationer af IBM-baserede mainframe og  

 klient-/servermiljøer.
Hensigten med overtagelsen af B var netop at  

få adgang til dette vækstmarked ved at kombinere  

 selskabets styrkeområder med B's særlige ekspertise.
Det  

 fremgår da også af børsprospektet, at man i kraft af en  

 forøget markedsandel forventede en stigende indtjening.
På denne  

 baggrund må der være fradrag for udgifterne til D efter  

 ligningslovens § 8 I, da udgifterne havde til formål at  

 undersøge mulighederne for - gennem køb af B - at få  

 adgang til et nyt marked i særligt USA, nemlig totale  

 virksomhedsløsninger til store installationer af IBM-baserede  

 mainframe og klient-/servermiljøer.
Under alle omstændigheder  

 må der kunne gives fradrag efter statsskattelovens § 6 a, da udgifterne  

 er afholdt i forbindelse med en naturlig forretningsmæssig udvikling af  

 selskabets aktivitetsområde.
Udgiften kan derfor ikke karakteriseres  

 som en ikke fradragsberettiget etableringsudgift.
Endelig har revisoren nedlagt påstand om fradrag for udgifterne til  

 formular F-4 efter statsskattelovens § 6 a.
Nyere domspraksis har udvidet  

 driftsomkostningsbegrebet for erhvervsmæssige udgifter, der afholdes  

 inden for de hidtidige rammer af en igangværende virksomhed.
Denne  

 udvikling taler for, at der gives fradrag.
Hertil kommer, at domspraksis i  

 grænsetilfælde hidtil har lagt afgørende vægt  

 på, om en udgift fulgte af et krav fra myndighederne.
Revisor har  

 herved særligt henvist til UfR 1980.712 H, hvor et trælastfirma  

 fik fradrag for noteringsafgift til Fondsbørsen og udgifter (herunder  

 trykningsudgifter) til ændring af selskabets vedtægter.  

 Sidstnævnte udgift skyldes en ændring af aktieselskabsloven, som  

 medførte krav om ændringer i selskabets vedtægter.
I denne  

 sag er der netop tale om udgifter afholdt som følge af et krav fra en  

 offentlig myndighed.
At der er tale om en amerikansk og ikke en dansk  

 myndighed kan ikke gøre nogen forskel.
Vedrørende  

 registreringsafgiften til SEC er revisor endvidere af den opfattelse, at  

 denne udgift må sidestilles med noteringsafgiften til  

 Fondsbørsen, der er fradragsberettiget efter statsskattelovens § 6 a  

 eller ligningslovens § 8 J, stk. 1, 2. pkt., (gebyrer til Erhvervs- og  

 Selskabsstyrelsen) analogt.
 Landsskatteretten udtalte:
Ifølge ligningslovens § 8 J , stk. 1, er der fradrag for udgifter  

 til advokat og revisor, der er afholdt i forbindelse med etablering af en  

 erhvervsvirksomhed eller udvidelse af en bestående erhvervsvirksomhed.  

 Ifølge ligningslovens § 8 J, stk. 3, kan udgifter, der må anses  

 for tillæg til en købesum eller fradrag i en salgssum for et  

 aktiv, ikke fradrages efter stk. 1. Ifølge ligningslovens § 8 I kan  

 der foretages fradrag for udgifter til undersøgelse af nye markeder  

 med henblik på etablering af en erhvervsvirksomhed eller udvidelse af  

 en bestående erhvervsvirksomhed.
Efter statsskattelovens § 6 a kan  

 driftsomkostninger fradrages ved indkomstopgørelsen.
Bestemmelsen  

 omfatter udgifter, der i årets løb er afholdt til at erhverve,  

 sikre og vedligeholde indkomsten.
Landsskatteretten skal bemærke, at det klagende selskab alene  

 erhvervede aktierne i B og ikke selv erhvervede nogen del af den virksomhed,  

 der blev drevet i det amerikanske selskab.
Retten finder, at det efter  

 ordlyden af både ligningslovens § 8 J og ligningslovens § 8 I er en  

 betingelse for fradrag for udgifter, at disse udgifter er afholdt i  

 forbindelse med etablering af en erhvervsvirksomhed eller udvidelse af en  

 bestående erhvervsvirksomhed, og retten finder ikke, at erhvervelse af  

 aktier kan anses for en udvidelse af det klagende selskabs hidtidige  

 erhvervsvirksomhed.
Retten finder således, at der ikke med hjemmel i  

 ligningslovens § 8 J kan foretages fradrag for de omhandlede udgifter til  

 salæret til advokatfirmaet C.
 Herefter kan der heller ikke indrømmes fradrag for udgifterne til  

 salæret til D efter ligningslovens § 8 I, idet retten endvidere finder,  

 at disse udgifter ikke kan anses at være udgifter til  

 undersøgelse af nye markeder som omfattet af ligningslovens § 8 I,  

 idet der efter det oplyste ikke var tale om undersøgelse af  

 mulighederne for afsætning af varer eller tjenesteydelser, men om en  

 undersøgelse og vurdering af den investering i aktier, som blev  

 foretaget ved opkøbet af B.
Efter det oplyste, hvorefter der ikke forud for opkøbet af aktierne  

 i B har været nogen samhandel mellem de to selskaber, finder retten  

 endvidere ikke, at udgifterne i forbindelse med dette opkøb af aktier  

 kan anses at have en sådan forbindelse til det klagende selskabs drift  

 og løbende indkomsterhvervelse, at der kan indrømmes fradrag  

 for dem i medfør af statsskattelovens § 6 a.
Udgifterne må  

 derimod anses at vedrøre selskabets kapitalinteresse i datterselskabet  

 B, og må derfor tillægges anskaffelsessummen for aktierne i dette  

 selskab.
Det bemærkes i denne forbindelse, at det ikke ses at have  

 nogen betydning, at udgifterne til F-4 formularen, herunder  

 registreringsafgiften, er afholdt efter krav fra de amerikanske  

 fondsbørsmyndigheder, idet udgifterne ikke er afholdt af hensyn til  

 det klagende selskabs drift.
 Den påklagede ansættelse blev stadfæstet.
