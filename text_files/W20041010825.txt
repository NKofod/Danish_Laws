Ankestyrelsens principafgørelse P-14-04 om påbegyndelse af sag om førtidspension - ny lov - pension Resume:
 En sag vedrørende en 65-årig kvinde kunne ikke overgå til behandling efter reglerne om førtidspension på tidspunktet for kommunens afgørelse, da der på det tidspunkt ikke var dokumentation for, at arbejdsevnen ikke kunne forbedres.
 Sagen kunne overgå til behandling efter reglerne om førtidspension med udgangen af oktober 2003, hvor det af erklæring fra arbejdsprøvningsprojekt fremgik, at det ikke skønnedes at ansøgers arbejdsevne ville kunne forbedres ved iværksættelse af behandlingsmæssige eller revalideringsmæssige foranstaltninger.
 Det fremgik af erklæringen, at ansøger fremtrådte mentalt og fysisk svækket, og at hun ikke ville være i stand til at medvirke i et introduktionsforløb på 3 uger samt efterfølgende arbejdsprøvning.
 Sagen blev hjemvist til kommunen til behandling og afgørelse om spørgsmålet om ret til førtidspension.
 Love:
Lov om social pension - lovbekendtgørelse nr. 42 af 28. januar 2004 - § 18 Sagsfremstilling:
Ansøger er en 65-årig ufaglært kvinde, der altid har været beskæftiget ved rengøringsarbejde.
De sidste 8 år med 25 timer ugentlig.
Der forelå dokumentation for, at ansøger helbredsmæssigt havde slidgigt i nakke, lænd, hænder og skuldre, og havde følger efter en brækket albue.
Hun var i medicinsk behandling for en tarmbetændelse.
Om funktionsniveauet var oplyst, at hun klarede den personlige hygiejne.
Husligt kunne hun lave lidt mad, tørre støv af og gøre let rent i etaper. Ægtefællen var afgået ved døden i maj 2003, så hun fik megen hjælp af 3 voksne børn.
Kommunen besluttede i april 2003 at meddele afslag på førtidspension.
Kommunen vurderede ud fra en samlet helhedsvurdering af sagens akter, at revalideringsmulighederne ikke kunne anses for at være udtømte.
 I august 2003 blev ansøger henvist til arbejdsprøvning, der i slutningen af oktober 2003 blev opgivet.
 Nævnet fandt, at kommunen ikke havde haft grundlag for at lade sagen overgå til behandling efter reglerne om førtidspension, jf. § 18.
 Nævnet begrundede afgørelsen med, at det ikke var dokumenteret eller på grund af særlige forhold helt åbenbart, at arbejdsevnen ikke kunne forbedres ved aktiverings-, revaliderings- og behandlingsmæssige samt andre foranstaltninger.
 Sagen blev behandlet i principielt møde til belysning af praksis efter de nye regler i lov om social pension § 18 - vedrørende påbegyndelse af sag om førtidspension.
 Afgørelse:
 På tidspunktet for kommunens afgørelse den 7. april 2003 var betingelserne for at sagen kunne overgå til behandling efter reglerne omførtidspension ikke opfyldt.
 Sagen overgik imidlertid til behandling efter reglerne om førtidspension med udgangen af oktober måned 2003.
 Sagen blev hjemvist til kommunen til behandling og afgørelse af spørgsmålet om ret til førtidspension.
 Begrundelsen var, at efter pensionslovens § 18 træffer kommunalbestyrelsen afgørelse om, at sagen overgår til behandling efter reglerne om førtidspension, når det er dokumenteret eller det på grund af særlige forhold er helt åbenbart, at ansøgers arbejdsevne ikke kan forbedres ved aktiverings-, revaliderings- og behandlingsmæssige samt andre foranstaltninger.
Ankestyrelsen lagde til grund, at ansøger var 65 år og havde været beskæftiget med rengøringsarbejde på fuld tid i mange år.
De seneste 8 år med nedsat arbejdstid på 25 timer ugentlig af helbredsmæssige årsager.
Det blev endvidere lagt til grund, at hun havde slidgigt i nakke, lænd hænder og skuldre.
Hun havde følger efter en brækket albue, og var i medicinsk behandling for tarmlidelse.
Det fremgik af generel helbredsattest fra december 2002, at egen læge fandt, at hun ikke længere kunne klare et belastningskrævende job.
 Ankestyrelsen lagde vægt på, at der ikke på tidspunktet for kommunens afgørelse forelå dokumentation for, at arbejdsevnen ikke kunne forbedres ved aktiverings-, revaliderings- og behandlingsmæssige samt andre foranstaltninger.
Det blev herved lagt til grund, at ansøger på dette tidspunkt ikke var afsluttet fra arbejdsprøvningen Ved beslutningen om, at sagen skulle overgå til behandling efter reglerne om førtidspension med udgangen af oktober 2003, blev der lagt vægt på den da foreliggende dokumentation fra arbejdsprøvningen Der henvistes til, at arbejdsprøvningen i sin afslutningserklæring af oktober 2003 oplyste, at ansøger bar præg af at have været beskæftiget med fysisk arbejde, og hun tydeligt var begrænset i sine bevægelser på grund af nedsat bevægelighed i højre arm, sat at hun fremtrådte mentalt og fysisk svækket.
Arbejdsprøvningen konkluderede, at hun ikke skønnedes at være i stand til at medvirke i et introduktionsforløb på 3 uger samt i et efterfølgende afprøvningsforløb.
 Ankestyrelsen ændrede således det sociale nævns afgørelse.
