Nr BTL 135 Betænkning over Forslag til lov om ændring af jordkøbsloven og lov om  

 planlægning (Regionale jordkøbsnævn)   

 Nr L 135 1996-97, 1. samling Afgivet af Landbrugs- og Fiskeriudvalget Afgivet: 19970430 Udvalget har behandlet lovforslaget i nogle møder og har herunder stillet spørgsmål til fødevareministeren, som denne har besvaret skriftligt.
Nogle af udvalgets spørgsmål og ministerens besvarelse heraf er optrykt som bilag til betænkningen.
 Udvalget har noteret sig, at fødevareministeren i sit svar på spørgsmål 12  

 har anført, at formålet med Jordkøbsnævnets virksomhed først og fremmest vil  

 være jordbrugsmæssigt, og at det er hensigten, at der skal fastsættes regler  

 for Jordkøbsnævnets virksomhed efter retningslinjer, der er angivet i  

 lovforslagets bemærkninger.
 Udvalget forventer, at fødevareministeren orienterer udvalget om  

 bekendtgørelser og vejledninger vedrørende Jordkøbsnævnets virksomhed.
 Udvalget udtrykker tilfredshed med besvarelsen af spørgsmål 5, hvor  

 ministeren åbner mulighed for i særlige tilfælde, f.eks. på Fyn, at amtet kan  

 inddrage gartnerierne i nævnet.
Endelig er udvalget tilfreds med, at det ifølge bemærkningerne er  

 hensigten at udforme bestemmelser for kommunernes frivillige medvirken.
Det  

 vil således være muligt at fastsætte, at kommunerne får en vis andel af  

 nævnets midler ved nævnets nedlæggelse.
 Herefter indstiller udvalget lovforslaget til vedtagelse  

 uændret.
 Et mindretal (Det Konservative Folkepartis og Fremskridtspartiets  

 medlemmer af udvalget) finder det nødvendigt at understrege, at de i  

 lovforslaget anførte kompetencer burde tildeles kommunerne frem for amterne,  

 således at beslutninger på området blev truffet så nær på borgerne som  

 muligt.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V) Lene  

 Espersen (KF) Henning Grove (KF) Peder Sønderby (V) Niels Højland (FP) Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til fødevareministeren og dennes svar herpå Spørgsmål nr. 5:
Vil ministeren i bemyndigelsen i § 30 a, stk. 2, ved Jordkøbsnævnets  

 sammensætning f.eks. på Fyn give Dansk Erhvervsgartnerforening mulighed for  

 at blive repræsenteret? Svar:
Det er vigtigt for Jordkøbsnævnenes dynamik og handlekraft, at antallet af  

 bestyrelsesmedlemmer ikke bliver stort, helst ikke over 5, som angivet i  

 lovforslagets bemærkninger.
Nævnet vil ikke kunne fungere hensigtsmæssigt,  

 hvis det skal have repræsentanter for alle eventuelt berørte organisationer.  

 Derfor er der foreslået repræsentanter for de to bredest dækkende  

 landbrugsorganisationer.
Hele nævnets virksomhed vil imidlertid bygge på frivillighed og  

 samarbejde.
Jeg går ud fra, at hvis der oprettes et nævn i Fyns Amt, vil  

 dette nævn samarbejde med gartnerne i tilfælde af, at amtsrådet udpeger  

 områder til jordfordelingsindsats, der berører gartnerierhvervet.
 Spørgsmål nr. 7:
Vil ministeren ændre lovteksten som foreslået af Den Sønderjyske Jordfond,  

 således at kommunerne kan yde tilskud i form af rente- og afdragsfri lån, og  

 således at pengene går tilbage til kommunerne ved eventuelt ophør? Svar:
Det anføres i lovforslagets bemærkninger, at »det er hensigten at  

 fastsætte bestemmelser om mulighederne for kommunernes frivillige medvirken,  

 herunder at ydede bidrag ikke kan trækkes tilbage under nævnets virksomhed,  

 og at det enkelte amtsråd kan fastsætte de nærmere bestemmelser om  

 kommunernes medvirken.
Det skal i den forbindelse fastlægges, hvilke bidrag  

 kommunerne i givet fald skal yde, og hvorledes det økonomiske mellemværende  

 med bidragydende kommuner gøres op ved nævnets eventuelle nedlæggelse.« Det vil således være muligt at fastsætte, at kommunerne får en vis andel  

 af nævnets midler ved nævnets nedlæggelse.
Det kan dog næppe forudsættes, at  

 kommunerne altid får det fulde beløb tilbage svarende til, at der er ydet  

 rente- og afdragsfrit lån, som foreslået af Den Sønderjyske Jordfond, idet  

 det kan være, at nævnet i funktionsperioden har lidt tab, som i givet fald  

 bør kunne fordeles på samtlige bidragydere.
 Spørgsmål nr. 12:
Hvordan vil ministeren sikre, at Jordkøbsnævnet som led i  

 strukturudviklingen alene bruges til at fremskaffe jord til oprettelse eller  

 supplering af jordbrug eller at tilvejebringe en bedre jordfordeling mellem  

 jordbrug? Svar:
 Efter lovforslaget kan et jordkøbsnævn købe jord til lidt bredere formål  

 end angivet i spørgsmålet.
 Efter lovforslaget kan Jordkøbsnævnet således købe jord til følgende  

 formål fastsat i loven:
1) for som led i strukturudviklingen at fremskaffe jord til oprettelse  

 eller supplering af jordbrug eller at tilvejebringe en bedre jordfordeling  

 mellem jordbrug, 2) hvis det i særlige tilfælde skønnes hensigtsmæssigt af hensyn til  

 bevarelsen af landskabet eller det landbrugsmæssige miljø, eller 3) til brug for jordomlægninger for at afbøde de jordbrugsmæssige gener  

 ved ikke-jordbrugsmæssige aktiviteter i landbrugsområder.
Formålet med Jordkøbsnævnets aktivitet vil således først og fremmest være  

 jordbrugsmæssigt.
Et jordkøbsnævn kan imidlertid også fremskaffe jord til  

 jordfordelinger, der samtidig har jordbrugsmæssige og andre formål.
De købte  

 arealer skal så vidt muligt udnyttes til supplering af bestående jordbrug.  

 Køb af jord, der alene skal anvendes til skovrejsning eller til  

 ikke-jordbrugsmæssige formål, herunder naturgenopretning, falder uden for  

 nævnets formål.
Der henvises til lovforslagets bemærkninger under  

Jordkøbsloven og under Jordfordeling, s. 5-6.
 Det er hensigten, at der skal fastsættes regler for Jordkøbsnævnets  

 virksomhed efter de retningslinjer, der er angivet i lovforslagets  

 bemærkninger.
Over for de interesserede parter vil Fødevareministeriet,  

 Strukturdirektoratet forestå oplysningsvirksomhed om oprettelse og drift af  

 jordkøbsnævn.
Efter nævnenes oprettelse kan Strukturdirektoratet yderligere  

 vejlede efter behov.
Det er endvidere hensigten at fastsætte regler om, at jordkøbsnævn skal  

 udarbejde en årlig redegørelse, som indsendes til ministeren eller den,  

 ministeren bemyndiger hertil.
Redegørelsen forudsættes blandt andet at  

 indeholde de oplysninger om købte og solgte arealer, der kan give grundlag  

 for at påse, at nævnets køb og salg af jord ligger inden for de fastsatte  

 rammer.
Lodsejere, der berøres af Jordkøbsnævnets beslutninger, kan klage over  

 retlige spørgsmål.
Spørgsmål om overholdelse af reglerne for Jordkøbsnævnets  

 virksomhed betragtes som retlige spørgsmål.
