Bekendtgørelse om ændring af bekendtgørelse om forsøg på beskæftigelsesområdet (Mulighed for arbejdsmarkedserfaring for udsatte ledige med et lempeligere fradrag i kontanthjælpen for arbejdsindtægterne) § 1 I bekendtgørelse nr. 1566 af 23. december 2014 om forsøg på beskæftigelsesområdet foretages følgende ændringer:
 1. I indledningen indsættes efter »§ 110, stk. 1«: »og 2«.
 2. Efter § 8 indsættes før overskriften før § 9:
»Mulighed for arbejdsmarkedserfaring for udsatte ledige § 8 a.
Beskæftigelsesministeren har givet tilladelse til, at følgende kommuner deltager i et forsøg med mulighed for arbejdsmarkedserfaring til udsatte kontanthjælpsmodtagere:
 1) Allerød Kommune.
 2) Ballerup Kommune.
 3) Halsnæs Kommune.
 4) Hedensted Kommune.
 5) Horsens Kommune.
 6) Kalundborg Kommune.
 7) Odsherred Kommune.
 8) Stevns Kommune.
 9) Sønderborg Kommune.
 10) Vejle Kommune.
 11) Aabenraa Kommune.
 12) Tønder Kommune.
 13) Køge Kommune.
 14) Aarhus Kommune.
Stk. 2. Forsøget indebærer, at aktivitetsparate kontanthjælpsmodtagere kan formidles et ordinært job af kortere varighed - evt. som dag til dag-formidling - med lempeligere fradrag for lønindtægten i kontanthjælpen, jf. stk. 3. Kommunerne skal etablere samarbejde med relevante virksomheder og løbende have forbindelse med de aktivitetsparate kontanthjælpsmodtagere, for hvem muligheden for alene at påtage sig et ordinært arbejde af kortere varighed vil være relevant.
Målet er, at personen får en tro på at kunne komme tættere på arbejdsmarkedet på sigt ved at yde en indsats i et dag-til-dag job eller et job af kortere varighed.
Stk. 3. Lønindtægter efter stk. 2 fradrages i kontanthjælpen efter de principper, der gælder for fradrag af lønindtægter i ressourceforløbsydelse, jf. § 68 a, stk. 2, i lov om aktiv socialpolitik.
Der foretages endvidere ikke fradrag for godtgørelse for dokumenterede udgifter til nødvendig arbejdsbeklædning.
 Stk. 4. Forsøgstilladelsen indebærer en fravigelse af § 31 i lov om aktiv socialpolitik.
Stk. 5. Forsøgsperioden løber fra den 1. februar 2015 til den 31. december 2016.« § 2 Bekendtgørelsen træder i kraft den 1. februar 2015.
