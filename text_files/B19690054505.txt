 I medfør af § 22, stk. 1, i lov nr. 256 af 4. juni 1969 om ægteskabs  

 indgåelse og opløsning fastsættes herved følgende bestemmelser om kirkelig  

 vielse i udlandet:
 § 1.  Kirkelig vielse i udlandet kan foretages af  

 præster for danske evangelisk-lutherske menigheder i udlandet samt af præster  

 i folkekirken og her i landet anerkendte trossamfund i henhold til dertil af  

 kirkeministeren meddelt bemyndigelse.
Stk. 2.  Bemyndigelsen meddeles enten som en stående  

 bemyndigelse eller som gældende for et enkelt tilfælde.
En stående  

 bemyndigelse kan til enhver tid tilbagetages.
 § 2.  Den i § 1 nævnte bemyndigelse udfærdiges med  

 gyldighed for en stats område og meddeles i almindelighed kun, såfremt  

 vedkommende stat tillægger de i henhold til bemyndigelsen foretagne vielser  

 borgerlig gyldighed.
 § 3.  En i henhold til foranstående bestemmelser  

 udfærdiget bemyndigelse giver alene adgang til at foretage vielse i tilfælde,  

 hvor mindst en af parterne har dansk statsborgerret, og en af dem tilhører  

 samme trossamfund som præsten.
 § 4.  Forinden vielse foretages, skal der fra en af de  

 i lovens § 13, stk. 1, nævnte borgerlige myndigheder eller en dertil af  

 udenrigsministeriet bemyndiget diplomatisk eller konsulær tjenestemand  

 foreligge attest om, at ægteskabsbetingelserne er opfyldt (prøvelsesattest).  

 Attesten skal være udstedt inden for de sidste 4 måneder.
 § 5.  Vielser i udlandet foretages i overensstemmelse  

 med de ritualer, der er godkendt til brug i folkekirken eller vedkommende  

 trossamfund.
 Stk. 2.  Efter parternes ønske kan der foretages  

 kirkelig lysning forud for ægteskabets indgåelse.
 § 6.  Nærmere forskrifter for registrering m.v. af de  

 i nærværende bekendtgørelse omhandlede vielser i udlandet fastsættes af  

 kirkeministeren.
 § 7.  Bekendtgørelsen træder i kraft den 1. januar  

 1970.
 Stk. 2.  Fra den 1. januar 1970 ophæves anordning nr.  

 135 af 2. april 1932 angående foretagelse af kirkelig vielse ved de af  

 foreningen »Dansk Kirke i Udlandet« udsendte præster for den danske  

 menighed i Shanghai (med Øst-Kina).
 Kirkeministeriet, den 13. december 1969.
 Arne Fog Pedersen.
 /Arne Truelsen.
