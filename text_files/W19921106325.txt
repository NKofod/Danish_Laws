 Ikke fundet anledning til at udtale kritik af et  

 kreditoplysningsbureaus registrering af et konkursramt selskab med angivelse  

 af dets oprindelige navn samt oplysning om, at selskabet var under  

 navneændring, idet dette var i overensstemmelse med det i Statstidende  

 meddelte.
 Imidlertid fundet, under henvisning til at navneændring blev  

 registreret i Erhvervs- og Selskabsstyrelsen dagen før registreringen i  

 bureauets register, at registreringen hos kreditoplysningsbureauet burde  

 ændres i overensstemmelse hermed, idet det ændrede selskabsnavn var det  

 konkursramte selskabs rette navn på registreringstidspunktet.
 I beretningsåret klagede et aktieselskab til Registertilsynet, fordi det  

 navn, som selskabet netop havde købt rettighederne til, var registreret i et  

 kreditoplysningsbureau i forbindelse med offentliggørelsen i Statstidende af  

 det sælgende selskabs konkurs.
 Det fremgik af sagen, at dette senere konkursramte selskab i forbindelse  

 med salget af sit navn til klageren ved en generalforsamlingsbeslutning af  

 2.december 1991 ændrede navn.
Ved dekret af 30. januar 1992 blev selskabet taget under  

 konkursbehandling.
Den 4. februar 1992 blev den tidligere vedtagne  

 navneændring registeret i Erhvervs- og Selskabsstyrelsen.
Den 5. februar 1992  

 blev konkursen bekendtgjort i Statstidende med bemærkning om, at selskabet  

 var under navneændring.
 Samme dag blev selskabet på grundlag af bekendtgørelsen i Statstidende  

 registreret i kreditoplysningsbureauets register.
 Klageren anmodede herefter bureauet om at ændre selskabsnavnet i  

 registreringen til det konkursramte selskabs nye navn, idet registreringen  

 under det tidligere navn, som klageren nu besad rettighederne til, svækkede  

 klagerens kreditværdighed, bl.a. fordi klageren havde samme adresse som det  

 konkursramte selskab.
Kreditoplysningsbureauet ønskede imidlertid ikke at ændre navnet i  

 registreringen under henvisning til, at registreringen var foretaget på  

 baggrund af oplysninger i Statstidende.
Bureauet meddelte i den forbindelse,  

 at registreringen fra oprettelsestidspunktet var tilføjet teksten »under  

 navneændring til .......«, og at det konkursramte selskabs A/S-nr.  

 ligeledes blev oplyst til abonnenter, der foretog søgning.
 Registertilsynet fandt på det foreliggende grundlag ikke anledning til at  

 udtale kritik af den af kreditoplysningsbureauet foretagne registrering af  

 det konkursramte selskab med angivelse af dets oprindelige navn samt med  

 oplysning om, at selskabet var under navneændring, idet dette var i  

 overensstemmelse med det i Statstidende meddelte.
 Registertilsynet fandt imidlertid under henvisning til, at navneændringen  

 blev registreret i Erhvervs- og Selskabsstyrelsen den 4. februar 1992, at  

 registrering i bureauets register burde ændres til det konkursramte selskabs  

 nye navn, idet dette var selskabets rette navn på registreringstidspunktet.
 (* 1) Registertilsynets Årsberetning 1992 side 115.
