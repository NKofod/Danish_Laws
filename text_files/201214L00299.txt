Betænkning afgivet af Skatteudvalget den 5. december 2012 Betænkning over Forslag til lov om ændring af kildeskatteloven og selskabsskatteloven (Omgåelse af udbyttebeskatning, gennemstrømningsselskaber og ledelsens sæde) [af skatteministeren (Holger K.: Nielsen)]:
1. Ændringsforlsag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 3. oktober 2012 og var til 1. behandling den 20. november 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Lovforslaget blev sendt i høring samtidig med fremsættelsen, og Skatteministeriet sendte den 3. oktober 2012 en orientering herom til udvalget, jf.
L 10 - bilag 1. Den 12. og 15. november 2012 sendte Skatteministeriet de indkomne høringssvar og et notat herom til udvalget.
Teknisk gennemgang Skatteministeren og embedsmænd fra Skatteministeriet har den 28. november 2012 over for udvalget foretaget en teknisk gennemgang af lovforslaget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Bech-Bruun, DVCA og PwC.
 Skatteministeren har over for udvalget kommenteret de skriftlige henvendelser.
Spørgsmål Udvalget har stillet 36 spørgsmål til skatteministeren til skriftlig besvarelse, som denne har besvaret.
Nogle af udvalgets spørgsmål og skatteministerens svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (V, S, DF, RV, EL og SF) indstiller lovforslaget til vedtagelse med de stillede ændringsforslag.
Venstres og Dansk Folkepartis medlemmer udtaler, at Venstre og Dansk Folkeparti altid støtter skattelovgivning, der har til hensigt at undgå et utilsigtet provenutab, et såkaldt skattehul.
Partierne finder det beklageligt, at skatteministeren og flere brancheorganisationer ikke er enige i, om der er tale om et »skattehul« eller ej.
Et mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
Et andet mindretal i udvalget (KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af skatteministeren, tiltrådt af et flertal (udvalget med undtagelse af LA):
 1) I den under nr. 4 foreslåede § 2 D indsættes i stk. 1, 2. pkt., efter »13, stk. 1, nr. 2«: », såfremt vederlaget havde været udbytte af aktier i det overdragede selskab umiddelbart inden overdragelsen«.
[Præcisering af, at værnsreglen ikke finder anvendelse i visse situationer ved overdragelser til søsterselskaber] 2) I den under nr. 4 foreslåede § 2 D indsættes i stk. 1 som 3. pkt.:
»Endvidere gælder det ikke ved overdragelse af aktier til et erhvervende selskab m.v., der inden overdragelsen ikke var koncernforbundet med det overdragende selskab, men som alene som følge af fælles bestemmende indflydelse efter stk. 2, 2. pkt., bliver koncernforbundet med dette selskab efter overdragelsen, såfremt det erhvervende selskab ikke af det overdragende selskab eller et med dette koncernforbundet selskab m.v. har fået midler stillet til rådighed.« [Præcisering af, at værnsreglen ikke finder anvendelse ved delafståelser til tredjemand] Bemærkninger Til nr. 1 Efter lovforslaget skal indgrebet ikke gælde, hvis det overdragende selskab opfylder betingelserne for at modtage skattefrit udbytte.
Det foreslås at præcisere, at dette gælder i forhold til det overdragede selskab, såfremt vederlaget havde været udbytte af aktier i det overdragede selskab umiddelbart inden overdragelsen.
I disse situationer kan transaktionen ikke være begrundet i noget ønske om at omkvalificere skattepligtige udbytter til en skattefri betaling.
Ved bedømmelsen af, om et overdragende selskab hjemmehørende i udlandet kunne have modtaget udbytte skattefrit fra et overdraget dansk selskab, skal det tillige efter gældende regler undersøges, om selskabet ville have været retmæssig ejer af udbyttet (beneficial owner). Vurderingen af, om modtageren er den retmæssige ejer, foretages for hver enkelt udbytteudlodning.
Ved anvendelsen af den foreslåede undtagelse foretages denne vurdering på grundlag af det faktiske vederlag modtaget i forbindelse med afståelsen af aktier.
 For så vidt det overdragende selskab opfylder betingelserne for at modtage vederlaget som skattefrit udbytte fra det erhvervende selskab, finder de almindelige regler i selskabsskattelovens § 2, stk. 1, litra c, eller § 13, stk. 1, nr. 2, anvendelse.
Til nr. 2 Med ændringsforslaget præciseres, at vederlag ved udvidelse af investorkredsen ikke anses som udbytte, hvis det erhvervende selskab inden overdragelsen ikke var koncernforbundet med det overdragende selskab.
 Der tænkes f.eks. på det tilfælde, hvor der sker en delafståelse til tredjemand, dvs. et selskab, der ikke før overdragelsen var koncernforbundet med det overdragende selskab, men som efterfølgende bliver koncernforbundet med det overdragende selskab, fordi det indtræder i ejerkredsen, f.eks. i et kommanditselskab, og dermed bliver omfattet af koncernbegrebet i ligningslovens § 2 om fælles bestemmende indflydelse.
Det er imidlertid en betingelse, at det overdragende selskab, eller et hermed koncernforbundet selskab, ikke har stillet midler til rådighed for det erhvervende selskab i forbindelse med overdragelsen af aktierne.
Denne betingelse skal sikre mod de tilfælde, hvor det overdragende selskab selv finansierer transaktionen  og derfor reelt set sælger til sig selv  med henblik på at omgå koncernbegrebet i ligningslovens § 2.
Ane Halsboe-Larsen (S) Benny Engelbrecht (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jesper Petersen (SF) Jonas Dahl (SF) Frank Aaen (EL) Stine Brix (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Jan E.
Jørgensen (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 10 Bilagsnr.
Titel Oversigt over spørgsmål og svar vedrørende L 10 Bilag 2 Nogle af udvalgets spørgsmål til skatteministeren og dennes svar herpå Spørgsmålene og skatteministerens svar herpå er optrykt efter ønske fra V.
 Spørgsmål 28:
Ministeren bedes oplyse om, i hvor mange tilfælde SKAT har lignet sager vedrørende kapitalfonde siden 2009? Svar:
SKAT har oplyst, at der siden 2009 er afgjort 20 sager om kildeskat og ikke fradragsberettigede driftsomkostninger i forbindelse med kapitalfondes opkøb i Danmark.
Der er tale om 6 kildeskattesager og 14 omkostningssager.
Optællingen går på antallet af koncerner.
Der kan således være flere afgørelser vedrørende samme koncern, som omhandler forskellige indkomstarter og indkomstår, og som i optællingen altså alene er talt med én gang.
 Spørgsmål 29:
Ministeren bedes give en udtømmende redegørelse for hændelsesforløbet omkring den sag, der jf. ministerens svar på spørgsmål 5 gav anledning til en såkaldt early warning i juli 2012 som foranledigede Skatteministeriet til at fremsætte nærværende lovforslag.
Redegørelsen kan eventuelt oversendes i fortrolig form.
 Svar:
 Jeg har ikke mulighed for at redegøre for hændelsesforløbet i konkrete sager på grund af tavshedspligten.
 Til Skatteudvalgets orientering vedlægges en anonymiseret kopi af early warningen, der blev modtaget i Skatteministeriet den 9. juli 2012.
 Spørgsmål 31:
Kan ministeren bekræfte, at der på intet tidspunkt forud for den omtalte early warning, jf. ministerens svar på spørgsmål 5, har foreligget viden eller mistanke om sager magen til eller lignende den sag, der i juli 2012 gav anledning til den konkrete early warning? Svar:
 SKAT har oplyst, at de første gang blev opmærksom på konstruktionen i forbindelse med den sag, der var årsag til, at early warningen blev indsendt.
 Spørgsmål 32:
Kan ministeren bekræfte, at forarbejdet til skattereformen i foråret 2012, ikke afstedkom oplysninger om sager, der foranledigede mistanke om udnyttelse af såkaldte skattehuller? Svar:
 Jeg kan bekræfte, at når vi bliver opmærksomme på huller i lovgivningen, så lukker vi dem.
I relation til L 10 gjorde SKAT opmærksom på, at den eksisterende lovgivning om udbyttebeskatning kunne omgås.
Dette skete ved en early warning, der blev modtaget i skatteministeriet den 9. juli 2012, og som udmøntede sig i det nu fremsatte L 10.
 Spørgsmål 33:
Kan ministeren bekræfte, at der ikke i nogen af de øvrige af SKAT lignede sager vedrørende kapitalfonde fra 2009 og frem er set en selskabskonstruktion identisk med eller i praksis identisk med den, der resulterede i den i ministerens svar på spørgsmål 5 omtalte early warning? Svar:
 Der henvises til besvarelsen af spørgsmål 31.
 Spørgsmål 35:
I forlængelse af ministerens svar på L 10  spørgsmål 11 bedes ministeren redegøre for, hvordan hans svar om, at »Danmark som hovedregel beskatter udbyttebetalinger fra et dansk selskab til en modtager i udlandet« harmonerer med tidligere skatteminister Frode Sørensens udmeldinger om, at man ikke skal betale dansk udbytteskat til et moderselskab på f.eks.
Jomfruøerne, når betalingen af denne udbytteskat går via et moderselskab på f.eks.
Cypern, jf. den daværende skatteministers svar på L 99  spørgsmål 16 af 9. december 2000 (http://webarkiv.ft.dk/Samling/20001/udvbilag/SAU/L99_bilag22. htm) Svar:
Mit svar på spørgsmål 11 til nærværende lovforslag skal forstås således, at udgangspunktet er, at Danmark beskatter udbytter, som et dansk selskab udlodder til en modtager i udlandet, medmindre udbytteudlodningen er omfattet af de undtagelser, der gælder i særlige tilfælde  som f.eks. ved udlodning fra et dansk datterselskab til et moderselskab, der er hjemmehørende i visse lande  under forudsætning af, at betingelserne for skattefritagelsen er opfyldt.
Det er således bl.a. en forudsætning, at modtageren af udbytte fra det danske selskab er retmæssig ejer.
Det nævnte spørgsmål fra 2000 til lovforslag L 99 angik et Newsletter, som redegjorde for, at danske selskaber efter den tidligere gældende danske skattelovgivning havde været populære som led i skatteomgåelse.
I artiklen blev bl.a. nævnt et eksempel, hvor et irsk driftsselskab var ejet af et dansk holdingselskab, som var ejet af et cypriotisk holdingselskab, som var ejet af et selskab, der var hjemmehørende på De Britiske Jomfruøer.
Formålet med denne konstruktion var at undgå den irske beskatning af udbytter fra det irske driftsselskab.
 I svaret blev det bekræftet, at Danmark ikke ville beskatte udbyttebetalingerne fra det danske mellemholdingselskab til det cypriotiske mellemholdingselskab.
Svaret tog ikke fuldt ud højde for, at der samtidigt blev fremsat et ændringsforslag til lovforslag L 99, hvor det blev præciseret, at det er en betingelse for den foreslåede skattefrihed (for udbyttebetalinger til et udenlandsk moderselskab med hjemsted i et andet EU-land eller et andet land med en dobbeltbeskatningsoverenskomst med Danmark), at Danmark skal frafalde beskatningen af udbyttet efter EUs moder/datterselskabsdirektiv, henholdsvis den pågældende dobbeltbeskatningsoverenskomst.
Det medfører bl.a., at det er en betingelse, at det udenlandske moderselskab er retmæssig ejer af udbyttet.
 Spørgsmål 36:
Ministeren bedes derudover forklare, hvordan svaret på L 10  spørgsmål 11 hænger sammen med, at man tabte sagen mod ISS og valgte ikke at indbringe den for Højesteret? Svar:
 Jeg skal henvise til besvarelsen af spørgsmål 35 samt til SKM2012. 100. SKAT, hvor Skatteministeriet kommenterer Østre Landsrets dom af 20. december 2011. Domskommentaren vedlægges.
