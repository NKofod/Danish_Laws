Bekendtgørelse om deling af billetindtægter i hovedstadsområdet I medfør af § 4, stk. 1, i lov om trafikselskaber, jf. lovbekendtgørelse nr. 323 af 20. marts 2015 fastsættes efter bemyndigelse i henhold til § 8, i bekendtgørelse nr. 2243 af 29. december 2020 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
Anvendelsesområde § 1. Delingen af billetindtægterne fra offentlig servicetrafik for rejser internt i hovedstadsområdet mellem trafikselskabet på Sjælland, Metroselskabet I/S og de jernbanevirksomheder, der udfører trafik som offentlig service på kontrakt med staten, sker på grundlag af den gennemsnitlige indtægt pr. solorejse.
§ 2. Hovedstadsområdet omfatter kommunerne i Region Hovedstaden (ekskl.
Bornholms Regionskommune) samt Greve, Køge, Lejre, Roskilde, Solrød og Stevns kommuner.
Principper for indtægtsdeling § 3. Indtægter fra rejser foretaget alene med et transportmiddel (solorejseindtægter) fordeles til de respektive selskaber på grundlag af den gennemsnitlige indtægt pr. solorejse.
 Stk. 2. Indtægterne fra rejser foretaget med mere end et transportmiddel (kombirejseindtægter) fordeles mellem selskaberne forholdsmæssigt i forhold til hvert enkelt selskabs gennemsnitlige indtægt pr. solorejse.
 Stk. 3. Der skelnes mellem følgende fem forskellige transportmidler, der i henhold til denne bekendtgørelse hver især opfattes som ét transportmiddel:
 1) Offentlig servicetrafik med Movia (lokaltog, bus, havnebus mv.).
 2) Offentlig servicetrafik med metro.
 3) Offentlig servicetrafik med S-tog på forhandlet kontrakt med staten.
 4) Offentlig servicetrafik med DSB fjern- og regionaltog på Kyst- og Kastrupbanen på forhandlet kontrakt med staten.
 5) Offentlig servicetrafik med øvrige DSB fjern- og regionaltog på forhandlet kontrakt med staten.
§ 4. De beregnede billetindtægter i alle selskaber nedskaleres, således at summen af de beregnede indtægter stemmer overens med de reelle takstindtægter.
Nedskaleringen sker med fastholdelse af den forholdsmæssige deling af indtægterne selskaberne imellem.
Administration § 5. Trafikstyrelsen administrerer delingen af billetindtægter.
 Stk. 2. De definitioner, afgrænsninger og tællemetoder mv., som er aftalt mellem de i § 1 nævnte selskaber, indgår i Trafikstyrelsens deling af billetindtægter.
Ikrafttræden § 6. Bekendtgørelsen træder i kraft den 15. maj 2021.
 Stk. 2. Bekendtgørelsen har virkning fra 1. januar 2021.
 Stk. 3. Bekendtgørelsen ophæves den 31. december 2021.
 Stk. 4. Bekendtgørelse nr. 1369 af 11. december 2019 om deling af billetindtægter i hovedstadsområdet ophæves.
