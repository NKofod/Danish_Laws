Skrivelse om visse personalegruppers besiddelse af mobiltelefoner og kriminalisering heraf (Kriminalforsorgens tjenestesteder) Direktoratet skal hermed gøre opmærksom på, at der i straffeloven med virkning fra den 1. juli 2007 indsættes en ny bestemmelse vedrørende uretmæssig besiddelse af mobiltelefoner og lignende kommunikationsudstyr.
Det fremgår herefter af straffelovens § 124, stk. 4, at:
Den der i et arresthus eller lukket fængsel som anholdt eller fængslet uretmæssigt besidder en mobiltelefon eller lignende kommunikationsudstyr, straffes med bøde eller fængsel indtil 6 måneder.
På samme måde straffes besøgende og andre udefrakommende, som uretmæssigt medtager en mobiltelefon eller lignende kommunikationsudstyr i et arresthus eller lukket fængsel. Af bemærkningerne til lovforslaget fremgår, at ansatte i kriminalforsorgen, der opholder sig i et arresthus eller lukket fængsel som led i tjenesten  som for eksempel fængselsfunktionærer, administrativt personale, forsorgspersonale, fængselssygeplejersker/-læger, fængselspræster mv.  ikke er omfattet af straffelovens § 124, stk. 4, 2. pkt.
 Hvis en ansat i kriminalforsorgen derimod måtte sætte en indsat i besiddelse af en mobiltelefon eller medtage en mobiltelefon i lukket fængslet eller arresthus med henblik på at (forsøge) at overlevere den til en indsat, vil den pågældende kunne straffes for (forsøg på) medvirken til overtrædelse af straffelovens § 124, stk. 4, 1. pkt.
 Det kan oplyses, at Personalekontoret på nuværende tidspunkt overvejer, om der er et behov for at ændre reglerne om ansattes brug af mobiltelefoner.
 Udefrakommende  som for eksempel misbrugsbehandlere, gejstlige, praktikanter, vagtlæger og honorarlønnede, mentorer, tolke, Falck Healthcare personale, eksterne håndværkere mv., der opholder sig i arresthus eller lukket fængsel i forbindelse med deres arbejde, uden at være ansat i kriminalforsorgen, er omfattet af straffelovens § 124, stk. 4, 2. pkt.
Personalekontoret skal i den anledning oplyse, at det påhviler det enkelte tjenestested, at oplyse disse personalegrupper om, at de i forbindelse med deres ophold i institutionen er omfattet af strafbestemmelsen, og at det, med mindre der af institutionen konkret er givet tilladelse til andet, er uretmæssigt at medtage mobiltelefoner mv.
Oplysningspligten for det lukkede fængsel/arresthus vil kunne suppleres med et skilt ved indgangen, der informerer om reglerne.
Det påhviler også de afdelinger, der har honorarlønnede med ærinde i et lukket fængsel/arresthus at give vedkommende besked om ovennævnte.
Det skal bemærkes, at det kommunikationsudstyr, som er omfattet af bestemmelsen i straffeloven, er elektronisk udstyr, der sætter  eller sammen med andre enheder vil kunne sætte  en person i stand til at kommunikere med andre i lyd, tale eller på skrift.
Strafbestemmelsen omfatter således udover hele mobiltelefoner f.eks. også satellittelefoner, walkie-talkie enheder, (håndholdte) computere og personsøgere.
Omfattet er også f.eks. trådløse telefoner og trådløse hovedtelefonsæt (såkaldte headsæt), der sætter besidderen i stand til at kommunikere via en enhed, der er tændt i det omgivne område.
Visse tv-spil (såkaldte spillekonsoller) vil også kunne være omfattet.
 Besiddelse af tilbehør eller enkelte dele af kommunikationsudstyret, herunder f.eks. batteri til en mobiltelefon, en enhed, der kan oplade et sådant batteri, eller et sim-kort, der etablerer forbindelsen fra en mobiltelefon er også omfattet af strafbestemmelsen.
Det skal videre bemærkes, at institutionen i konkrete tilfælde kan tillade, at personer tilhørende de pågældende personalegrupper, herunder f.eks. håndværkere og vagtlæger medtager mobiltelefon og lignende kommunikationsudstyr, når dette er påkrævet for udførelsen af deres arbejde.
Arresthusene og de lukkede fængsler anmodes om at udfærdige nærmere regler for, hvilke procedurer der skal følges, i institutionen, når der gives en konkret tilladelse til at medtage f.eks. en mobiltelefon i institutionen.
Det skal derudover bemærkes, at det i forarbejderne til loven er forudsat, at personer fra politi og anklagemyndighed, som har adgang til arresthus mv. i forbindelse med behandling af straffesager mv. skal kunne medtage en mobiltelefon.
Institutionen kan dog anmode om, at mobiltelefonen fremvises over for personalet og evt. registreres.
 Det skal endelig bemærkes, at regler vedrørende indsattes og besøgendes besiddelse af mobiltelefoner forventes kundgjort snarest i Lovtidende, hvorefter de bliver udsendt til institutionerne.
 Denne skrivelse vil blive optaget i Den Administrative Regelsamling.
