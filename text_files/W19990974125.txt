Nyt fra Ankestyrelsen - computer som en  

 merudgift ved forsørgelsen - og som hjælpemiddel - af  

 fuldmægtig Bodil Irgens Hansen Ankestyrelsen har på et principielt møde  

 behandlet 2 sager om hjælp til en computer til en 8-årig  

 autistisk dreng og til en 14-årig hjerneskadet pige.
Sagerne var antaget til principiel behandling med henblik  

 på afklaring af og bredere belysning af spørgsmålet om,  

 hvorvidt der kunne ydes hjælp til computer efter bistandslovens  

 § 48 (nu servicelovens § 28) som en merudgift ved  

 forsørgelsen af et handicappet barn, herunder om en computer må  

 anses for et "almindeligt" forbrugsgode og dermed ikke en merudgift.
Sagerne  

 var antaget, bl.a. fordi der kunne rejses tvivl om rækkevidden af den  

 afgørelse, som tidligere er blevet offentliggjort i Sociale  

 Meddelelser, SM 0-20-91.
Den 1. sag drejede sig om hjælp til en  

 computer til en 8-årig autistisk dreng, som på grund af sit  

 handicap havde en meget belastende adfærd i hjemmet.
Den 2. sag  

 drejede sig om hjælp til en computer til en 14-årig hjerneskadet  

 pige, som på grund af sit handicap bl.a. havde et såkaldt  

 arousalproblem med vanskeligheder ved at forbinde begreber, nedsat hukommelse  

 og iøvrigt generelt nedsatte intellektuelle færdigheder.
 I begge sagerne var der i de foregående instanser  

 givet afslag på hjælpen under henvisning til Sociale Meddelelser,  

 SM 0-20-91.
 Kun i den 1. sag traf Ankestyrelsen afgørelse efter  

 bistandslovens § 48, mens Ankestyrelsen i den 2. sag fandt, at  

 hjælpen i denne sag skulle ydes efter bistandslovens § 58.
Ankestyrelsen havde til brug for sagernes behandling  

 indhentet oplysninger fra Danmarks Stastistik og fået oplyst, at  

 ifølge interwiew-undersøgelser foretaget i oktober 1998 har 53  

 % af danske familier en computer i hjemmet.
Samme måling i  

 foråret 1998 gav resultatet 48 %. Det var ikke statistisk oplyst, i  

 hvilket omfang computere var udlånt fra arbejdspladsen eller i hvilket  

 omfang de var til brug for børn i familien.
Ankestyrelsen havde yderligere indhentet oplysninger fra  

 Socialforskningsinstituttet, som i februar 1999 havde afsluttet en  

 undersøgelse om antallet af computere hos børnefamilier.  

 Socialforskningsinstituttet oplyste, at i følge resultatet af denne  

 undersøgelse har 82 % af børnefamilier med børn i  

 alderen 7-15 år en computer i hjemmet. 18 % af disse børn har  

 computer på eget værelse, iøvrigt er det  

 forældrenes.
For 7-9 årige drenge har 16 % computer til eget  

 brug.
Med alderen stiger procenten, og drenge har hyppigere end piger  

 computer til eget brug.
 I den 1. sag om en computer til den 8-årige  

 autistiske dreng var der bevilget støtte til CD-rom, lydkort, 8  

 programmer og printer, og Ankestyrelsen fandt, at forældrene herudover  

 var berettiget til økonomisk hjælp efter bistandslovens  

 § 48 til køb af en computer til drengens eget personlige  

 brug.
 Ankestyrelsen begrundede afgørelsen med, at  

 Ankestyrelsen efter en konkret vurdering fandt, at der var tale om en  

 nødvendig merudgift ved forsørgelsen af barnet.
Ved vurderingen af, at der forelå en merudgift i  

 forbindelse med anskaffelse af en computer til barnet, lagde Ankestyrelsen  

 særligt vægt på, at drengen kun var 8 år, at familien  

 ikke i forvejen havde en computer i hjemmet, og at computeren skulle anvendes  

 til barnets eget personlige brug.
Ankestyrelsen lagde endvidere vægt  

 på de indhentede oplysninger fra Danmarks Statistik og  

 Socialforskningsinstituttet, hvoraf bl.a. fremgik, at 82 % af  

 børnefamilier med børn fra 7-15 år idag har en computer i  

 hjemmet, men at kun ca. 16 % af drenge i alderen 7-9 år har en computer  

 til eget brug.
Ankestyrelsen fandt på denne baggrund ikke, at en  

 computer til eget personligt brug for et barn på drengens alder kunne  

 betragtes som et "almindeligt" forbrugsgode, men som en merudgift ved  

 forsørgelsen af ham som følge af hans handicap.
Ved vurderingen af nødvendigheden lagde  

 Ankestyrelsen særligt vægt på oplysninger om barnets  

 belastende adfærd i hjemmet i form af meget belastende støjende  

 adfærd ved bevægelser og lyde og voldelige adfærd mod  

 hjemmets indbo, samt oplysninger fra børnehaven om, at den havde gode  

 erfaringer med beskæftigelse af drengen med computerspil.
Ankestyrelsen  

 fandt således efter de i sagen foreliggende oplysninger, at en computer  

 måtte anses for at være nødvendig til delvis  

 beskæftigelse af drengen i fritiden med henblik på at mindske den  

 sygdomsbetingede belastende adfærd, således at forældrene  

 bedre var i stand til at beholde ham i hjemmet trods hans handicap.
 Ved sagens afgørelse deltog rådgivende  

 speciallæge i børnepsykiatri.
 Denne afgørelse vil blive offentliggjort i Sociale  

 Meddelser og vil erstatte SM 0-20-91.
 I den 2. sag om støtte til en computer til  

 den 14-årige hjerneskadede pige fandt Ankestyrelsen, at  

 forældrene var berettiget til økonomisk hjælp til en  

 computer til pigen.
 Ankestyrelsen fandt imidlertid, at hjælpen i denne  

 sag skulle ydes efter bistandslovens § 58 om hjælpemidler.
 Ankestyrelsen begrundede afgørelsen med, at  

 Ankestyrelsen efter en konkret lægelig vurdering fandt, at der kunne  

 kompenseres for barnets funktionsnedsættelse som følge af  

 hjerneskaden, specielt hendes arousalproblem (vanskeligheder med at forbinde  

 begreber), ved hjælp af brug af computer, og at en computer i  

 væsentlig grad ville afhjælpe følgerne af dette handicap i  

 form af bl.a. bedre hukommelse og bedre styring af dagligdags begreber.
Ankestyrelsen lagde særligt vægt på  

 nogle rapporter fra et projekt, pigen havde fulgt, herunder en psykologisk  

 udtalelse, hvori der blev peget på nødvendigheden af en pc  

 hjemme for at kompensere for arousalproblematikken og den langsommelighed,  

 som var en central del af pigens handicap.
Ankestyrelsen lagde yderligere  

 vægt på en lægelig vurdering af betydningen af en computer  

 til afhjælpning af denne lidelse.
 Ankestyrelsen fandt også i denne sag, at en computer  

 til eget personligt brug for en pige på pigens alder ikke kunne  

 betragtes som et "almindeligt" forbrugsgode, jf. § 2 i  

 bekendtgørelsen om ydelse af hjælpemidler efter bistandslovens  

 § 58.
 Ankestyrelsen lagde ved denne vurdering ligeledes  

 vægt på de indhentede oplysninger fra Danmarks Statistik og  

 Socialforskningsinstituttet, hvoraf bl.a. fremgik, at kun 12 % af piger i  

 alderen 12-15 år idag har en computer til eget brug.
 Under hensyn til at hjælpen i dette tilfælde  

 skulle ydes efter bistandslovens § 58 og ikke efter de nye regler i  

 servicelovens §§ 97 og 98, kunne der ikke blive tale om eventuel  

 nedsættelse af støtten med 50 %.
 I denne afgørelse bemærkede Ankestyrelsen  

 ligeledes, at Sociale Meddelelser, SM 0-20-91 vil blive kasseret.
Denne sag, som blev afgjort efter bistandslovens  

 § 58, vil ikke blive offentliggjort i Sociale Meddelelser, da reglerne  

 om hjælpemidler i serviceloven er ændret en del i forhold til  

 bistandslovens § 58. Således er bestemmelsen om hjælpemidler  

 nu blevet opdelt på to bestemmelser, servicelovens § 97 om  

 hjælpemidler, som specielt er fremstillet med henblik på at  

 afhjælpe et handicap og § 98 om forbrugsgoder, som fremstilles og  

 forhandles bredt.
Og den hidtidige regel i  

 hjælpemiddelbekendtgørelsens § 2 om, at der normalt ikke  

 kan ydes hjælp til almindelige forbrugsgoder, er blevet erstattet af  

 servicelovens § 98, stk. 1, 2. punktum, hvorefter der ikke kan ydes  

 hjælp til forbrugsgoder, som indgår i sædvanligt indbo.
 Men de to sager viser - udover det primære, at  

 udgiften til en computer i visse tilfælde kan betragtes som en  

 merudgift ved forsørgelsen af et handicappet barn og ikke kan anses  

 som et "almindeligt" forbrugsgode - at der i sager om hjælp til en  

 computer både kan blive tale om at vurdere sagen efter reglerne om  

 merudgifter ved forsørgelsen af et handicappet barn og efter reglerne  

 om hjælpemidler.
 Spørgsmålet om, hvornår udgiften til en  

 computer kan betragtes som en merudgift og ikke et "almindeligt" forbrugsgode  

 vil altid være undergivet samfundsudviklingen, herunder computerens  

 udbredelse i de danske hjem og udbredelsen af computere hos børn i de  

 forskellige aldersklasser.
