Nr LSF 158 Forslag til Lov om ændring af lov om arbejdsløshedsforsikring m.v.  

 (Særligt bidrag for 1. og 2. ledighedsdag) Fremsat af Aage Frandsen (SF) Anne Baastrup (SF) Jes Lunde (SF) den 14. januar 1998 § 1 I forslag til lov om ændring af lov om arbejdsløshedsforsikring m.v. jf.  

 lovbekendtgørelse nr. 27. af 13. januar 1997, som ændret senest ved § 2 i lov  

 nr. 1082 af 29. december 1997, foretages følgende ændringer:
 1. § 57, stk. 1, 2. pkt., ophæves.
 2. § 84 affattes således:
»§ 84. Arbejdsgiveren betaler et særligt bidrag ved  

 afskedigelse, hjemsendelse, ophør af opgave- og tidsbestemt akkord og  

 lignende for 1. og 2. ledighedsdag.
Det særlige bidrag udgør pr. dag et beløb  

 svarende til 6,6/37 af det højeste dagpengebeløb for en uge, jf. § 47, stk.  

 1, afrundet til nærmeste hele kronebeløb.
Ved ledighed på 4 timer eller  

 derunder betaler arbejdsgiveren et bidrag svarende til halvdelen af det i 2.  

 punktum omhandlede beløb.
Ved ledighed på over 4 timer betaler arbejdsgiveren  

 fuldt bidrag.
 Stk. 2. Arbejdsgiverens forpligtelse indtræder kun, når medlemmet  

 inden for de sidste 4 uger har været beskæftiget hos arbejdsgiveren svarende  

 til fuld overenskomstmæssig arbejdstid i 2 uger.
Stk. 3. Arbejdsgiverens forpligtelse til at indbetale det særlige  

 bidrag bortfalder, 1) hvis det godtgøres, at beskæftigelse påbegyndes den efterfølgende  

 arbejdsdag, eller der modtages sygedagpenge eller afholdes ferie i  

 tilslutning til arbejdsophøret, 2) hvis afskedigelsen væsentligst kan tilregnes medlemmet, eller 3) hvis arbejdsophøret skyldes strejke eller lockout på virksomheden.
 Stk. 4. Arbejdsgiverens forpligtelse til at indbetale det særlige  

 bidrag for samme person kan højst indtræde 16 gange i løbet af et kalenderår.
 Stk. 5. Arbejdsministeren kan i helt særlige tilfælde fastsætte  

 regler om, at bestemmelsen om det særlige bidrag midlertidigt bortfalder ved  

 arbejdskonflikter af større omfang.
 Stk. 6. Arbejdsministeren kan fastsætte regler om, at det særlige  

 bidrag kan bortfalde ved tidsbegrænsede ansættelser af en vis længere  

 varighed.
 Stk. 8. Direktøren for Arbejdsløshedsforsikringen fastsætter efter  

 forhandling med Landsarbejdsrådet regler om anvendelse af bestemmelserne i  

 stk. 1-3 og kan herunder fastsætte regler om, at det særlige bidrag kan  

 bortfalde i særlige tilfælde ud over de i stk. 3 nævnte.
Stk. 9. Arbejdsministeren fastsætter nærmere regler for  

 indbetaling til staten af det særlige bidrag.« 3. § 90 a, stk. 2, ophæves.
 4. § 90 a, stk. 3, affattes således:
»Stk. 3. Direktøren for Arbejdsløshedsforsikringen kan efter  

 forhandling med Landsarbejdsrådet fastsætte nærmere regler om bestemmelserne  

 i stk. 1.« 5. § 91, stk. 1, nr. 5, ophæves.
 6. § 100, stk. 1, 2. pkt., ophæves.
 7. § 100, stk. 5, ophæves.
 8. § 102, stk. 1, affattes således:
»Forsømmer en arbejdsgiver sin pligt til at betale særligt bidrag  

 efter § 84 eller de pligter, som påhviler ham efter § 90 a, straffes han med  

 bøde.« § 2 Stk. 1. Loven træder i kraft den 1. juli 1998.
 Stk. 2. Sager om dagpengegodtgørelser i henhold til § 84, stk. 7,  

 jf. lovbekendtgørelse nr. 27 af 13. januar 1997, kan fortsat behandles af  

 Arbejdsmarkedets Ankenævn.
Bemærkninger til lovforslaget Almindelige bemærkninger Formålet med G-dagene (den dagpengegodtgørelse, som arbejdsgiverne skal  

 betale en ansat, der afskediges, for de to første ledige dage) er bl.a. at  

 bidrage til, at arbejdsgiverne bliver bedre til at langtidsplanlægge, så der  

 ikke er grundlag for at fyre ansatte, fordi der i kort tid ikke er noget  

 arbejde.
G-dagene bidrager med andre ord til, at arbejdsgiverne undlader at  

 korttidsparkere ansatte i dagpengesystemet, når der i en kort tid er mangel  

 på arbejde.
Der er dermed al mulig grund til at bevare G-dagene.
 Dertil kommer, at G-dagene sparer arbejdsløshedskasserne og staten for en  

 udgift på ca. 1/2 mia. kr.
 Men der er et problem ved den måde, G-dagene administreres på, idet det  

 efterlader et mellemværende mellem den arbejdsløse og dennes arbejdsgiver,  

 hvilket betyder, at mange arbejdsløse aldrig får udbetalt penge for de 2  

 dage, som G-dagene omfatter.
Det er åbenbart dette forhold, der har fået Enhedslisten til at fremsætte  

 lovforslag om at afskaffe G-dagene (L 117) med den konsekvens, at  

 arbejdsgiverne får 1/2 mia. kr. foræret, og at arbejdsløshedskasserne og  

 staten må betale et tilsvarende beløb ekstra.
Det forekommer SF helt  

 urimeligt, at arbejdsgiverne skal belønnes for, at nogle af dem snyder deres  

 tidligere ansatte for deres krav på betaling for de to første  

 arbejdsløshedsdage.
SF ønsker i stedet at sikre, at alle arbejdsgivere - også  

 dem, der i dag snyder - kommer til at betale.
SF's forslag indebærer, at arbejdsløse skal modtage dagpenge fra  

 arbejdsløshedskassen fra første arbejdsløshedsdag, hvorved de undgår et  

 mellemværende med deres arbejdsgiver.
I stedet for at betale til den  

 arbejdsløse skal arbejdsgiveren indbetale et særligt bidrag til staten, som  

 sender pengene videre til arbejdsløshedskassen og dermed den arbejdsløse.
Bemærkninger til lovforslagets enkelte bestemmelser Til § 1 Til nr. 1 Ændringen indebærer, at dagpenge udbetales til et ledigt medlem fra den  

 første ledighedsdag.
Til nr. 2 Det foreslås, at arbejdsgivere i stedet for at udbetale en særlig  

 dagpengegodtgørelse til medlemmet i forbindelse med fyringer skal indbetale  

 et særligt bidrag til staten for 1. og 2. ledighedsdag.
Arbejdsministeren  

 skal fastsætte nærmere regler for arbejdsgivernes indbetaling til staten af  

 dette særlige bidrag.
Til nr. 3-8 Der er tale om konsekvensændringer som følge af den under nr. 2 foreslåede  

 ændring af § 84.
Til § 2 Det foreslås, at loven træder i kraft den 1. juli 1998.
Skriftlig fremsættelse Aage Frandsen (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om arbejdsløshedsforsikring m.v.  

 (Særligt bidrag for 1. og 2. ledighedsdag).
(Lovforslag nr.
L158).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
