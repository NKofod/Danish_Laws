Fremsat den 2. oktober 2013 af justitsministeren (Morten Bødskov) Forslag til Lov om statsborgerskabsprøve § 1. Justitsministeren bemyndiges til efter forhandling med undervisningsministeren at etablere en statsborgerskabsprøve.
 Stk. 2. Justitsministeren kan efter forhandling med undervisningsministeren fastsætte regler om etablering, administration og afholdelse af statsborgerskabsprøven, herunder regler om udpegning af prøveafholdere, om betingelser for deltagelse i prøven, om opkrævning af gebyr for deltagelse i prøven, om prøvens gennemførelse, om tilsyn samt om klageadgang mv., og om at undervisningsministeren forestår etablering, administration og afholdelse af statsborgerskabsprøven.
 § 2. Loven træder i kraft den 1. januar 2014.
 Stk. 2. Lov nr. 487 af 7. juni 2006 om indfødsretsprøve ophæves.
 § 3. Loven gælder ikke for Færøerne og Grønland, men kan ved kongelig anordning helt eller delvist sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Den 23. maj 2013 indgik regeringspartierne Socialdemokraterne, Socialistisk Folkeparti og Radikale Venstre en aftale om indfødsret med Enhedslisten.
Ved aftalen fastlægges de generelle retningslinjer for justitsministerens udarbejdelse af lovforslag om indfødsrets meddelelse (naturalisation). Aftalen er optrykt som bilag til cirkulæreskrivelse nr. 9253 af 6. juni 2013 om naturalisation.
Det følger af § 24, stk. 2, i aftalen, at det bl.a. er en betingelse for optagelse på et lovforslag om indfødsrets meddelelse, at ansøgeren dokumenterer at have bestået en statsborgerskabsprøve, der vægter aspekter af det hverdagsliv og det aktive politiske liv, som møder borgerne i et moderne samfund.
Aftalens § 24, stk. 2, om statsborgerskabsprøve træder dog først i kraft samtidig med ikrafttrædelsen af denne lov, jf. aftalens § 33, stk. 2. Det forventes på den baggrund, at den første statsborgerskabsprøve vil blive afholdt i juni 2014. Statsborgerskabsprøven skal erstatte indfødsretsprøven, der blev indført i 2006.
Med lovforslaget bemyndiges justitsministeren til efter forhandling med undervisningsministeren at etablere den nye statsborgerskabsprøve og til efter forhandling med undervisningsministeren at fastsætte nærmere regler om prøvens etablering, administration og afholdelse.
Lovforslaget skaber således den fornødne lovgivningsmæssige ramme for udmøntningen af de dele af aftalen af 23. maj 2013 om indfødsret, som vedrører statsborgerskabsprøven.
Udviklingen af statsborgerskabsprøven vil være forankret i Undervisningsministeriet, der har ansvaret for danskuddannelse til udlændinge.
Prøven etableres som en skriftlig multiple-choice prøve, hvor ansøgeren skal besvare et antal spørgsmål, som i overensstemmelse med aftalen af 23. maj 2013 om indfødsret vægter aspekter af det hverdagsliv og det aktive politiske liv, som møder borgerne i et moderne samfund.
Justitsministeren fastlægger efter forhandling med undervisningsministeren det nærmere indhold af prøven, herunder prøvens faglige og sproglige niveau.
 Den foreslåede bemyndigelse til at fastsætte regler om prøvens etablering, administration og afholdelse påtænkes anvendt til at fastsætte regler bl.a. om udpegning af prøveafholdere, om betingelser for deltagelse i prøven, om gennemførelsen af prøven, om tilsyn og om klageadgang mv.
 Administrationen af statsborgerskabsprøven vil blive varetaget af Undervisningsministeriet.
2. Lovforslagets baggrund 2.1. Indledning Efter grundlovens § 44 kan ingen udlænding opnå indfødsret uden ved lov (naturalisation). Naturalisation beror derfor udelukkende på lovgivningsmagtens bestemmelse.
Lovforslag om indfødsrets meddelelse fremsættes to gange årligt af justitsministeren.
De generelle retningslinjer for justitsministerens udarbejdelse af lovforslag om indfødsrets meddelelse fastlægges ved politiske aftaler, der beskriver de krav, der skal være opfyldt for, at regeringen uden forelæggelse for Folketingets Indfødsretsudvalg kan optage en ansøger på et lovforslag om indfødsrets meddelelse.
Personer, der er optaget på et lovforslag om indfødsrets meddelelse, vil derfor enten opfylde kravene i den gældende politiske aftale eller være optaget på lovforslaget efter forelæggelse for Folketingets Indfødsretsudvalg.
Den 23. maj 2013 indgik regeringspartierne Socialdemokraterne, Socialistisk Folkeparti og Radikale Venstre en aftale om indfødsret med Enhedslisten, jf. cirkulæreskrivelse nr. 9253 af 6. juni 2013 om naturalisation.
Aftalen udmønter en række initiativer, som er beskrevet i regeringsgrundlaget Et Danmark, der står sammen.
Aftalen trådte i kraft den 15. juni 2013.
Det følger af aftalens § 1, at personer, der opfylder visse nærmere betingelser for så vidt angår ophold, alder, afkald på hidtidigt statsborgerskab, vandel, forfalden gæld til det offentlige, selvforsørgelse, danskkundskaber og statsborgerskabsprøve, optages på regeringens lovforslag om indfødsrets meddelelse.
Optagelse er dog betinget af, at ansøgeren afgiver de erklæringer på tro og love, som er nødvendige for Folketingets behandling af ansøgningen, jf. aftalens § 1, 2. pkt.
 Det er i henhold til aftalen således bl.a. en betingelse for optagelse på et lovforslag om indfødsrets meddelelse, at ansøgeren dokumenterer at have bestået en statsborgerskabsprøve, der vægter aspekter af det hverdagsliv og det aktive politiske liv, som møder borgerne i et moderne samfund, jf. aftalens § 24, stk. 2.
2.2. Indfødsretsprøven Indfødsretsprøven blev etableret som følge af en politisk aftale om indfødsret, der den 8. december 2005 blev indgået mellem Venstre, Det Konservative Folkeparti og Dansk Folkeparti, jf. cirkulæreskrivelse nr. 9 af 12. januar 2006 om naturalisation.
Ved den politiske aftale om indfødsret, der den 22. september 2008 blev indgået mellem Venstre, Det Konservative Folkeparti og Dansk Folkeparti, blev indfødsretsprøven videreført, jf. cirkulæreskrivelse nr. 61 af 22. september 2008 om naturalisation.
Efter § 24, stk. 2, i cirkulæreskrivelse nr. 9 af 12. januar 2006 om naturalisation var det således en betingelse for optagelse på et lovforslag om indfødsrets meddelelse, at ansøgeren dokumenterede kendskab til danske samfundsforhold, dansk kultur og historie ved bevis for en særlig indfødsretsprøve.
Ordlyden af § 24, stk. 2, blev videreført uændret i cirkulæreskrivelse nr. 61 af 22. september 2008 om naturalisation, idet de administrative regler om prøvens form og indhold samt bedømmelse dog blev ændret som følge af indfødsretsaftalen fra 2008.
Ved lov nr. 487 af 7. juni 2006 om indfødsretsprøve blev integrationsministeren bemyndiget til at etablere en indfødsretsprøve.
Loven bemyndigede desuden integrationsministeren til at fastsætte regler om etablering og afholdelse af indfødsretsprøven, herunder regler om udpegning af prøveafholdere, om betingelser for deltagelse i prøven, om opkrævning af gebyr for deltagelse i prøven og om prøvens gennemførelse mv.
Med hjemmel i lov om indfødsretsprøve udstedte integrationsministeren den 22. marts 2007 bekendtgørelse nr. 278 om indfødsretsprøven.
Bekendtgørelsen blev den 5. november 2008 erstattet af bekendtgørelse nr. 1070 om indfødsretsprøven, der den 17. september 2010 blev erstattet af den nugældende bekendtgørelse nr. 1106 om indfødsretsprøven.
Bekendtgørelsen om indfødsretsprøven fastsætter nærmere regler om bl.a. prøvens form og indhold, prøvetermin, tilmelding, hjælpemidler, bortvisning fra prøve, prøvens afholdelse, bedømmelse, prøveprotokol og prøvebeviser, forsøg og dispensation, klager samt overtrædelse af regler.
2.3. Aftale af 23. maj 2013 om indfødsret Den 23. maj 2013 indgik regeringspartierne Socialdemokraterne, Socialistisk Folkeparti og Radikale Venstre en aftale om indfødsret med Enhedslisten, jf. cirkulæreskrivelse nr. 9253 af 6. juni 2013 om naturalisation.
Aftalen trådte i kraft den 15. juni 2013, jf. aftalens § 33, stk. 1.
Aftalen har virkning for behandling af ansøgninger om naturalisation og anmodninger om genoptagelse, der er indgivet efter aftalens ikrafttrædelse.
Ansøgninger om naturalisation, herunder anmodninger om genoptagelse, som ikke var færdigbehandlet ved aftalens ikrafttrædelse, vil endvidere blive behandlet efter de nye retningslinjer.
 Det følger af aftalens § 24, stk. 1, at det er en betingelse for optagelse på et lovforslag om indfødsrets meddelelse, at ansøgeren dokumenterer danskkundskaber ved bevis for at have bestået danskuddannelsernes Prøve i Dansk 2 eller en af de prøver, der er angivet i bilag 3 til aftalen.
 Af aftalens § 24, stk. 2, følger det endvidere, at det er en betingelse for optagelse på et lovforslag om indfødsrets meddelelse, at ansøgeren dokumenterer at have bestået en statsborgerskabsprøve, der vægter aspekter af det hverdagsliv og det aktive politiske liv, som møder borgerne i et moderne samfund.
 Statsborgerskabsprøven erstatter indfødsretsprøven, således at optagelse på regeringens lovforslag om indfødsrets meddelelse fremover vil forudsætte, at ansøgerne bl.a. opfylder aftalens betingelse om en bestået statsborgerskabsprøve.
 Aftalens § 24, stk. 2, om statsborgerskabsprøve træder dog først i kraft samtidig med ikrafttrædelsen af denne lov, jf. aftalens § 33, stk. 2. Det forventes på den baggrund, at den første statsborgerskabsprøve vil blive afholdt i juni 2014.
 Der vil fortsat blive afholdt indfødsretsprøver indtil den første statsborgerskabsprøve kan afholdes.
 Det følger af aftalens § 33, stk. 5, at for ansøgninger, herunder anmodninger om genoptagelse, indgivet efter aftalens ikrafttrædelse og indtil ikrafttrædelsen af denne lov finder § 24, stk. 2, om bevis for en særlig indfødsretsprøve i cirkulæreskrivelse nr. 61 af 22. september 2008 om naturalisation fortsat anvendelse, idet ansøgere, der har bestået en indfødsretsprøve ved prøveterminen maj 2007 til og med juni 2008, dog tillige vil blive anset for at opfylde kravet om bevis for en særlig indfødsretsprøve.
 Det følger endvidere af aftalens § 33, stk. 6, at ansøgere, der har bestået indfødsretsprøven aflagt ved prøveterminen maj 2007 til og med prøveterminen december 2013 også efter ikrafttrædelsen af aftalens § 24, stk. 2, vil blive anset for at opfylde betingelsen om dokumentation for at have bestået en statsborgerskabsprøve.
2.3.1. Ansøgere, der er undtaget fra kravet om dokumentation for bestået statsborgerskabsprøve Det følger af aftalens bilag 4, at visse grupper af ansøgere er undtaget fra kravet om dokumentation for bestået statsborgerskabsprøve.
 Det gælder:
 1. Børn under 12 år.
 2. Børn, der er fyldt 12 år, men endnu ikke har aflagt Folkeskolens afgangsprøve (9. eller 10. klasse).
 3. Ansøgere med bopæl på Færøerne eller i Grønland.
 4. Svensk- eller norsktalende ansøgere.
 5. Personer født i Sydslesvig, som helt eller delvist har gået i dansk skole, og som under ophold i Sydslesvig har vist tilknytning til danske forhold.
 6. Ansøgere omfattet af aftalens § 12 (den såkaldte prinsesseregel), som har bopæl i udlandet.
2.3.2. Dispensation fra kravet om dokumentation for bestået statsborgerskabsprøve Det følger af aftalens § 24, stk. 3, at hvor ganske særlige forhold taler herfor, forelægges det Folketingets Indfødsretsudvalg, om der kan dispenseres fra betingelserne i § 24, stk. 1 og 2, om danskkundskaber og dokumentation for en bestået statsborgerskabsprøve.
Forelæggelse efter § 24, stk. 3, vil ske, hvis ansøgeren lægeligt diagnosticeres med en langvarig fysisk, psykisk, sensorisk eller intellektuel funktionsnedsættelse og som følge heraf ikke er i stand til  eller har rimelig udsigt til  at kunne opfylde betingelserne i stk. 1 og 2. Det er herudover en forudsætning for forelæggelse, at ansøgeren afgiver oplysning på tro og love om deltagelse i Danskuddannelse 2 samt forsøg på at tage Prøve i Dansk 2 og statsborgerskabsprøven.
Hvis ansøgeren ikke har deltaget i Danskuddannelse 2 og ikke har forsøgt at tage Prøve i Dansk 2 og statsborgerskabsprøven, vil forelæggelse for Folketingets Indfødsretsudvalg dog ske, hvis ansøgeren kan fremlægge dokumentation for, at en langvarig fysisk, psykisk, sensorisk eller intellektuel funktionsnedsættelse er årsagen til såvel den manglende deltagelse i danskundervisning som de manglende forsøg på at tage prøve i dansk og statsborgerskabsprøven.
3. Generelt om statsborgerskabsprøven Statsborgerskabsprøven vil blive udarbejdet på grundlag af den aftale om indfødsret, der blev indgået den 23. maj 2013.
 For at sikre den fornødne prøvefaglige viden vil udviklingen og den løbende afholdelse af statsborgerskabsprøven være forankret i Undervisningsministeriet, der har ansvaret for danskuddannelse til udlændinge.
 Statsborgerskabsprøven etableres som en skriftlig multiple-choice prøve, hvor ansøgeren skal besvare et antal spørgsmål, der vægter aspekter af det hverdagsliv og det aktive politiske liv, som møder borgerne i et moderne samfund.
Det dansksproglige niveau for prøven fastsættes under hensyn til det dansksproglige krav ved meddelelse af dansk indfødsret ved naturalisation.
Prøven vil bestå af 30 spørgsmål, hvoraf 3 spørgsmål vil vedrøre aktuelle forhold og begivenheder i det danske samfund.
Prøvetiden vil være 45 minutter, og for at bestå prøven skal 22 spørgsmål besvares korrekt.
 Det endelige indhold af prøven, herunder prøvens faglige og sproglige niveau fastlægges af Justitsministeriet efter forhandling med Undervisningsministeriet.
Etableringen af statsborgerskabsprøven indebærer, at der udarbejdes et lærebogsmateriale, som skal danne grundlag for de spørgsmål, der stilles til prøven, med undtagelse af de 3 spørgsmål per prøve, der vedrører aktuelle forhold.
Lærebogsmaterialet skal give den enkelte ansøger mulighed for at forberede sig til prøven.
 Den nødvendige sagkundskab vil blive inddraget i forbindelse med udarbejdelse af lærebogsmateriale og spørgsmål til prøven.
Statsborgerskabsprøven vil blive afholdt to gange årligt.
Prøven påtænkes afholdt af prøveafholdende udbydere af danskuddannelse, ligesom det i dag er tilfældet med indfødsretsprøven.
4. Lovforslagets indhold Lovforslaget indeholder en bemyndigelse til justitsministeren til efter forhandling med undervisningsministeren at etablere en statsborgerskabsprøve og til efter forhandling med undervisningsministeren at fastsætte nærmere regler om statsborgerskabsprøvens etablering, administration og afholdelse mv.
 I forhold til etableringen af statsborgerskabsprøven følger der ikke af lovforslaget nogen præcis regulering af indholdet af statsborgerskabsprøven, herunder hvilke spørgsmål der skal indgå i prøven eller prøvens niveau.
Det nærmere indhold af prøven, herunder prøvens faglige og sproglige niveau fastlægges af Justitsministeriet efter forhandling med Undervisningsministeriet.
Selve statsborgerskabsprøven udvikles af Undervisningsministeriet.
Prøven vil blive udviklet i overensstemmelse med de rammer, der er anført ovenfor under pkt. 3.
Bemyndigelsen til at fastsætte nærmere regler om prøvens etablering, administration og afholdelse påtænkes anvendt til at fastsætte regler bl.a. om udpegning af prøveafholdere, om prøvens form og indhold, om tidspunktet for prøvernes afholdelse, om tilmelding til prøven og betingelser for deltagelse i prøven, om prøvens gennemførelse, om tilsyn, om bedømmelse, om klageadgang samt om udstedelse og udformning af prøvebeviser.
Der påtænkes endvidere bl.a. fastsat nærmere regler om betaling af gebyr for deltagelse i prøven.
 Den foreslåede bemyndigelse påtænkes således anvendt til at fastsætte regler af administrativ karakter vedrørende prøvens etablering, administration og afholdelse.
 Administrationen af statsborgerskabsprøven vil blive varetaget af Undervisningsministeriet.
5. Økonomiske og administrative konsekvenser for det offentlige Det skønnes, at udviklingen af en statsborgerskabsprøve og tilhørende læremateriale vil medføre statslige udgifter på op til 1,0 mio. kr. i etablering (honorar til medlemmer af opgavekommission, honorar til medlemmer af skrivegruppe, honorar til faglige og sproglige kvalitetssikrere, udgifter til layout og opsætning af lærematerialet, udgifter til prætest mv.) Det skønnes endvidere, at den løbende afholdelse og bedømmelse af statsborgerskabsprøven vil medføre årlige statslige udgifter på 0,3 mio. kr. (aflønning af censorer).
 Udgifterne finansieres fra 20.77.01. Undervisning i dansk som andet sprog samt 20.77.02. Danskprøver for ægtefællesammenførte og indvandringsprøven.
Den løbende afholdelse af prøven vil endvidere indebære løbende udgifter til dækning af prøveafholdernes udgifter til administration og gennemførelse af prøverne, herunder udgifter til administration af tilmeldinger til prøverne, prøveafholdelsen, udlån af it-udstyr, tilsyn med prøvens afholdelse og udstedelse af prøvebeviser.
Udgifter hertil dækkes af et gebyr.
 6. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet mv.
7. Administrative konsekvenser for borgerne Lovforslaget har ingen administrative konsekvenser for borgerne.
8. Miljømæssige konsekvenser Lovforslaget har ikke miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
10. Hørte myndigheder og organisationer ACE Danmarks Akkrediteringsinstitutionen, AFS Interkultur, Akademikernes Centralorganisation, Amnesty International, Amnesti Nu, AOF Danmark, Børnerådet, Danes Worldwide, Dansk Arbejdsgiverforening, Dansk Flygtningehjælp, Dansk Folkeoplysnings Samråd, Dansk Oplysningsforbund, Dansk Psykiatrisk Selskab, Dansk Psykolog Forening, Dansk Retspolitisk Forening, Dansk Røde Kors Landskontoret, Dansk Socialrådgiverforening, Danske Advokater, Danske Erhvervsskoler  Bestyrelserne, Danske Erhvervsskoler  Lederne, Danske Handicaporganisationer, Danske Regioner, Danske Studerendes Fællesråd, Danske Universiteter, Datatilsynet, Den Danske Dommerforening, Det Centrale Handicapråd, Det Danske Akademi, Dokumentations- og rådgivningscentret om Racediskrimination, Dommerfuldmægtigforeningen, Domstolsstyrelsen, Erhvervsakademi Fyn-Vejle, Erhvervsakademi Midtvest, Erhvervsakademi Nordjylland, Erhvervsakademi Nordøst, Erhvervsakademi Sjælland, Erhvervsakademi Sydvest, Erhvervsakademi Sydøst, Erhvervsakademi Århus, Erhvervsakademiet Copenhagen Business, FOFs Landsorganisation, Foreningen af Ledere ved Danskuddannelser, Foreningen af Statsforvaltningsdirektører, Foreningen af Statsforvaltningsjurister, Foreningen af Udlændingeretsadvokater, Færøernes Landsstyre, Højskolernes Sekretariat, Indvandrerrådgivningen, Institut for Menneskerettigheder, Kommunernes Landsforening, Kulturministeriets Rektorkollegium, Københavns Erhvervsakademi, Københavns Tekniske Skole, Landsforeningen Adoption og Samfund, Landsforeningen af Forsvarsadvokater, Landsorganisationen i Danmark, Ledernes Hovedorganisation, Liberalt Oplysningsforbund, Lærernes Centralorganisation, Mellemfolkeligt Samvirke, Naalakkersuisut (Grønlands Selvstyre), Niels Brock, Politiforbundet i Danmark, Politifuldmægtigforeningen, Professionshøjskolernes Rektorkollegium, Præsidenten for Vestre Landsret, Præsidenten for Østre Landsret, RCT  Rehabiliterings- og Forskningscentret for Torturofre, Retslægerådet, Retspolitisk Forening, Retssikkerhedsfonden, Rigsadvokaten, Rigspolitiet, Rotary Denmark, Rådet for Etniske Minoriteter, samtlige byretter, Uddannelsesforbundet, Uddannelsesstyrelsen og UNHCR.
11. Sammenfattende skema Bemærkninger til lovforslagets enkelte bestemmelser Til § 1 Den foreslåede bestemmelse i § 1, stk. 1, indebærer, at justitsministeren bemyndiges til efter forhandling med undervisningsministeren at etablere en statsborgerskabsprøve.
Statsborgerskabsprøven udvikles af Undervisningsministeriet.
Justitsministeren vil i den forbindelse efter forhandling med undervisningsministeren fastlægge det nærmere indhold af prøven, herunder prøvens faglige og sproglige niveau.
Statsborgerskabsprøven etableres som en skriftlig multiple-choice prøve, hvor ansøgeren skal besvare et antal spørgsmål, som vægter aspekter af det hverdagsliv og det aktive politiske liv, som møder borgerne i et moderne samfund.
Den foreslåede bestemmelse i stk. 2 indeholder bemyndigelse til justitsministeren til efter forhandling med undervisningsministeren at fastsætte nærmere regler om etablering, administration og afholdelse af statsborgerskabsprøven, herunder regler om udpegning af prøveafholdere, om betingelser for deltagelse i prøven, om opkrævning af gebyr for deltagelse i prøven, om prøvens gennemførelse, om tilsyn og om klageadgang mv.
Den foreslåede bestemmelse indeholder endvidere bemyndigelse til justitsministeren til efter forhandling med undervisningsministeren at fastsætte regler om, at undervisningsministeren forestår etablering, administration og afholdelse af statsborgerskabsprøven.
Bemyndigelsen påtænkes anvendt til at fastsætte nærmere regler om bl.a. udpegning af prøveafholdere og om prøveafholderens opgaver i forbindelse med prøvens afholdelse.
Ved udpegning af prøveafholdere vil der bl.a. blive lagt vægt på, at den enkelte prøveafholder har erfaring med afholdelse af prøver.
Prøveafholdelse kan foregå hos såvel offentlige som private, herunder selvejende, institutioner.
Der påtænkes endvidere fastsat regler om prøvens form og indhold, om betingelser for deltagelse i prøven og tilmelding til prøven, herunder krav om billedlegitimation ved deltagelse i prøven, om tidspunktet for prøvens afholdelse og om gennemførelse af prøven, herunder regler om brug af hjælpemidler og om adgang til aflæggelse af prøven på særlige vilkår for prøvedeltagere med særlige behov.
Bemyndigelsen påtænkes ligeledes anvendt til at fastsætte regler om bedømmelse af prøven og om prøvegrundlaget.
 Der vil desuden blive fastsat regler om bortvisning fra prøven og om adgang til annullation af et prøveresultat i tilfælde, hvor prøvedeltageren uretmæssigt har skaffet sig eller givet en anden prøvedeltager hjælp til besvarelse af prøven eller i øvrigt har overtrådt reglerne om afholdelse af prøven.
Bemyndigelsen påtænkes herudover anvendt til at fastsætte regler om opkrævning af et gebyr hos personer, der indstiller sig til prøven.
Gebyret har til formål at dække de gennemsnitlige omkostninger, der er forbundet med afholdelse af statsborgerskabsprøven hos de udpegede prøveafholdere, og opkræves af prøveafholderne i forbindelse med tilmelding til prøven.
Fastsættelse af gebyrets størrelse foretages, når der er truffet aftale om de enkelte prøveafholderes udgifter til afholdelse af prøven.
Undervisningsministeriet vil varetage administrationen af statsborgerskabsprøven og vil føre tilsyn med afholdelse af prøver.
Der vil blive fastsat nærmere regler om ministeriets tilsyn, herunder regler om indhentning af oplysninger fra prøveafholdere.
Der vil desuden blive fastsat regler om klageadgang til Undervisningsministeriet.
Til § 2 Den foreslåede § 2 indebærer, at loven træder i kraft den 1. januar 2014. Samtidig ophæves lov nr. 487 af 7. juni 2006 om indfødsretsprøve.
 Det foreslåede ikrafttrædelsestidspunkt indebærer, at indfødsretsprøven fortsat vil blive afholdt ved prøveterminen december 2013. Den første statsborgerskabsprøve forventes at blive afholdt i juni 2014.
 Det bemærkes, at det følger af cirkulæreskrivelse nr. 9253 af 6. juni 2013 om naturalisation, at ansøgere, der har bestået indfødsretsprøven aflagt ved prøveterminen maj 2007 til og med prøveterminen december 2013, vil blive anset for at opfylde betingelsen om dokumentation for at have bestået en statsborgerskabsprøve, jf. aftalens § 33, stk. 6.
Til § 3 Den foreslåede § 3 indebærer, at loven ikke gælder for Færøerne og Grønland, men at loven ved kongelig anordning helt eller delvist kan sættes i kraft for Færøerne og Grønland med de ændringer, som de færøske og grønlandske forhold tilsiger.
