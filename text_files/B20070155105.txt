Bekendtgørelse om vedtægter for Lønmodtagernes Dyrtidsfond I medfør af § 4, stk. 3, i lov om Lønmodtagernes Dyrtidsfond, jf. lovbekendtgørelse nr. 1156 af 3. oktober 2007, fastsætter beskæftigelsesministeren følgende vedtægter for Lønmodtagernes Dyrtidsfond:
 § 1. Lønmodtagernes Dyrtidsfond (LD) er en selvejende institution, oprettet ved lov nr. 7 af 9. januar 1980 om Lønmodtagernes Dyrtidsfond, med den opgave at forvalte og udbetale de midler, der hidrører fra indbetalingerne til Arbejdsmarkedets Tillægspension i medfør af lov nr. 230 af 2. juni 1977 om midlertidig indbetaling fra staten til Arbejdsmarkedets Tillægspension af visse dyrtidsportioner (dyrtidsindbetalingsloven).
 Stk. 2. Fondens værneting er København.
§ 2. Bestyrelsen består af 21 medlemmer. 15 af medlemmerne er de til enhver tid værende lønmodtagerrepræsentanter i repræsentantskabet for Arbejdsmarkedets Tillægspension.
De øvrige 6 medlemmer udpeges af finansministeren for 3 år ad gangen, således at 2 af medlemmerne afgår hvert år; genvalg kan finde sted.
Af de af finansministeren udpegede medlemmer udpeges 1 medlem efter indstilling af statsrevisorerne.
 Stk. 2. Bestyrelsen fastsætter selv sin forretningsorden.
 Stk. 3. Bestyrelsen vælger af sin midte en formand samt en næstformand, som i tilfælde af formandens forfald er stedfortræder for denne.
 Stk. 4. Bestyrelsen er beslutningsdygtig, når der i mødet deltager såvel lønmodtagerrepræsentanter som medlemmer, udpeget af finansministeren, og mindst 11 medlemmer deltager i mødet.
 Stk. 5. Bestyrelsens beslutninger træffes ved almindelig stemmeflerhed blandt de fremmødte.
§ 3. Lønmodtagernes Dyrtidsfond tegnes af formanden i forening med et andet bestyrelsesmedlem.
Bestyrelsen kan i øvrigt meddele prokura.
§ 4. Bestyrelsen nedsætter et forretningsudvalg bestående af 4 medlemmer, herunder bestyrelsens formand, der tillige er formand for forretningsudvalget.
Af forretningsudvalgets 3 øvrige medlemmer vælges 2 medlemmer af og blandt lønmodtagerrepræsentanterne og 1 medlem af og blandt de af finansministeren udpegede medlemmer.
 Stk. 2. Spørgsmål, hvorom der ikke er enighed blandt forretningsudvalgets medlemmer, skal forelægges bestyrelsen.
Stk. 3. Bestyrelsen ansætter en direktion til at forestå den daglige ledelse.
Bestyrelsen udfærdiger skriftlige retningslinjer, hvori arbejdsdelingen mellem bestyrelsen og direktionen fastlægges. Øverste chef for direktionen kan efter aftale med bestyrelsen anvende stillingsbetegnelsen administrerende direktør.
§ 5. Lønmodtagernes Dyrtidsfonds resultat tilskrives løbende de enkelte lønmodtageres konti i forhold til deres andel i den samlede formue.
Tilskrivningen af afkast før pensionsafkastskat sker på basis af de gældende LD-kurser.
På basis af børskurser samt som regler fastsat i bekendtgørelse om finansielle rapporter fra Lønmodtagernes Dyrtidsfond om indregning og måling af aktiver, forpligtelser, indtægter og omkostninger opgøres værdien af aktiverne i Lønmodtagernes Dyrtidsfond, herunder også aktiverne i hver enkelt pulje.
På grundlag af denne opgørelse af aktivernes værdi fastsætter Lønmodtagernes Dyrtidsfond de gældende LD-kurser.
Der fastsættes LD-kurser på alle almindelige danske bankdage.
Den enkelte lønmodtagers bidrag til dækning af LDs administrationsomkostninger og eventuelle gebyrer fratrækkes løbende den enkelte konto efter retningslinier, som bestyrelsens har fastsat.
Pensionsafkastskat opgøres og fratrækkes endeligt ved udbetaling eller flytning.
§ 6. Bestyrelsen fastsætter nærmere regler om udbetaling samt flytning af beløb efter loven samt bekendtgørelse om flytteregler og gebyrer ved overflytning af midler fra Lønmodtagernes Dyrtidsfond.
Bestyrelsen fastsætter endvidere nærmere regler for individuelle investeringsvalg (puljevalg) efter bekendtgørelse om puljeinvestering i Lønmodtagernes Dyrtidsfond.
Stk. 2. Lønmodtagernes Dyrtidsfond behandler en anmodning om udbetaling uden ugrundet ophold.
Berettigede lønmodtagere henvises til at benytte blanketter og vejledninger, der er udarbejdet af Lønmodtagernes Dyrtidsfond med udbetaling for øje.
Stk. 3. Behandling af udbetalingsanmodning iværksættes ved individuel anmodning fra den berettigede lønmodtager.
Dog udbetaler Lønmodtagernes Dyrtidsfond automatisk indeståendet til boet ved dødsfald og til lønmodtageren, når denne fylder 70 år, medmindre lønmodtageren har udsat udbetalingen.
Automatisk udbetaling vil også blive iværksat på et senere tidspunkt, hvortil lønmodtageren har udsat udbetalingen, medmindre lønmodtageren foretager en ny udsættelse af udbetalingstidspunktet.
Stk. 4. Ved udbetaling opgøres lønmodtagerens indestående ved anvendelse af de gældende LD-kurser på opgørelsesdagen.
På basis af børskurser samt som regler fastsat i bekendtgørelse om finansielle rapporter fra Lønmodtagernes Dyrtidsfond om indregning og måling af aktiver, forpligtelser, indtægter og omkostninger, opgøres værdien af aktiverne i Lønmodtagernes Dyrtidsfond, herunder også aktiverne i hver enkelt pulje.
På grundlag af denne opgørelse af aktivernes værdi fastsætter Lønmodtagernes Dyrtidsfond de gældende LD-kurser.
Der fastsættes LD-kurser på alle almindelige danske bankdage.
Stk. 5. Den berettigede lønmodtager får overført et beløb svarende til indeståendet med fradrag for afgift til Staten, pensionsafkastskat og omkostninger til kontoadministration og eventuelle gebyrer.
Lønmodtageren bærer selv tab og omkostninger, der måtte følge af overførsel til udlandet eller veksling til fremmed valuta.
Stk. 6. Fra opgørelsesdagen til lønmodtageren modtager beløbet på sin konto eller ved check, går der 3-5 bankdage, hvor beløbet ikke tilskrives afkast eller rente.
Lønmodtageren vil modtage beløbet inden for 18 dage efter den dato, hvor LD har modtaget en udbetalingsanmodning, dog forudsat at lønmodtageren har fremsendt udbetalingsanmodningen korrekt i henhold til LDs vejledning herom, og at pågældende lønmodtager er berettiget til udbetaling i henhold til bekendtgørelse om lov om Lønmodtagernes Dyrtidsfond.
Undtagelsesvist kan tekniske eller administrative forhold nødvendiggøre en forlænget udbetalingsproces eller skabe forsinkelser i behandlingen af udbetalingssager og overførsler.
Stk. 7. Ved flytning af et indestående til en anden pensionsordning opgøres indeståendet som anført i ovenstående stk. 4. Der overføres et beløb til det modtagende pensionsinstitut svarende til indeståendet med fradrag for pensionsafkastskat, flyttegebyr og omkostninger til kontoadministration, jf. bekendtgørelse om flytteregler og gebyrer ved overflytning af midler fra Lønmodtagernes Dyrtidsfond.
Overførsel til det modtagende pensionsinstitut sker 3-5 dage efter opgørelsesdagen, og i denne periode tilskrives der ikke afkast eller rente.
Undtagelsesvist kan tekniske eller administrative forhold nødvendiggøre en forlænget overflytningsproces eller skabe forsinkelser i overførsler.
Lønmodtagernes Dyrtidsfond kan ikke gøres ansvarlig for den tid, der medgår fra beløbet modtages hos det modtagende pensionsinstitut, til det flyttes til lønmodtagerens pensionskonto.
§ 7. Den daglige drift og virksomhed, herunder udbetaling til de berettigede lønmodtagere i henhold til § 2 og § 3, stk. 1, i lov om Lønmodtagernes Dyrtidsfond varetages af fonden.
Bestyrelsen kan træffe beslutning om, at den daglige drift og virksomhed varetages med bistand i fornødent omfang af administrationen af Arbejdsmarkedets Tillægspension efter nærmere aftale mellem bestyrelsen og bestyrelsen for Arbejdsmarkedets Tillægspension.
 Stk. 2. En aftale med Arbejdsmarkeds Tillægspension skal indeholde de fornødne bestemmelser om rammerne for bistanden til Lønmodtagernes Dyrtidsfond samt om den betaling, som Lønmodtagernes Dyrtidsfond skal yde herfor til Arbejdsmarkedets Tillægspension.
 Stk. 3. Bestyrelsen for Lønmodtagernes Dyrtidsfond kan i fornødent omfang indgå aftaler om administrationsopgaver, it-leverancer og formueforvaltningsopgaver med andre leverandører.
 § 8. Bestyrelsen skal forvalte Lønmodtagernes Dyrtidsfonds midler i overensstemmelse med reglerne i § 6 og § 6 a-g i lov om Lønmodtagernes Dyrtidsfond.
 § 9. Finanstilsynet fastsætter nærmere regler for udarbejdelse af årsrapporten, herunder om indregning og måling af aktiver, forpligtelser, indtægter og omkostninger, opstilling af resultatopgørelse og balance samt krav til noter og ledelsesberetning.
§ 10. Finanstilsynet udfærdiger nærmere forskrifter om revisionens gennemførelse.
Bestyrelsen udnævner mindst én statsautoriseret revisor.
Bestyrelsen udnævner revisorerne, men kan til enhver tid trække udnævnelsen tilbage.
 § 11. Fondens regnskabsår er kalenderåret.
 Stk. 2. Vederlag til medlemmer af forretningsudvalg og bestyrelse, fastsættes af bestyrelsen efter indstilling fra forretningsudvalget.
 Stk. 3. Efter årets udløb udarbejdes regnskab og beretning for fondens virksomhed, som efter bestyrelsens godkendelse indsendes til beskæftigelsesministeren og Finanstilsynet.
 § 12. Fonden er undergivet tilsyn af Finanstilsynet, der er berettiget til at afkræve fondens bestyrelse enhver oplysning, som Finanstilsynet anser for fornøden.
 Stk. 2. Finanstilsynet afgiver indberetning om tilsynet til beskæftigelsesministeren og underretter fonden om indberetningens indhold.
 Stk. 3. Til dækning af udgifterne ved Finanstilsynets tilsyn i henhold til stk. 1 fastsætter Finanstilsynet et gebyr, der udredes af fonden.
§ 13. Denne bekendtgørelse træder i kraft den 1. januar 2008 og har virkning for de beslutninger, bestyrelsen træffer efter denne dato.
Samtidig ophæves bekendtgørelse nr.1249 af 16. december 1996.
