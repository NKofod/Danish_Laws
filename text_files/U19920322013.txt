En uoverensstemmelse om, hvorvidt arbejdere på et gartneri skulle  

 bruge handsker ved arbejdet med at pakke roser resulterede i, at 5 arbejdere  

 nedlagde arbejdet og ikke genoptog det efter at have fået en frist dertil.  

 Arbejderne blev bortvist.
Bortvisningen som sådan fandtes ikke  

 overenskomststridig.
Det fandtes imidlertid overenskomststridigt, at  

 virksomheden efter råd fra sin arbejdsgiverorganisation nægtede en  

 afdelingsformand adgang til at yde bistand til løsning af den  

 tilgrundliggende uoverensstemmelse.
Bodsansvaret for virksomheden bortfaldt under hensyn til, at ansvaret  

 for beslutningen om at afvise afdelingsformanden måtte påhvile  

 arbejdsgiverorganisationen som den, der havde ydet sit medlem råd og bistand  

 i den foreliggende situation.
Da det ikke kunne afvises, at enkelte arbejdere  

 dagen forinden havde fået det indtryk, at den pågældende afdelingsformnand  

 direkte eller indirekte havde opfordret til i givet fald at nedlægge  

 arbejdet, og at dette indtryk, som virksomheden og arbejdsgiverforeningen var  

 blevet orienteret om, havde været bestemmende eller medbestemmende for deres  

 afvisning af afdelingsformanden, fastsattes bodens størrelse til 75.000 kr.
 1. Ved klageskrift af 30. september 1991 har Landsorganisationen i Danmark  

 for Specialarbejderforbundet i Danmark indklaget Sammenslutningen af  

 Landbrugets Arbejdsgiverforeninger for Gartneribrugets Arbejdsgiverforening  

 for Gartneriet Rosa, Sabro, for Arbejdsretten og nedlagt følgende påstande:
 Gartneriet Rosa tilpligtes at overholde gældende overenskomst og at  

 standse den overenskomststridige lockout iværksat den 12. september 1991 over  

 for 5 medlemmer af Specialarbejderforbundet i Danmark.
 Gartneriet Rosa tilpligtes til Specialarbejderforbundet i Danmark at  

 betale en efter rettens skøn fastsat bod.
 Gartneribrugets Arbejdsgiverforening tilpligtes for delagtighed i de  

 begåede overenskomstbrud at betale en efter rettens skøn fastsat bod.
 De indklagede har påstået frifindelse og nedlagt følgende selvstændige  

 påstand:
 Specialarbejderforbundet i Danmark, Århus G afdeling, tilpligtes på grund  

 af sin opfordring til brud på fredspligten at betale en efter rettens skøn  

 fastsat bod for organisationsansvar.
 Over for indklagedes selvstændige påstand har klagerne påstået  

 frifindelse.
Baggrunden for den opståede tvist er en erkendt overenskomststridig  

 arbejdsnedlæggelse torsdag den 12. september 1991 blandt medarbejderne i  

 gartneriets pakkeri, som krævede gummihandsker udleveret, inden arbejdet  

 påbegyndtes, hvilket krav blev afvist som uhjemlet efter overenskomsten.
Da 5  

 af medarbejderne i pakkeriet fastholdt deres arbejdsvægring, blev de samme  

 dag bortvist.
 Der er mellem parterne enighed om, at Arbejdsretten ikke skal tage  

 stilling til, hvorvidt kravet om handsker har hjemmel i overenskomsten eller  

 ej, når arbejdet som her består i pakning af miniroser.
2. Af sagen fremgår, at det indklagede gartneri Rosa blev erhvervet af  

 Rosa og Harley Eskelund Jensen i 1988. Den 19. maj 1988 blev de medlem af  

 Gartneribrugets Arbejdsgiverforening og dermed omfattet af overenskomsten  

 mellem arbejdsgiverforeningen og Specialarbejderforbundet i Danmark.
I årene  

 efter erhvervelsen er gartneriet blevet væsentligt udvidet og moderniseret og  

 beskæftiger aktuelt mellem 20 og 30 medarbejdere ansat efter overenskomsten  

 med Specialarbejderforbundet i Danmark.
En meget væsentlig del af gartneriets  

 produktion består af miniroser i potte, som pakkes af gennemsnitligt 10  

 medarbejdere i pakkeriet.
Disse er udstyret med et bundt af plasticposer,  

 fastgjort foran på maven.
Pakningen foregår herefter på den måde, at hver  

 enkelt potterose gennemgås for visne blade og lignende, som fjernes,  

 hvorefter potterosen anbringes i plasticposen, der herved løsnes automatisk.  

 De indpakkede potteroser anbringes herefter i bakker af skumplast.
På et medarbejdermøde i gartneriet den 21. januar 1991 drøftede man bl.a.  

 brugen af gummihandsker i pakkeriet.
Efter det oplyste var drøftelsen  

 foranlediget af, at en af medarbejderne havde eksem på hænderne.
I referatet  

 fra mødet hedder det om dette punkt:
 »Gummihandsker.
Det blev oplyst, at der ikke må bruges gummihandsker i pakkeriet, da man  

 meget nemt kan beskadige planterne med disse.
Desuden er der erfaring med, at  

 det sinker pakningen.
Vore planter er bløde vækster, enkelte sorter har  

 stivere torne, men disse udgår af produktionen.
Lenette har dispensation fra  

 denne beslutning p.g.a. eksem.
Fingertutter må stadig bruges efter  

 behov.« 3. Den gældende overenskomst mellem Gartneribrugets Arbejdsgiverforening  

 og Specialarbejderforbundet i Danmark indeholder i § 7 bl.a. følgende  

 sikkerhedsbestemmelser:
 »1. Sikringsmidler:...
c.
Ved arbejde med tornede vækster samt vækster, som kan give udslæt,  

 udleveres handsker.
Det samme gælder for arbejde med sprøjtede kulturer, hvor  

 giften endnu sidder på planterne...
 2. Sikkerhedsbestemmelser:...
e.
Fugtig gift.
Der må ikke arbejdes med sprøjtede kulturer, når giften endnu er fugtig  

 efter sprøjtningen.« Tillidsrepræsentantbestemmelserne i overenskomstens § 20 indeholder bl.a.  

 følgende bestemmelse om organisationernes ret til kontrol:
»Organisationerne har - efter forudgående henvendelse til  

 arbejdsgiveren - ret til ved deres repræsentanter at lade foretage kontrol på  

 arbejdspladserne med henblik på overenskomstens overholdelse, samt medvirken  

 til afholdelse af informationsmøder.« I den følgende bestemmelse i overenskomstens § 21 om uoverensstemmelser  

 hedder det bl.a.:
 »2. Indberetning:
På arbejdspladser, hvor der ikke findes tillidsrepræsentanter, skal klager  

 vedrørende arbejdsforholdet indberettes til organisationerne.« I september 1991 var der ikke valgt nogen tillidsrepræsentant for  

 medarbejderne i gartneriet.
 4. Til belysning af forholdet mellem gartneriets ledelse - samt en del af  

 personalet, organiseret i Specialarbejderforbundet - på den ene side og  

 forbundets afdelingsformand Thomas Møller, Århus, på den anden side er  

 fremlagt forskelligt materiale, hvorfra følgende skal citeres:
 I det tidligere omtalte referat af medarbejdermødet i gartneriet den 21.  

 januar 1991 hedder det under punkt 7 Fagforening:
»Der er en del diskussioner om, hvilken afdeling af SID man skal være  

 organiseret i.
De fleste er stemt for Hammel, idet den er nærmest  

 arbejdsplads og bopæl.
Thomas Møller, SID - Århus siger, de ansatte hører  

 under hans afdeling.
Der er fra flere medarbejderes side utilfredshed med Thomas Møller.
Harley  

 kunne oplyse, at han føler, manden udelukkende er ude på at så splid, og  

 mener osse, at Hammel er nemmere at samarbejde med.
Ifølge T.M. dukkede han  

 ugen før op på gartneriet efter utallige opfordringer, og alle var  

 utilfredse, der var ikke den ting der ikke var galt.
Han krævede en liste  

 over alle medarbejdere med personnumre og adresser.
Dette har han ingen ret  

 til, ej heller at komme uanmeldt.
Listen vil blive krævet tilbage, sammen med  

 et løfte om at han ikke har kopieret denne, og vil bruge  

 oplysningerne....« I en skrivelse af 28. august 1991 fra Gartneribrugets Arbejdsgiverforening  

 til afdelingsformanden hedder det bl.a.:
 »Gartneriet Rosa, Sabro.
 Fra vort medlem Gartneriet Rosa, har vi modtaget kopi af Deres brev af 26.  

 august 1991, hvoraf det fremgår, at De anmoder om en medarbejderliste over  

 samtlige ansatte i gartneriet og endvidere ønsker aftalt et tidspunkt for et  

 møde på virksomheden for at drøfte organisationsforholdene....
 Virksomhedens organisationsforhold skulle herefter være bragt i orden, der  

 skulle derfor næppe være behov for et møde på virksomheden.
Vi skal anmode om, at fremtidige henvendelser til Gartneriet Rosa sker via  

 Gartneribrugets Arbejdsgiverforening.« Som svar herpå meddelte afdelingsformanden i skrivelse af 30. august 1991  

 til arbejdsgiverforeningen, at der ud over problemerne med  

 organisationsforhold var en række andre problemer i gartneriet, såsom brud på  

 sikkerhedsbestemmelser og på flere af overenskomstens bestemmelser.
En del af  

 disse påståede brud på gældende bestemmelser var nævnt i skrivelsen, der dog  

 intet indeholdt om problemet vedrørende anvendelse af gummihandsker i  

 pakkeriet.
Skrivelsen sluttede med en anmodning om lokal forhandling og om et  

 kontrolbesøg i gartneriet inden 8 dage.
Et sådant kontrolbesøg kom dog ikke i stand.
Af et  

 organisationsmødereferat fra den 21. november 1991 fremgår, at  

 organisationerne er enedes om at henstille til forbundets Århus G afdeling,  

 at man ved fremtidige kontrolbesøg sender en anden end afdelingsformanden.
5. Arbejdsnedlæggelsen torsdag den 12. september 1991 ved arbejdstids  

 begyndelse kl. 7 fandt sted dagen efter et møde på Sabro Kro, hvortil  

 afdelingsformanden havde indkaldt gartneriets medarbejdere.
I en af  

 afdelingsformanden til brug for sagen udarbejdet redegørelse for baggrunden  

 for mødet og det herunder passerede hedder det:
»Møde på Sabro Kro var indkaldt onsdag d. 11/9 1991 kl. 15.30 på  

 baggrund af de utallige henvendelser, vi i Gartnernes Fagforening havde fået  

 om problemer på gartneriet ROSA.
Vi fandt, at der var behov for en snak om  

 forholdene på et fælles medarbejdermøde.
Udover en række overenskomstbrud,  

 som var rejst overfor arbejdsgiveren, var der fra medarbejderside også  

 overfor os rejst en række problemer lige fra helt uforsvarlig omgang og brug  

 af sprøjtemidler, uhygiegniske velfærdsforhold, »sort« arbejdskraft  

 mv.
Sidstnævnte forhold er normalt problemer, vi ordner ved lokalforhandling  

 og lokal information.
Der er gjort opmærksom på problemerne overfor  

 Gartneribrugets Arbejdsgiverforening i brev d. 30/8 1991, hvor vi iøvrigt  

 samtidig anmoder om et kontrolbesøg netop for at få løst disse problemer.
Vi  

 har aldrig fået nogen reaktion på vort brev d. 30/8 1991, hverken fra  

 gartneriet eller Gartneribrugets Arbejdsgiverforening.
På mødet gennemgik undertegnede nogle af overenskomstens forskellige  

 paragraffer, og der var en diskussion af disse.
Undertegnede orienterede også  

 om de problemer, der var rejst overfor vores fagforening, og hvordan disse  

 forskellige sager stod.
Jeg meddelte også, at det var for os helt umuligt at kommunikere med  

 gartneriet ROSA, og at vi var blevet meddelt, at alle henvendelser skulle ske  

 til Gartneribrugets Arbejdsgiverforening.
Vi kunne også meddele på mødet, at  

 vi heller ikke modtog nogen reaktion på vores henvendelser til  

 Gartneribrugets Arbejdsgiverforening.
I en afskedigelsessag havde vi d. 30/8  

 1991 rejst krav om en lokalforhandling inden 7 dage i henhold til  

 hovedaftalen § 4. I denne sag havde vi heller ikke d. 11/9 fået nogen  

 reaktion trods rykkere.
Denne afskedigelsessag er siden løst ved fagretslig  

 forhandling med vort forbund.
Stillet overfor det nye problem med, at medarbejderne ikke kunne få  

 handsker, når de arbejdede med miniroser, meddelte jeg, at som sagen stod,  

 kunne vi ikke komme igennem med nogen kontakt til arbejdsgiveren, og derfor  

 måtte sagen rejses gennem vort forbund.
Jeg kunne ikke give noget tidspunkt  

 for en afklaring af sagen.
Jeg opfordrede de pågældende til at tage en snak  

 med arbejdsgiveren og oplyse ham om indholdet af overenskomsten § 7, stk. 1,  

 c.
Jeg meddelte også, at jeg ikke ville og måtte opfordre til ulovlig  

 arbejdsnedlæggelse.' I en ligeledes til brug for sagen tilvejebragt erklæring af 23. januar  

 1992 fra to af gartneriets medarbejdere, som deltog i mødet på Sabro Kro,  

 herunder det nedenfor nævnte vidne Birgit Bach, hedder det:
»Vi skal herved bekræfte, at Thomas Møller, på mødet på Sabro Kro,  

 onsdag den 11/9 1991, sagde: »Jeg må godt nok ikke opfordre jer til det,  

 men den eneste mulighed I har for at få udleveret arbejdshandsker i  

 pakkeriet, er at nedlægge arbejdet torsdag morgen ved normal arbejdstids  

 begyndelse.« 6. Afdelingsformand Thomas Møller blev underrettet om arbejdsnedlæggelsen  

 den følgende morgen ved 7.30-tiden.
Af hans til brug for sagen udarbejdede  

 redegørelse for det videre passerede fremgår, at han blev underrettet om, at  

 folkene »sad ude i skuret«, fordi de ikke kunne få udleveret  

 handsker, og at han var blevet anmodet om at komme ud til gartneriet, hvortil  

 han ankom ca. kl. 8.30. I redegørelsen hedder det videre:
»Det var min hensigt at finde ud af, hvad problemet var, og det er  

 klart, at hvis der var tale om en overenskomststridig arbejdsnedlæggelse,  

 ville jeg have forsøgt at bringe denne til ophør.
Jeg fik dog aldrig  

 lejlighed til at undersøge sagen, da jeg blev nægtet adgang til gartneriet  

 den 12/9 1991.
Da jeg d. 12/9 kl. ca. 8.30 mødte bl.a.
Johnny Ulf Larsen på gartneriets  

 parkeringsplads, meddelte jeg, at der var blevet ringet efter mig, fordi der  

 var nogen problemer, og at nogen medarbejdere havde sat sig i skuret.
Jeg fik  

 blot at vide, at jeg kunne forlade matrikelnummeret.
Jeg spurgte, om jeg  

 måtte få at vide, hvad der skete inde på gartneriet, og om jeg måtte tale med  

 de pågældende.
Jeg blev nægtet at tale med de pågældende, og Johnny Ulf  

 Larsen sagde, at de pågældende havde fået et øjeblik til at overveje, om de  

 ville genoptage arbejdet, og i modsat fald var de opsagt.
Refererende til mit  

 brev d. 30/8 1991, hvor jeg anmoder om at kunne foretage et kontrolbesøg på  

 gartneriet, spørger jeg Johnny Ulf Larsen om, hvornår jeg kan foretage dette.  

 Dette emne ønskede Johnny Ulf Larsen ikke at diskutere, hvorefter jeg  

 forlader gartneriet.
Det er flere gange fra forskellige medarbejdere blevet oplyst, at de  

 planter, der skulle pakkes, blev sprøjtet umiddelbart inden eller samtidig  

 med, at disse blev pakket til salg.
Det skal iøvrigt bemærkes, at sprøjtning  

 i gartneriet ofte foregik samtidig med, at der var andre arbejdere i samme  

 væksthus.
Disse forhold er brud på overenskomsten § 7, stk. 2. e og 1.
Det er vores umiddelbare indtryk, at det eksem/udslet, vi har kunnet  

 konstatere, at flere medarbejdere har, må skyldes enten miniroserne eller de  

 sprøjtemidler, som jo netop var blevet sprøjtet inden pakningen.
Man kunne  

 forestille sig, at de små torne i miniroserne laver små rifter på huden, der  

 øger risikoen for hudoptagelse af evt. plantesaft og evt. sprøjtemidler.
Det  

 er dog vor opfattelse, at årsagssammenhængen må bero på en lægelig afgørelse.  

 Der vedlægges en kopi af en lægeerklæring for Gitte Kristiansen.
Det er vores klare opfattelse, at miniroser, også de sorter, der  

 produceres på gartneriet ROSA, er tornede vækster.
Denne opfattelse bekræftes  

 af fagfolk, som vi har diskuteret sagen med.
Undertegnede har ikke på nogen måde opfordret til overenskomststridig  

 arbejdsnedlæggelse, og min henvendelse på gartneriet d. 12/9 1991 var ikke  

 begrundet i ønsket om et kontrolbesøg, men i en anmodning fra et medlem om at  

 komme ud på gartneriet, fordi de havde sat sig i skuret.« Af den vedlagte kopi af lægeerklæringen for Gitte Kristiansen fremgår, at  

 denne er udstedt den 28. august 1991 og angiver, at den pågældende  

 »bliver beh. for et håndeksem, som er erhvervsbetinget.« Af en  

 skrivelse af 29. januar 1992 fra Arbejdsskadestyrelsen fremgår, at  

 hudlidelsen er anerkendt som en arbejdsskade efter lov om  

 arbejdsskadeforsikring.
7. Den 12. september 1991 var der ansat 11 medarbejdere i pakkeriet,  

 hvoraf 2 var sygemeldt.
Af de resterende 9 medarbejdere genoptog 4 arbejdet  

 et par timer efter arbejdsnedlæggelsens begyndelse, medens 5 fastholdt  

 arbejdsvægringen og blev bortvist.
Disse 5 medarbejdere omfattede 3  

 gartneriarbejdere og 2 elever.
To af gartneriarbejderne var ansat den 6.  

 september 1991 og kunne derfor opsiges fra dag til dag.
Den tredie  

 gartneriarbejder, der var ansat den 1. august 1990, var den 15. august 1991  

 blevet opsagt til fratræden den 13. september s.å. og fratrådte således kun  

 en dag før opsigelsesvarslets udløb.
For de to elevers vedkommende blev  

 elevaftalen hævet i prøvetiden henholdsvis den 14. og 20. september 1991.
 Bortvisningerne blev behandlet ved et fællesmøde den 16. september 1991. I  

 referatet fra mødet hedder det bl.a.:
 »Lønmodtagersiden fremførte, at der ikke var blevet udleveret  

 handsker, jfr. § 7, stk. 1, pkt. c, i overenskomsten for gartnerier og  

 planteskoler mellem SiD og Gartneribrugets Arbejdsgiverforening, at  

 arbejdsgiveren og direktøren for Gartneribrugets Arbejdsgiverforening  

 overenskomststridigt har vægret sig mod at inddrage afdelingsformanden for  

 SiD, Århus G, i behandlingen af uoverensstemmelsen herom, og at der efter  

 lønmodtagersidens opfattelse er tale om en overenskomststridig  

 lockout/bortvisning.
Arbejdsgiversiden bestred, at der er tale om overenskomstbrud med hensyn  

 til udlevering af handsker og med hensyn til behandlingen af  

 uoverensstemmelsen, men henviste evt. fortolkningstvister herom til  

 almindelig fagretlig behandling.
Arbejdsgiversiden bestred desuden, at der  

 var tale om en lockout-situation.
Tre medarbejdere er den 12. september d.å.  

 opsagt med overenskomstmæssigt varsel, og to elevers uddannelsesaftale er  

 blevet ophævet i prøvetiden.
I øvrigt fremførtes det, at den lokale  

 afdelingsformand for SiD, Århus G, har opfordret til overenskomststridige  

 aktioner i virksomheden, hvorfor man forbeholdt sig at gøre  

 organisationsansvar gældende over for SiD, Århus G.
Klagerne bestrider, at den lokale afdelingsformand har opfordret til  

 overenskomststridige aktioner og forbeholder sig at videreføre sagen,  

 herunder spørgsmålet om organisationsansvar over for Gartneribrugets  

 Arbejdsgiverforening ved Arbejdsretten.« Af et bilag dateret den 23. december 1991 og underskrevet af 7 af  

 gartneriets medarbejdere fremgår, at man på et møde samme dag på ny havde  

 drøftet brug af gummihandsker ved pakning af potteroser og var blevet enige  

 om, at »der ved pakning af potteroser ikke er behov for brug af  

 gummihandsker.« 8. For Arbejdsretten er der afgivet forklaring af gartneriejer Harley  

 Eskelund Jensen og en række vidner.
Specialarbejder Bjarne Nielsen har forklaret bl.a., at han er ansat i  

 gartneriet Skjoldvang og valgt som tillidsrepræsentant.
Gartneriet producerer  

 miniroser i potte, en produktion, som er koncentreret på relativt få  

 gartnerier her i landet.
På Skjoldvang bruges handsker i pakkeriet.
Det gør  

 man af flere grunde, bl.a. fordi det er foreskrevet i overenskomsten, og  

 fordi det fremmer kvaliteten, da man uden handsker ikke går så tæt på  

 planterne.
Hertil kommer, at brugen af handsker mindsker sygeligheden.
Efter  

 vidnets mening går pakningen også hurtigere, når der bruges handsker.
Vidnet  

 har bemærket, at man i hvert fald i to andre af de betydende  

 minirosegartnerier anvender handsker i pakkeriet.
Gitte Kristiansen, der tidligere var ansat i det indklagede gartneri, har  

 forklaret bl.a., at hun ikke længere lider af eksem, men stadig har men i  

 form af ingen eller nedsat følelse i fingrene.
Hun konstaterede eksem på  

 hænderne kort efter, at hun den 1. august 1990 var begyndt at arbejde i  

 gartneriet, og mener, at det var fremkaldt enten af saft fra roserne eller af  

 sprøjtemidler.
Omkring 16 af gartneriets medarbejdere deltog i mødet på Sabro  

 Kro den 11. september 1991. Ved mødet blev der givet udtryk for, at man var  

 utilfreds med, at man ikke måtte bruge handsker i pakkeriet.  

 Afdelingsformanden bemærkede hertil, at det måtte tages op som en sag.
Da de  

 spurgte, hvor lang tid der så ville gå, fik de at vide, at det godt kunne  

 vare 4-5 måneder, før der forelå en afgørelse.
Det var de utilfredse med, men  

 Thomas Møller sagde, at han hverken ville eller måtte opfordre dem til at  

 nedlægge arbejdet.
De skulle i stedet for prøve at snakke med arbejdsgiveren  

 om problemet.
Efter mødet blev de enige om, at de næste dag ville snakke med  

 Harley Jensen om sagen.
Hvis der så ikke kom et positivt resultat ud af denne  

 drøftelse, ville de sætte sig ned og få fat i afdelingsformanden.
Det var de  

 fortsat enige om, da de mødtes næste morgen ved arbejdstids begyndelse.
Gartneriejer Harley Eskelund Jensen har forklaret bl.a., at han ikke er  

 klar over, om der i andre tilsvarende gartnerier bruges handsker i pakkeriet.  

 Det har han aldrig set.
Ved pakningen er planterne ikke våde som følge af  

 sprøjtning, idet de så hurtigt ville udvikle svamp og være usælgelige.
Med  

 handsker ville det hverken være muligt at få ordentlig fat i potten eller at  

 pille de gule, visne blade af planten eller op fra jorden i potten, således  

 som det skal ske inden pakningen.
Den 12. september 1991 mødte medarbejderne  

 som sædvanligt kl. 7, men forlangte at få udleveret handsker, før de gik i  

 gang med arbejdet i pakkeriet.
Han var for så vidt forberedt herpå, idet en  

 af medarbejderne i forvejen havde fortalt ham om forløbet af mødet den  

 foregående dag på Sabro Kro.
Da arbejdet herefter blev nedlagt, kontaktede  

 han telefonisk direktør Johnny Ulff Larsen fra Gartneribrugets  

 Arbejdsgiverforening og bad denne om at komme til stede, hvilket skete ved  

 8-tiden.
De talte med de strejkende medarbejdere, som de opfordrede til at gå  

 i gang med arbejdet.
De tilkendegav dem samtidig, at deres ansættelsesforhold  

 ville blive taget op til overvejelse, hvis arbejdet ikke blev genoptaget  

 senest kl. 8.45. Da de var på vej tilbage til kontoret, mødte de  

 afdelingsformand Thomas Møller, der spurgte, om han måtte foretage et  

 kontrolbesøg.
Hertil svarede de, at det måtte han ikke uden forudgående  

 aftale herom, hvorefter Thomas Møller kørte sin vej.
De 5 medarbejdere, som  

 kl. 8.45 fortsat nægtede at gå i arbejde, blev herefter bortvist.
Torsdag er  

 en af gartneriets travleste dage.
Arbejdsnedlæggelsen var derfor meget  

 generende, da en forsinkelse med ekspedition af dagens ordrer kan resultere  

 i, at gartneriet mister kunder.
Man havde flere henvendelser fra folk, som  

 søgte arbejde.
Det var derfor driftsmæssigt begrundet at bortvise de 5  

 medarbejdere, som ville fortsætte arbejdsvægringen, for at ansætte andre til  

 afløsning for dem.
Gartneriarbejder Birgit Bach har forklaret bl.a., at hun blev ansat i  

 gartneriet den 21. marts 1990 og deltog i mødet på Sabro Kro den 11.  

 september 1991. Det var et informationsmøde, hvortil indkaldelsen var  

 underskrevet af afdelingsformanden Thomas Møller.
I mødet deltog over 15 af  

 medarbejderne, og der var mange fra pakkeriet, som udtalte sig.
Da problemet  

 med handsker blev rejst, sagde Thomas Møller, at de næste morgen skulle  

 forlange handsker udleveret, og hvis de ikke fik det, skulle de nedlægge  

 arbejdet.
Foreholdt erklæringen af 23. januar 1992, som vidnet har  

 underskrevet, har hun bekræftet, at ordene faldt, således som de er refereret  

 i erklæringen.
Ved mødet fik de udleveret eksemplarer af overenskomsten, som  

 vidnet læste, da hun kom hjem.
Hun var sådan set enig i, at man skulle rejse  

 problemet om handsker næste morgen, men ikke i, at man i givet fald skulle  

 nedlægge arbejdet.
Med det kendskab, hun har til Thomas Møller, tror hun ikke  

 på, at han havde fået arbejdet i gang den 12. september 1991, hvis han havde  

 fået lov til at tale med dem, der ville fortsætte arbejdsvægringen.
Vidnet er  

 fortsat ansat i gartneriet Rosa.
Direktør i Gartneribrugets Arbejdsgiverforening Johnny Ulff Larsen har  

 forklaret bl.a., at der findes adskillige gartnerier af samme type som  

 gartneriet Rosa, og at spørgsmålet om brug eller ikke-brug af handsker aldrig  

 tidligere har været noget problem.
På gartneriet Skjoldvang udleveres således  

 handsker til dem, der ønsker det.
Man har aldrig haft nogen fagretlig sag  

 herom, og vidnet har aldrig hørt om, at medarbejdere skulle have pådraget sig  

 skader forårsaget af manglende udlevering af handsker.
Den 12. september 1991  

 blev han ringet op kl. godt 7 om morgenen af Rosa Eskelund Jensen, som  

 fortalte, at en række medarbejdere i pakkeriet havde nedlagt arbejdet, fordi  

 de ikke havde fået udleveret handsker.
Vidnet tog derfor ud til gartneriet,  

 hvor han var kl. godt 8 og konstaterede, at folkene i pakkeriet fortsat  

 vægrede sig ved at gå i arbejde.
Han fik af gartneriejeren at vide, at der  

 dagen i forvejen havde været et medarbejdermøde på Sabro Kro, og at  

 afdelingsformand Thomas Møller under mødet havde opfordret folkene til at  

 nedlægge arbejdet, hvis de ikke kunne få udleveret handsker.
Sammen med  

 gartneriejeren gik vidnet så over i skuret, hvor folkene opholdt sig, og  

 spurgte, hvad der var i vejen.
Der blev svaret, at de havde nedlagt arbejdet,  

 fordi de ikke kunne få udleveret handsker.
Vidnet, som aldrig havde hørt om  

 dette problem før, opfordrede dem til at gå i gang med arbejdet, idet man  

 ellers ville være nødt til at ansætte andre i deres sted.
Der blev sat en  

 frist til kl. 8.45. På vej tilbage til kontoret mødte de afdelingsformanden  

 Thomas Møller, som sagde, at der var blevet ringet efter ham.
Vidnet svarede,  

 at det ikke var nogen af dem, der havde ringet.
Thomas Møller ønskede  

 herefter at få lov til at foretage et kontrolbesøg, hvilket de nægtede ham  

 tilladelse til, hvorefter han forlod gartneriet.
Kl. 8.45 gik vidnet og  

 gartneriejeren tilbage til skuret og konstaterede, at 5 af medarbejderne  

 fortsat ikke ønskede at genoptage arbejdet, medens resten var gået i gang.
De  

 tog herefter en samtale med hver enkelt, bortset fra en af eleverne, som  

 forsvandt uden videre.
Da de pågældende medarbejdere fastholdt, at de ikke  

 ville gå i arbejde, før de fik udleveret handsker, blev de bortvist.
Torsdag  

 morgen er en travl morgen for gartneriet.
Det var derfor nødvendigt at få de  

 pågældende »ud af vagten« og ansat andre, som man havde haft  

 henvendelse fra om arbejde.
Afdelingsformand Thomas Møller har forklaret bl.a., at mødet på Sabro Kro  

 den 11. september 1991 kom i stand, fordi vidnet havde fået en lang række  

 henvendelser fra medarbejderne om forholdene på gartneriet.
Et par dage i  

 forvejen havde han fået at vide, at man havde nægtet at udlevere handsker til  

 folkene i pakkeriet.
Han kunne ved mødet se, at en del af medarbejderne havde  

 pådraget sig eksem, som mest sandsynligt skyldtes miniroserne, der efter  

 vidnets opfattelse er tornede vækster.
Han gjorde deltagerne i mødet bekendt  

 med, at et krav om handsker, som gartneriejeren ikke ville imødekomme, skulle  

 behandles ad fagretlig vej, og at det normalt ville vare 4-5 måneder at få en  

 sådan sag afgjort.
Da flere af mødedeltagerne spurgte, om de så skulle gå med  

 eksem så længe, svarede han bekræftende, men tilføjede, at det bedste, de  

 kunne gøre, var at tale med arbejdsgiveren og fortælle ham, hvad  

 overenskomsten gav dem ret til.
Han kan ikke sige, hvordan medlemmerne  

 opfattede denne udtalelse.
Vidnet har i øvrigt vedstået den redegørelse om  

 forløbet af mødet og om hans henvendelse i gartneriet den følgende dag, som  

 han har udarbejdet til brug for sagen.
9. Til støtte for påstandene har klagerne anført, at den kollektive  

 bortvisning af 5 medarbejdere beskæftiget i gartneriets pakkeri må betragtes  

 som en overenskomststridig lockout, da de pågældende medarbejdere ikke havde  

 gjort sig skyldige i en sådan grov individuel misligholdelse af  

 arbejdsforholdet, som kunne give grundlag for en bortvisning, hvortil kommer,  

 at bortvisningerne ikke var driftsmæssigt begrundet, men alene skete i  

 kamphensigt.
Arbejdsvægringen havde kun varet ganske kort, da bortvisningerne  

 blev effektueret, og den var rimeligt begrundet i et ønske fra medarbejderne  

 om at få udleveret handsker, et ønske, som man ikke kunne få opfyldt trods  

 risikoen for at pådrage sig eksem ved pakning af potteroser uden den  

 beskyttelse, brugen af handsker giver.
Fra arbejdsgiverside reagerede man  

 helt atypisk i den opståede situation ved at bortvise folkene i stedet for på  

 sædvanlig måde at lade arbejdsvægringen behandle i det fagretlige system.
Den  

 omstændighed, at de bortviste medarbejdere ikke havde krav på  

 opsigelsesvarsel - bortset fra en enkelt, hvis varsel udløb dagen efter - er  

 ikke ensbetydende med, at bortvisningerne ikke er overenskomststridige, da de  

 som anført er udtryk for en overenskomststridig lockout, for hvilken det  

 indklagede gartneri har forskyldt en efter rettens skøn fastsat bod.
Hvad det påståede organisationsansvar for Gartneribrugets  

 Arbejdsgiverforening angår, foreligger i denne sag den helt usædvanlige  

 situation, at foreningens direktør efter gartneriejerens anmodning kom til  

 stede for at orientere denne om, hvorledes man skulle forholde sig i den  

 opståede situation.
Men i stedet for at benytte det fagretlige system, som  

 netop er indrettet på situationer som den opståede, valgte man at bortvise de  

 5 medarbejdere.
Under disse omstændigheder har arbejdsgiverorganisationen i  

 hvert fald gjort sig delagtig i gartneriet Rosa's overenskomstbrud.
Klagerne har endelig anført, at arbejdsgiversiden har bevisbyrden for, at  

 afdelingsformand Thomas Møller som påstået har opfordret til brud på  

 fredspligten under mødet på Sabro Kro den 11. september 1991. Denne  

 bevisbyrde har man ikke løftet.
De indklagede kan derfor ikke få medhold i  

 den nedlagte selvstændige påstand.
10. De indklagede har indledningsvis anført, at spørgsmålet om  

 fortolkningen af overenskomstens bestemmelse om handsker må afgøres ad  

 sædvanlig fagretlig vej og således ikke skal afgøres af Arbejdsretten, hvad  

 parterne er enige om.
Efter de indklagedes opfattelse er miniroser imidlertid  

 ikke tornede vækster og har heller ikke hidtil været betragtet som sådanne.  

 Der foreligger ikke dokumentation for, at arbejdet med pakning af miniroser  

 er eksemfremkaldende, hvis det ikke udføres med handsker.
Det har derfor  

 været helt urimeligt, når man fra arbejderside har valgt at håndtere kravet  

 om handsker på den måde, det er sket i den foreliggende sag.
De indklagede har videre anført, at kun en enkelt af de 5 medarbejdere,  

 hvis ansættelsesforhold blev bragt til ophør den 12. september 1991, havde  

 krav på opsigelsesvarsel, hvorfor det kan diskuteres, om de pågældende blev  

 bortvist eller opsagt.
Den fastholdte arbejdsvægring, efter at de to gange  

 var opfordret til at gå i gang med arbejdet, har i hvert fald givet rimelig  

 grund til at afskedige dem, således at der højst kunne blive tale om at yde  

 dem kompensation for en enkelt dag.
Den driftsmæssige begrundelse for  

 afskedigelserne fremgår af forklaringerne, hvorefter det var nødvendigt at få  

 andre ansat for at ekspedere indkommende ordrer, der navnlig om torsdagen  

 kommer i et sådant antal, at man vanskeligt kan undvære nogen af  

 medarbejderne i pakkeriet.
Afskedigelserne var således velbegrundede og ikke  

 udtryk for, at man fra gartneriets side etablerede en overenskomststridig  

 lockout.
De indklagede har endelig anført, at det gennem vidneførslen og den  

 fremlagte erklæring fra to af de deltagende medarbejdere må anses for  

 godtgjort, at afdelingsformand Thomas Møller under mødet med medarbejderne på  

 Sabro Kro den 11. september 1991 direkte har opfordret disse til at nedlægge  

 arbejdet næste morgen, hvis deres krav om handsker ikke blev imødekommet,  

 eller i hvert fald ikke taget fornøden afstand fra denne mulighed.
Denne -  

 direkte eller indirekte - opfordring til brud på fredspligten må pådrage  

 afdelingen et organisationsansvar og samtidig medføre, at det ikke kan  

 bebrejdes hverken gartneriet eller Gartneribrugets Arbejdsgiverforening, som  

 begge var bekendt med det på mødet passerede, at man den følgende dag afslog  

 at lade afdelingsformanden foretage kontrolbesøg i gartneriet, hvilket var  

 det eneste, han bad om tilladelse til.
Det ville i øvrigt næppe have hjulpet  

 noget, at han havde fået lejlighed til at tale med folkene.
Da han alene bad  

 om tilladelse til at aflægge et kontrolbesøg, var situationen en anden end  

 den situation, som er beskrevet i Arbejdsrettens dom af 10. februar 1986 i  

 sag nr. 10.997. Gartneribrugets Arbejdsgiverforening må derfor frifindes for  

 påstanden om organisationsansvar.
 11. Arbejdsretten skal udtale:
Efter det foreliggende var årsagen til den erkendt overenskomststridige  

 arbejdsnedlæggelse blandt medarbejderne i gartneriets pakkeri torsdag den 12.  

 september 1991 ved arbejdstids begyndelse, at medarbejdernes krav om  

 udlevering af handsker ikke blev imødekommet af arbejdsgiveren.
Som sagen er  

 procederet, skal Arbejdsretten imidlertid ikke tage stilling til  

 berettigelsen af medarbejdernes krav, der i givet fald må afgøres ved faglig  

 voldgift.
Ved sagens afgørelse kan der derfor ikke tillægges baggrunden for  

 arbejdsnedlæggelsen særlig betydning.
Bortvisningen af de 5 medarbejdere i pakkeriet skete, efter at de var  

 opfordret til at gå i arbejde og havde fået tilkendegivet, at de efter en  

 frist på ca. en halv time, hvori sagen kunne overvejes, ville blive bortvist,  

 hvis arbejdet ikke blev genoptaget.
Da 4 af dem enkeltvis erklærede at ville  

 fortsætte arbejdsvægringen og den femte allerede havde forladt gartneriet,  

 blev bortvisningen effektueret.
Under disse omstændigheder, hvor de  

 pågældende medarbejderes misligholdelse af deres arbejdsforpligtelse må  

 antages at have været til betydelig gene for virksomhedens ekspedition af  

 ordrer om torsdagen, og hvor de var advaret om konsekvenserne af den  

 fortsatte arbejdsvægring, finder Arbejdsretten, at misligholdelsen må  

 betegnes som væsentlig og således har givet grundlag for bortvisning af  

 medarbejderne.
 Da der med bortvisningerne har været tilsigtet en endelig afbrydelse af  

 ansættelsesforholdet, og da det ikke kan afvises, at driftsmæssige hensyn har  

 spillet en rolle ved virksomhedens valg mellem denne løsning og en løsning af  

 konflikten ved at forfølge sagen som overenskomstbrud gennem det fagretlige  

 system, finder Arbejdsretten det ikke godtgjort, at bortvisningen af de 5  

 medarbejdere kan betragtes som en overenskomststridig lockout, der som sådan  

 medfører bodsansvar for det indklagede gartneri og for Gartneribrugets  

 Arbejdsgiverforening.
Som anført i Arbejdsrettens dom af 10. februar 1986 i sag nr. 10.997, er  

 formålet med de arbejdsretlige regler og det arbejdsretlige system imidlertid  

 at sikre arbejdets uforstyrrede udførelse i overensstemmelse med de indgåede  

 overenskomster og aftaler.
Et vigtigt middel til at opnå dette formål er -  

 som anført i dommen - at få opståede lokale konflikter som den her omhandlede  

 forhandlet hurtigt med deltagelse af repræsentanter fra parternes faglige  

 organisationer.
Hertil havde der været al anledning, da den af gartneriejeren  

 tilkaldte direktør for Gartneribrugets Arbejdsgiverforening og den af  

 medarbejderne hidkaldte afdelingsformand mødtes i gartneriet den 12.  

 september 1991 ca. kl. 8.30. Uanset at konflikten da var løbende og endelig  

 afgørelse om bortvisning endnu ikke var truffet, blev afdelingsformandens  

 henvendelse afvist og et forsøg på med hans bistand at få konflikten bilagt  

 og arbejdet genoptaget dermed forhindret.
Selv om afdelingsformanden ved sin  

 henvendelse måtte have anmodet om tilladelse til at aflægge et kontrolbesøg i  

 stedet for direkte at have udtrykt ønske om at tale med folkene med henblik  

 på en bilæggelse af konflikten, findes de indklagede herved at have udvist en  

 adfærd, der gør bortvisningen af de 5 medarbejdere overenskomststridig.
For  

 dette overenskomstbrud findes Gartneribrugets Arbejdsgiverforening at burde  

 betale en bod til Specialarbejderforbundet i Danmark, hvorimod bodsansvaret  

 for det indklagede gartneri findes at kunne bortfalde under hensyn til, at  

 ansvaret for beslutningen om at afvise afdelingsformanden må påhvile  

 arbejdsgiverorganisationen som den, der har ydet sit medlem råd og bistand i  

 den foreliggende situation.
Ved fastsættelsen af bodens størrelse har Arbejdsretten taget hensyn til  

 de oplysninger, der under sagen er tilvejebragt, dels om forholdet mellem  

 afdelingsformanden og gartneriets ledelse samt enkelte af medarbejderne, dels  

 om forløbet af mødet på Sabro Kro den 11. september 1991. Efter bevisførelsen  

 findes det vel overvejende betænkeligt mod afdelingsformandens benægtelse at  

 anse det for godtgjort, at han - direkte eller indirekte - har opfordret til  

 i givet fald at nedlægge arbejdet den følgende dag.
Den af de indklagede  

 nedlagte selvstændige påstand om bod for organisationsansvar for forbundets  

 Århus G afdeling tages derfor ikke til følge.
Som sagen foreligger, kan det  

 imidlertid ikke afvises, at enkelte af de i mødet deltagende medarbejdere har  

 fået det indtryk, at en sådan opfordring fremkom, og at dette indtryk fra  

 mødet - som de indklagede var orienteret om, da samtalen med  

 afdelingsformanden fandt sted næste dags morgen - har været bestemmende eller  

 medbestemmende for deres afvisning af ham.
Under disse omstændigheder  

 fastsætter Arbejdsretten boden til Gartneribrugets Arbejdsgiverforening til  

 75.000 kr.
 T h i k e n d e s f o r r e t :
 Indklagede, Gartneribrugets Arbejdsgiverforening, skal betale en bod på  

 75.000 kr. til Specialarbejderforbundet i Danmark.
 I øvrigt frifindes såvel de indklagede for klagernes øvrige påstande som  

 klageren for den af de indklagede nedlagte selvstændige påstand.
 Sagens omkostninger, 2.000 kr., betales af de indklagede til  

 Arbejdsretten.
 (* 1) Henvisninger: Per Jacobsen s.325 f, Hasselbalch  

 Kollektivarbejdsretten s.158 ff, s.263 f, K. 87.003 (A 1987, s.122), K.  

 87.054 (A 1987, s.132), K. 10.997 (A 1986, s.128).
