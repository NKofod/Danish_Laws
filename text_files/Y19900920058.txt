Udtalt, at borgmesterens udøvelse af vielsesmyndighed i henhold til  

 lov om ægteskabs indgåelse og opløsning ikke er en kommunal funktion og  

 derfor ikke er omfattet af det kommunale tilsyn.
Det betyder, at de kommunale  

 tilsynsmyndigheder - uanset om der foreligger en henvendelse fra en borger  

 eller en offentlig myndighed - er afskåret fra at tage stilling til spørgsmål  

 om lovligheden af en borgmesters handlinger i forbindelse med udførelse af  

 funktioner i henhold til ægteskabsloven, og at sanktionsbestemmelserne i den  

 kommunale styrelseslov ikke kan finde anvendelse i sådanne sager.
Senere supplerende udtalt, at også en beslutning om gebyropkrævning,  

 som borgmesteren træffer i forbindelse med udførelse af funktioner i henhold  

 til ægteskabsloven, ikke er omfattet af det kommunale tilsyn.
Derimod vil den  

 kommunale tilsynsmyndighed kunne gribe ind over for en kommunalbestyrelses  

 beslutning, der strider imod lovgivningen, herunder en beslutning om at  

 opkræve gebyrer, der ikke efter lovgivningen er hjemmel til at opkræve.
 Tilsynsmyndigheden vil endvidere kunne reagere over for en  

 kommunalbestyrelse, såfremt denne ikke griber ind over for ulovlige kommunale  

 dispositioner, herunder at der på kommunens regnskab indtægtsføres beløb, som  

 kommunen ikke efter lovgivningen er berettiget til.
 I skrivelse af 24. juli 1990 (j.nr. 089-503-99-2-90) til samtlige  

 borgmestre i Sønderjylland har Tilsynsrådet for Sønderjyllands Amt anmodet  

 borgmestrene om at tilbagekalde eventuelle bemyndigelser til at foretage  

 vielser, som måtte være givet i strid med reglerne om borgmesterens adgang  

 til at bemyndige andre hertil.
 Baggrunden for tilsynsrådets skrivelse var en udtalelse af 19. juli 1990  

 fra Civilretsdirektoratet, som rådet havde modtaget i forbindelse med  

 behandlingen af en henvendelse fra en borger om lovligheden af en borgmesters  

 delegation af kompetencen til at foretage vielser.
 Under henvisning til tilsynsrådets skrivelse af 24. juli 1990, der var  

 sendt til de øvrige tilsynsråd og Indenrigsministeriet til orientering,  

 anmodede ministeriet i skrivelse af 30. juli 1990 tilsynsrådet om en  

 udtalelse, idet ministeriet bemærkede, at borgmesterens udøvelse af  

 vielsesmyndighed i henhold til lov om ægteskabs indgåelse og opløsning ikke  

 er omfattet af det kommunale tilsyn.
Tilsynsrådet har herefter i skrivelse af 14. august 1990 bl.a. udtalt, at  

 tilsynsrådet er opmærksomt på, at det ikke tilkommer rådet at tage stilling  

 til borgmesterens udøvelse af vielsesmyndighed.
Derimod finder tilsynsrådet,  

 at man i givet fald - såfremt styrelseslovens betingelser i øvrigt er opfyldt  

 - er beføjet til at pålægge borgmesteren at tilbagekalde en bemyndigelse.  

 Rådet har herved henvist til, at det er almindeligt antaget, at en  

 sektormyndighed uden lovbestemte reaktionsmuligheder kan anmode de kommunale  

 tilsynsmyndigheder om at anvende styrelseslovens tvangsmidler over for  

 ulovlige kommunale beslutninger.
Rådet har endvidere henvist til, at  

 betænkning nr. 996/1983 om ansvarsplacering og reaktionsmuligheder i  

 kommunestyret, side 40 ff., ikke giver grundlag for at antage, at nogen del  

 af borgmesterens virksomhed er af »ikke-kommunal« art.
I denne anledning skal Indenrigsministeriet meddele, at borgmesterens  

 udøvelse af vielsesmyndighed i henhold til lov om ægteksabs indgåelse og  

 opløsning ikke er en kommunal funktion og derfor ikke er omfattet af det  

 kommunale tilsyn.
Det betyder, at de kommunale tilsynsmyndigheder - uanset om  

 der foreligger en henvendelse fra en borger eller en offentlig myndighed - er  

 afskåret fra at tage stilling til spørgsmål om lovligheden af en borgmesters  

 handlinger i forbindelse med udførelse af funktioner i henhold til  

 ægteskabsloven, og at sanktionsbestemmelserne i den kommunale styrelseslov  

 ikke kan finde anvendelse i sådanne sager.
Der kan herved henvises til indenrigsministerens besvarelse af 5. april  

 1990 af et spørgsmål fra folketingsmedlem Ebba Strange, hvoraf en kopi  

 samtidig blev fremsendt til tilsynsrådene.
Det er heri angivet, at de  

 kompetencer, som i ægteskabsloven og i loven om registreret partnerskab er  

 tillagt borgmesteren, ikke er en del af den kommunale forvaltning.
Der er  

 tale om statslige øvrighedsforretninger, som borgmesteren varetager ved siden  

 af sine kommunale funktioner.
 For så vidt angår tilsynsrådets henvisning til beskrivelsen af  

 borgmesterens pligter i betænkning nr. 996/1983 bemærkes, at betænkningen  

 alene indeholder en beskrivelse af borgmesterens funktioner i henhold til den  

 kommunale styrelseslov.
 En kopi af denne skrivelse er sendt til samtlige øvrige tilsynsråd samt  

 Civilretsdirektoratet.
Med venlig hilsen Jann Larsen I skrivelse af 7. september 1990, jf. skrivelse af 11. september 1990  

 (j.nr. 089-541-99-1-90), har tilsynsrådet anmodet Indenrigsministeriet om en  

 udtalelse om, hvorvidt det tilkommer tilsynsrådet at reagere i anledning af,  

 at Tønder Kommune stiller krav om oversættelse af udenlandske dokumenter i  

 forbindelse med prøvelse af ægteskabsbetingelser samt opkræver et gebyr til  

 kommunekassen i forbindelse hermed.
 Det fremgår af sagen, at Justitsministeriet i skrivelse af 10. august 1989  

 bl.a. har udtalt, at myndighederne om fornødent må stille tolke- og  

 oversættelsesbistand til rådighed for udlændinge, der retter henvendelse til  

 myndigheden om sager, der skal tages under behandling, samt at  

 vielsesmyndigheder ikke kan opkræve gebyrer for oversættelses- og  

 tolkebistand i forbindelse med udlændinges indgåelse af ægteskab her i  

 landet.
 Det er i øvrigt i Justitsministeriets skrivelse oplyst, at  

 justitsministeren den 19. april 1989 fremsatte forslag om ændring af  

 ægteskabsloven med henblik på tilvejebringelse af hjemmel til fastsættelse af  

 gebyrer for vielser, hvor ingen af parterne har bopæl i Danmark, og at  

 lovforslaget, som ikke blev færdigbehandlet i folketingsåret, ville blive  

 genfremsat i efteråret 1989.
 Det fremgår endvidere af sagen, at Kommunernes Revisionsafdeling i  

 delberetning nr. 60, side 3, for regnskabsåret 1990 for Tønder Kommune har  

 bemærket, at kommunen uden hjemmel opkræver gebyrer for oversættelse af  

 dokumenter mv. ved vielser, hvor ingen af parterne har bopæl her i landet, og  

 at kommunen bl.a. under henvisning til justitsministerens lovforslag har  

 vedtaget at fortsætte opkrævningen heraf.
Ved § 7 i lov nr. 396 af 13. juni 1990 om ændring af straffeloven og  

 retsplejeloven m.v. er der i ægtskabsloven tilvejebragt hjemmel til, at  

 justitsministeren kan fastsætte regler for vielse i tilfælde, hvor ingen af  

 parterne har bopæl her i landet.
Det er over for Indenrigsministeriet oplyst,  

 at Civilretsdirektoratet forventer, at regler om gebyr for vielser vil blive  

 fastsat med virkning fra 1. oktober 1990.
 I denne anledning skal Indenrigsministeriet udtale følgende:
Borgmesterens udøvelse af vielsesmyndighed er, som nævnt i  

 Indenrigsministeriets skrivelse af 23. august 1990 til tilsynsrådet, ikke en  

 kommunal funktion.
De beslutninger, herunder vedrørende gebyropkrævning, som  

 borgmesteren træffer i forbindelse med udførelsen af funktioner i henhold til  

 ægteskabsloven, er derfor ikke omfattet af det kommunale tilsyn.
Derimod vil den kommunale tilsynsmyndighed kunne gribe ind over for en  

 kommunalbestyrelses beslutning, der strider mod lovgivningen, herunder en  

 beslutning om at opkræve gebyrer, der ikke efter lovgivningen er hjemmel til  

 at opkræve.
Tilsynsmyndigheden vil endvidere kunne reagere over for en  

 kommunalbestyrelse, såfremt denne ikke griber ind over for ulovlige kommunale  

 dispostioner, herunder at der på kommunens regnskab indtægtsføres beløb, som  

 kommunen ikke efter lovgivningen er berettiget til.
 En kopi af denne skrivelse er sendt til Civilretsdirektoratet.
