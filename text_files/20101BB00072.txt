Fremsat den 11. februar 2011 af Per Clausen (EL), Johs.
Poulsen (RV), Margrethe Vestager (RV), Johanne Schmidt-Nielsen (EL), Christian H.
Hansen (UFG) Forslag til folketingsbeslutning om forbud mod pesticider Folketinget opfordrer regeringen til  at indføre et umiddelbart forbud mod de godkendte sprøjtemidler, der er fundet i drikkevandsboringer væsentligt over grænseværdien med henvisning til artikel 114, stk. 5, i Traktaten om Den Europæiske Unions funktionsmåde (Miljøgarantien), og begrunde påkaldelsen af miljøgarantien med, at Danmark bruger grundvandet til drikkevand  at påbegynde EU forbudsprocedure mod aktivstoffet glyphosat og dets nedbrydningsprodukter ved at foreslå Kommissionen at revurdere glyphosat og dets nedbrydningsprodukter og søge tilslutning hertil blandt medlemslande og lande uden for EU, der har konstateret problemer med glyphosat, herunder også resistens  at påbegynde EU forbudsprocedure mod bentazon ved at foreslå Kommissionen at revurdere bentazon og søge tilslutning blandt medlemslande og lande udenfor EU, der har konstateret problemer med bentazon  at forberede EU forbudsprocedure for samtlige de aktivstoffer og nedbrydningsprodukter, der er konstateret i grundvand.
Bemærkninger til forslaget Siden 1997 har de danske vandværker gennemsnitligt lukket to drikkevandsboringer om ugen på grund af forurening med sprøjtegifte.
Problemet med at finde nyt, rent drikkevand vokser.
Ifølge den nyeste overvågningsrapport fra GEUS blev der fundet pesticider i næsten 37 pct. af de undersøgte overvågningsindtag og i 23 pct. af de aktive vandværksboringer blev der ligeledes fundet pesticider.
I 4 pct. af tilfældene var grænseværdien for enkeltstoffer overskredet.
Eksempelvis er der store problemer med stoffet bentazon, som er et godkendt pesticid, der er fundet i koncentrationer over grænseværdien i 20 boringer.
I et indslag i TV Avisen den 29. juni 2010 lovede miljøministeren at sætte Miljøstyrelsen i gang med at arbejde på et forbud mod specifikt dette stof.
 Hvis man i dag undersøgte alle boringer, kunne man ifølge DANVA forvente overskridelser af grænseværdierne for godkendte midler i 80  90 boringer, hvilket viser, at de problemer vi er vidne til i dag, langt fra kun er fortidens synder, men også i høj grad hænger sammen med de midler, man i dag anvender i landbruget.
Derudover er der en lang række godkendte stoffer, som man slet ikke eller kun i begrænset omfang analyserer for.
F.eks. analyserer man kun for glyphosat i 500 af de 8000  9000 boringer.
Fundet af glyphosat har været stigende, så der er grund til at tro, at problemet er langt større, end vi hidtil har set.
Forbrugere, der indtager det danske grundvand som drikkevand, skal kunne gøre det i tryg forvisning om, at vandet ikke indeholder sprøjtegifte, der er til fare for sundheden.
Hvis udviklingen skal vendes, kræver det en målrettet indsats.
Det er derfor forslagsstillernes opfattelse, at det er nødvendigt at gribe ind over for pesticiderne, frem for at fortsætte med at lukke boringer og hverken tage forbrugernes sundhed eller beskyttelsen af det danske drikkevand alvorligt.
Skriftlig fremsættelse Per Clausen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod pesticider.
(Beslutningsforslag nr.
B 72) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
