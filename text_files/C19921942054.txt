(Til samtlige kommuner og amtskommuner) Med henblik på at orientere kommunerne så hurtigt som muligt fremsendes  

 hermed et foreløbigt eksemplar af Socialministeriets bekendtgørelse om  

 betaling for varig hjemmehjælp i den form, som den er godkendt af og  

 underskrevet af ministeren.
Bekendtgørelsen er samtidig sendt til trykning,  

 hvorefter den vil blive udsendt til kommuner, amtskommuner m. fl. efter den  

 sædvanlige procedure.
Lov nr. 500 af 24. juni 1992 om ændring af lov om social bistand m.v.  

 (Betaling for varig hjemmehjælp og præcisering af kommunernes forpligtelse  

 til at sørge for døgntilbud) har givet anledning til en række henvendelser  

 til Socialministeriet.
Til afhjælpning af eventuelle tvivlsspørgsmål skal vi  

 på denne baggrund komme med følgende vejledende udtalelse:
 Betaling for varig hjemmehjælp er uafhængig af hjælpens omfang, dvs  

 antallet af ydede hjemmehjælpstimer.
 Beboere i plejehjem med pensionsudbetaling, jf. bistandslovens §§ 85a og  

 119, og beboere i beskyttede boliger skal betale for varig hjemmehjælp.
Der betales for hjælp, der traditionelt kan henføres til hjemmehjælp,  

 uanset hvilken personalekategori, der rent faktisk udfører arbejdet.
Betaling  

 skal således finde sted i alle tilfælde, hvor modtageren er tildelt  

 hjemmehjælp.
Dette har navnlig betydning, for så vidt angår de såkaldte  

 integrerede ordninger.
 Der er ikke i forbindelse med genindførelse af betaling af varig  

 hjemmehjælp sket ændringer med hensyn til betaling for ydelser, der hører  

 under Sundhedsministeriets lovgivning om hjemmesygeplejerskeordninger.  

 Ydelser, der hører under hjemmesygeplejen, er således fortsat gratis.
Modtagere af førtidspension efter lov om social pension er fritaget for  

 betaling for hjemmehjælp.
Gifte, der modtager hjemmehjælp, er fritaget for  

 betaling, når den af ægtefællerne, der modtager førtidspension, er tildelt  

 hjemmehjælp.
Betalingsfritagelsen gælder også, selv om den anden ægtefælle,  

 der ikke er førtidspensionist, selvstændigt er tildelt hjemmehjælp.
Der  

 henvises iøvrigt til bekendtgørelsens § 1, stk. 3.
 Reglerne for gifte finder også anvendelse på samboende, jf.  

 bekendtgørelsens § 1, stk. 4. Personer i registreret partnerskab efter lov om  

 registreret partnerskab sidestilles med gifte ved beregning af betaling for  

 varig hjemmehjælp.
 Modtagere af folkepension, delpension og invaliditetsydelse samt  

 efterlønsmodtagere er ikke fritaget for betaling.
 Modtagere af varig hjemmehjælp, der udelukkende skal betale for hjælpen på  

 grund af størrelsen af den skattepligtige formue, og som har fast ejendom,  

 kan efter anmodning opnå lån hos kommunen ti   

 betalingen efter reglerne i lov om lån til betaling af ejendomsskatter, jr.  

 Indenrigsministeriets lovbekendtgørelse nr. 576 af 28. august 1987, som  

 senest ændret ved lov nr. 337 af 6. juni 1991.
Det er skattemyndighedernes regler om beskatning af ægtefæller, der lægges  

 til grund ved beregningen af betaling for varig hjemmehjælp.
Det betyder, at  

 der ved samlivsophævelse på grund af uoverensstemmelse uden separation eller  

 skilsmisse fastsættes betaling som for gifte indtil udgangen af det  

 kalenderår, hvori ophævelsen af samlivet har fundet sted, jf. iøvrigt lovens  

 § 55, stk. 5. Tilsvarende regler finder anvendelse, når den ene af  

 ægtefællerne optages i et plejehjem.
Kommunalbestyrelsen bør orientere den enkelte modtager af hjemmehjælpen om  

 betalingens størrelse forud for det tidspunkt, fra hvilket betalingen  

 begynder at løbe.
Dette gælder også i de situationer, hvor betalingen ændres  

 som følge af forandringer i modtagerens økonomiske og ægteskabelige forhold,  

 m.v.
 Betalingen/ændringer i betalingen får herefter først virkning fra den 1. i  

 den måned, som følger efter beslutningen om tildeling af  

 hjælp/betalingsændring, jf. bekendtgørelsens § 4.
 Betaling for varig hjemmehjælp kan fratrækkes i den sociale pension efter  

 forudgående aftale med den enkelte modtager af hjælpen.
 Lov nr. 500 af 24. juni 1992 trådte i kraft den 1. juli 1992.
 For at give kommunalbestyrelsen den fornødne tid til administrativt at  

 tilrettelægge den nye betalingsordning, kan kommunalbestyrelsen vælge at  

 udsætte opkrævning af betaling indtil den 1. oktober 1992.  

 Kommunalbestyrelsen kan ikke i juli kvartal 1992 opkræve betaling for en  

 periode, som ligger forud for det tidspunkt, fra hvilket kommunalbestyrelsen  

 har besluttet, at betalingsordningen skal begynde at løbe.
