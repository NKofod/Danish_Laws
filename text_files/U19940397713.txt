En virksomhed inden for finanssektoren havde overenskomst med  

 fagforeningen P.
Virksomheden stiftede 1/4-93 et selskab S, der herefter  

 fungerede som overenskomstpart.
S besluttede at udvikle et nyt edb-system og  

 oprettede 25/10-93 til varetagelse af dette projekt et nyt selvstændigt  

 aktieselskab F.
Der opstod uenighed om, hvorvidt F var omfattet af  

 overenskomsten mellem P og S, og sag herom blev indbragt for Arbejdsretten.  

 Det lagdes til grund., at det arbejde, som F skulle udføre, var omfattet af  

 overenskomsten mellem P og S.
Det lagdes endvidere til grund, at direktionen  

 i S udgjorde bestyrelsen i F, at selskaberne havde kontorlokaler samme sted  

 og i et vist omfang benyttede de samme maskiner, og at administrationen af F  

 blev varetaget af S.
En ikke uvæsentlig del af medarbejderne i F kom direkte  

 fra tilsvarende stillinger i S, og de ledigblevne stillinger blev ikke  

 genbesat.
Under disse omstændigheder fandt Arbejdsretten, at der var en sådan  

 identitet mellem selskaberne, at den bestående overenskomst måtte finde  

 anvendelse også i F.
Arbejdsretten fandt det ikke godtgjort, at S havde  

 forpligtet sig til at lade det i sagen omhandlede spørgsmål afgøre ved faglig  

 voldgift, eller at S havde forhalet sagen.
Herefter frifandtes  

 arbejdsgiverparten for en bodspåstand fremsat under henvisning til påstande  

 herom.
En subsidiær påstand fra arbejdsgiverparten om, at pligten til at  

 respektere overenskomsten bortfaldt med udgangen af marts 1994 toges ikke til  

 følge, da det ikke på domstidspunktet kunne fastslås, at overenskomsten ville  

 bortfalde på denne dato.
 Under sagen behandles spørgsmålet om området for parternes overenskomst,  

 efter at SDC af 1993 A/S har oprettet selskabet SDC-FinansSystem A/S, og  

 spørgsmålet om parternes stridsspørgsmål herom burde være behandlet ved  

 faglig voldgift.
 PARTERNES PÅSTANDE:
 Klagerne, Landsforeningen PROSA for PROSA/ØST for PROSA/SDC- klubben, har  

 endeligt nedlagt følgende påstande:
 1. Indklagedes vægring ved at deltage i voldgiftsbehandling fremsat i brev  

 af 8.november 1993 er uberettiget.
 2. Indklagedes adfærd i forbindelse med behandlingen af tvisten om  

 overenskomstens gyldighedsområde er overenskomststridig.
 3. Indklagede idømmes bod.
 4. Indklagede skal anerkende, at den mellem parterne gældende overenskomst  

 omfatter edb-arbejde, der udføres af PROSA/SDC-klubbens medlemmer ansat i  

 SDC-FinansSystem A/S.
 De indklagede, Finanssektorens Arbejdsgiverforening for SDC af 1993 A/S,  

 der tillige repræsenterer SDC-FinansSystem A/S, har påstået frifindelse,  

 subsidiært vedrørende påstand 4, at de indklagedes pligt til at respektere  

 overenskomsten bortfalder med udgangen af marts 1994.
 SAGSFREMSTILLING :
 Overenskomst 1991-1994 mellem PROSA/SDC-klubben og Sparekassernes  

 Datacenter omfatter ifølge § 1, stk. 1, medlemmer af PROSA/SDC-klubben.  

 Arbejdsopgaverne i de stillingskategorier, medlemmerne efter § 2 skal  

 indplaceres i, beskrives for en stor dels vedkommende som udvikling og/eller  

 ajourføring af systemer eller systemprogrammel.
 Overenskomsten kan efter § 23 opsiges med 3 måneders varsel af en af  

 parterne, dog tidligst til ophør den 31.marts 1994.
 Hovedaftalen mellem de samme parter bestemmer i § 6, stk. 2, at parterne,  

 selvom en overenskomst er opsagt og udløbet, er forpligtet til at overholde  

 dens bestemmelser, indtil anden overenskomst er indgået, eller  

 arbejdsstandsning er iværksat.
 Ifølge hovedaftalens § 9, stk. l, kan enhver uenighed om forståelsen af en  

 overenskomst om løn- og øvrige arbejdsvilkår af hver af parterne søges bilagt  

 ved mægling, eventuelt ved voldgift.
Arbejdsgiverparten har den 11.juni 1993 opsagt hovedaftalen pr. 1. oktober  

 1994 og overenskomsten pr. 31.marts 1994, ligesom man har varslet  

 fremgangsmåden i hovedaftalens § 8, stk 3, og til de enkelte medarbejdere med  

 funktionærlovens frist varslet ændring i ansættelsesforholdene til vilkårene  

 i overenskomsten med Finansforbundet.
Klubben protesterede mod opsigelsen, og  

 parterne korresponderede herom i juni- september 1993.
Den 1.april 1993 stiftede Sparekassernes Datacenter selskabet SDC af 1993  

 Holding ApS.
Dette selskab er moderselskab for det samtidig stiftede SDC af  

 1993 A/S, der herefter har fungeret som overenskomstpart.
 SDC af 1993 A/S har ifølge sine vedtægter det formål »direkte eller  

 indirekte, at udøve virksomhed ved udførelse af databehandlingsarbejde ved  

 udvikling, drift og servicering af automatiske databehandlingssystemer og  

 -anlæg samt ved frembringelse af ydelser, der understøtter kundekredsen,  

 herunder navnligt pengeinstitutter, tillige ved sådan anden virksomhed som  

 efter bestyrelsens skøn er beslægtet hermed«.
 Dette formål svarer til Sparekassernes Datacenters, men i centrets  

 vedtægter er tilføjet »Opgaveudførelsen kan foretages såvel for  

 medlemmer som for andre af bestyrelsen accepterede institutter og selskaber  

 m.v. samt i samarbejde med andre eller i selvstændige enheder«.
Den 7.september 1993 besluttede SDC af 1993 A/S at udvikle et nyt  

 edb-system, et såkaldt kernesystem.
Ifølge meddelelser i personalebladet,  

 SDC-Nyt, blev kernesystemet planlagt udviklet med henblik på at gennemføre en  

 integration af SDC's enkeltsystemer, og systemet skulle udskilles fra SDC's  

 øvrige udviklingsorganisation.
Til at varetage projektet skulle etableres en  

 selvstændig juridisk enhed, d.v.s. et selvstændigt aktieselskab ejet af  

 SDC-koncernen.
 Selskabet, der kom til at hedde SDC-FinansSystem A/S, blev stiftet den  

 25.oktober 1993 af SDC af 1993 A/S, der tegnede hele aktiekapitalen, og hvis  

 direktion skulle udgøre bestyrelsen i selskabet, hvis formål var »at  

 udvikle, fremstille og levere edb-ydelser til den finansielle sektor samt  

 udøve virksomhed, der ligger i naturlig tilknytning hertil«.
 Aktierne i SDC FinansSystem A/S er efterfølgende solgt til SDC af 1993  

 Holding ApS, der har videresolgt nogle aktier til fremmede EDB-virksomheder,  

 der skal have tilsvarende indflydelse i bestyrelsen.
 Med virkning fra den 1.oktober 1993 har SDC-FinansSystem A/S i  

 november-december 1993 med SDC af 1993 A/S indgået en administrationsaftale,  

 der bl.a. omfatter regnskabsføring, lønadministration og brug af  

 direktionssekretariat, omstilling, reception, telefon/telefax og  

 administrative indkøbsfunktioner, samt en lejekontrakt om lokaler i samme  

 bygninger, som SDC af 1993 A/S bruger.
Stillingerne i SDC FinansSystem A/S blev annonceret i SDC-Nyt i slutningen  

 af september og i dagspressen i begyndelsen af oktober 1993. Man søgte efter  

 professionelle edb- folk til spændende nyudvikling på attraktive  

 ansættelsesvilkår i overensstemmelse med overenskomsten mellem  

 Finanssektorens Arbejdsgiverforening og Finansforbundet.
SDC- FinansSystem  

 A/S har nu ansat i alt 18 medarbejdere, hvoraf 6 eller 8 tidligere var ansat  

 i SDC af 1993 A/S på PROSA- overenskomsten.
Ansættelsesbrevene for disse 6/8  

 medarbejdere anfører, at der ikke er endelig afklaring omkring de  

 overenskomstmæssige forhold i selskabet, hvorfor alene lønniveauet er aftalt.  

 Pensionsbidrag angives at være uændret, og de øvrige vilkår, herunder  

 arbejdstid, ferie m.v. samt endelig indplacering på lønskalaen vil blive  

 meddelt, så snart der foreligger endelig afklaring omkring  

 overenskomstforholdene.
 PROSA/SDC-klubben havde den 27.september 1993 meddelt SDC af 1993 A/S, at  

 man fandt, at det følger af almindelige arbejdsretlige principper og lov om  

 virksomhedsoverdragelse, at SDC-FinansSystem A/S skal respektere klubbens  

 overenskomst i ansættelseskontrakter, der indgås med medlemmer af PROSA.
Der blev derefter den 28. september 1993 holdt mæglingsmøde, hvorunder  

 arbejdsgiveren bestred, at der var tale om virksomhedsoverdragelse, og  

 oplyste, at ingen medarbejdere ville blive bedt om at flytte til det nye  

 selskab.
Ifølge mødereferatet, der er udarbejdet af personalechefen, Dorthe  

 Anneberg, sluttede mødet med, at klubben ville vende tilbage med oplysning  

 om, hvorvidt sagen ville blive indbragt for Arbejdsretten, eller om de  

 ønskede sagen afgjort ved en voldgiftsret.
 Den 13.oktober 1993 meddelte klubben, at man ville foreslå sagen afgjort  

 ved voldgift, jfr. hovedaftalens § 9, stk. 2, og nævnte navnene på to mulige  

 opmænd.
 Klubben afleverede den 26.oktober 1993 et udkast til en aftale om løn- og  

 ansættelsesvilkår for PROSA-medlemmer, indtil voldgiftsafgørelse forelå.  

 Arbejdsgiverens advokat afviste den 8.november 1993, at der kunne indgås en  

 midlertidig aftale, bl.a. under henvisning til at virksomhedsoverdragelse  

 blev bestridt, og at klubben havde bebudet en arbejdsretssag om  

 overenskomsternes opsigelse, hvorfor det ville være urimeligt at have både en  

 arbejdsretssag og en faglig voldgift verserende.
 FORKLARINGER:
Lisbeth Smed har bl.a. forklaret, at hun som formand for PROSA/SDC-klubben  

 deltog i mødet den 28.september 1993. Det blev her uden noget forbehold fra  

 arbejdsgiverrepræsentanterne aftalt, at det var op til klubben at vælge  

 mellem arbejdsretssag og voldgift.
Hun sagde den 12. oktober under et møde om  

 noget andet, at klubben havde bestemt sig for voldgift.
Dorthe Anneberg og  

 Henrik Thufason syntes ikke, det var nødvendigt med megen formalitet omkring  

 spørgsmålet, og hun skrev derfor den 13.oktober både om voldgiften og om  

 opmandsspørgsmålet.
Når det er formuleret som et forslag, er det, fordi hun  

 brugte formuleringen fra et brev i en tidligere sag.
Der er ikke nogen  

 speciel grund til, at hun henviste til hovedaftalens § 9, stk. 2.
I midten af oktober fik de af hendes medlemmer, der havde fået tilbudt  

 stillinger i det nye selskab, forelagt ansættelseskontrakter.
Der blev  

 derefter holdt møder om en midlertidig ordning, og hun lavede udkast til  

 aftale herom den 26.oktober.
Hun rykkede 2-3 gange forgæves for svar, men  

 Dorthe Anneberg sagde, at der var et enkelt problem, man havde måttet  

 forelægge for advokat.
Det var derfor overraskende, at advokaten den  

 8.november 1993 afviste at indgå midlertidig aftale.
På et efterfølgende møde erkendte Dorthe Anneberg, at hun var løbet fra  

 parternes aftale, men forklarede det med, at hun var gået ud over sin  

 kompetence.
Det samme gjorde Henrik Thufason et par dage senere.
Randi Petersen har forklaret, at hun har været ansat i 61/2 år hos SDC som  

 systemudvikler.
Fra den 1.november 1993 er hun overgået til SDC-FinansSystem  

 A/S, uden at det har gjort nogen forskel i hendes arbejde, der består i at  

 udvikle og vedligeholde edb-systemer til brugerne.
Hun får fortsat sin løn  

 udbetalt fra SDC af 1993 A/S og har fået sin anciennitet overført, hvilket  

 bl.a. har vist sig ved et udbetalt anciennitetstillæg.
Hun har ikke fået  

 eller givet nogen opsigelse af stillingen hos SDC af 1993 A/S.
Henrik Thufason har bl.a. forklaret, at han er administrerende direktør i  

 SDC af 1993 A/S og bestyrelsesformand i SDC FinansSystem A/S.
Selvom  

 formålene er beskrevet identisk i de to selskaber, har SDC FinansSystem A/S  

 det specielle og eneste formål at udvikle nye produkter for at kunne dække  

 kundernes behov.
Det var en opgave, der ikke kunne løses i det gamle selskab  

 på grund af medarbejdernes holdninger og uddannelse.
Fra starten var det  

 derfor ikke meningen at ansætte medarbejdere fra det oprindelige selskab, men  

 man kom under pres og accepterede derefter, at op til halvdelen af staben,  

 der ikke skal være større end 50, kan komme fra SDC af 1993 A/S.
Man  

 bibeholdt SDC i navnet for at nyde godt af den good-will, der er knyttet til  

 dette navn.
Kunderne er de eksisterende og tidligere sparekasser samt GiroBank, men  

 man sigter med det nye selskab også på nye kundekredse i Danmark og udlandet,  

 og man havde fra starten ønsket at få andre store edb-virksomheder med.
Det  

 er nu lykkedes at få IBM med som aktionær og i bestyrelsen.
Ved ansættelserne er det tilkendegivet alle, at der er tale om et nyt  

 selskab, og at der ikke kan overføres ancien nitet eller andre fordele fra  

 den tidligere ansættelse.
Dorthe Anneberg, der er personalechef i SDC af 1993  

 A/S, og en direktør fra SDC FinansSystem A/S var med til  

 ansættelsessamtalerne.
Det er efter hans mening ikke nødvendigt med en  

 afskedigelsesskrivelse fra den gamle stilling.
 Han mener ikke, at der set fra virksomhedens synspunkt er principiel  

 forskel på overenskomsterne med PROSA og Finansforbundet.
 Der er ikke foretaget nyansættelser i de stillinger, der blev ledige ved,  

 at nogle medarbejdere blev ansat i SDC FinansSystem A/S, fordi SDC af 1993  

 A/S har et personaleoverskud, som vil forøges, når nogle aktiviteter i løbet  

 af 1994 bliver trukket ud.
Både administrationsaftalen og lejekontrakten er blevet til efter reelle  

 forhandlinger, og selvom vederlaget er det runde tal 1 mio kr., er det et  

 udtryk for resultatet af egentlige beregninger.
Man havde håbet på og  

 forhandlet om lokaler i en fremmed ejendom, og man arbejder stadig på at  

 finde andre lokaler.
 Når man hurtigt solgte aktierne i SDC FinansSystem A/S til  

 holding-selskabet, var det, fordi der var betydelige skattemæssige og andre  

 fordele ved det.
Under forhandlingerne med klubben i september-oktober 1993 tillagde han  

 det ikke større betydning, om tvisten blev afgjort ved voldgift eller i  

 Arbejdsretten, og da overenskomsten under alle omstændigheder kun gjaldt til  

 1.april 1994, tog han ikke diskussionen herom helt alvorligt, men han mente,  

 det var en arbejdsretssag.
Efter mødet den 28. september - hvor han ikke kan  

 huske præcis hvad han sagde - rådførte man sig med advokat og med  

 Finanssektorens Arbejdsgiverforening.
Han vil ikke bestride, at han overfor  

 klubbens folk har erkendt i første omgang at have lavet aftaler udover sin  

 kompetence.
Det var nyt for virksomheden at være medlem af Finanssektorens  

 Arbejdsgiverforening.
Dorthe Anneberg har bl.a. forklaret, at Thufason under mødet den  

 28.september 1993 sagde, at PROSA skulle komme med forslag om  

 afgørelsesformen, arbejdsret eller voldgift.
Det var ikke noget, man lagde  

 særlig vægt på.
Hun kan ikke huske, om det da eller senere blev aftalt, at  

 klubben i samme skrivelse skulle kræve voldgift og foreslå opmænd.
Hun har haft adskillige møder med klubben om en midlertidig aftale.
Det  

 var klart for klubben, at hun ikke selv kunne indgå aftale, og hun sagde også  

 på et tidspunkt direkte, at både Thufason, Finanssektorens  

 Arbejdsgiverforening og advokaten skulle gennemgå udkastet.
Hun kan ikke  

 huske, om der er taget udtrykkeligt forbehold om andres godkendelse.
 Når klubbens brev af 13.oktober og udkastet af 26.oktober først blev  

 besvaret den 8.november 1993, var det, fordi efterårsferier gjorde kontakten  

 til direktør og advokat vanskelig.
 PARTERNES ARGUMENTER:
Klagerne har til støtte for påstand 1 anført, at parterne på mæglingsmødet  

 den 28. september 1993 aftalte, at sagen, såfremt klagerne ønskede det,  

 skulle afgøres ved faglig voldgift.
Tvisten mellem klubben og SDC af 1993 A/S  

 er en tvist om rækkevidden af parternes overenskomst.
Sådan fortolkningstvist  

 skal afgøres ved faglig voldgift.
 Til støtte for påstand 2 har klagerne anført, at de indklagedes forhaling  

 af sagen er retsstridig, og om påstand 3, at de indklagede bør idømmes en  

 alvorlig bod.
Klagerne, der nu tiltræder, at sagens realitet afgøres i Arbejdsretten,  

 har til støtte for påstand 4 anført, at selskabet SDC-FinansSystem A/S er  

 stiftet af SDC af 1993 A/S, at den samlede aktiekapital i SDC-FinansSystem  

 A/S er tegnet af SDC af 1993 A/S, at direktionen i SDC af 1993 A/S udgør  

 bestyrelsen i SDC-FinansSystem A/S, og at SDC-FinansSystem A/S er stiftet med  

 formål, der viser, at arbejdet i alt væsentligt svarer til det,  

 overenskomsten dækker.
Formålene i de to selskaber er således kongruente, og  

 SDC FinansSystem A/S må anses som en gren af SDC af 1993 A/S.
Selskaberne er  

 hverken fysisk eller administrativt skilt fra hinanden.
For de arbejdsretlige  

 regler er de reelle forhold afgørende.
Uanset de selskabsretlige forandringer  

 er der herefter en sådan identitet mellem SDC af 1993 A/S og SDC-FinansSystem  

 A/S, at den mellem parterne gældende overenskomst også omfatter edb-arbejde,  

 der udføres af PROSA/SDC-klubbens medlemmer ansat i SDC-FinansSystem A/S.
 Der er ikke grundlag for at tage de indklagedes subsidiære påstand til  

 følge, idet man ikke har iværksat den frigørelseskonflikt, der kræves efter  

 Hovedaftalens § 6, stk. 2, for at overenskomsten skal bortfalde.
De indklagede har til støtte for påstanden om frifindelse for påstand 1, 2  

 og 3 anført, at SDC af 1993 A/S ikke endeligt havde forpligtet sig til at  

 lade tvisten afgøre ved faglig voldgift, og at voldgiftsretten efter  

 Hovedaftalens § 9, stk. 1, alene er kompetent til at afgøre »enhver  

 uenighed om forståelsen af en overenskomst om løn- og øvrige  

 arbejdsvilkår«, men ikke til at afgøre tvisten om, hvorvidt der er  

 identitet mellem SDC-FinansSystem A/S og det nyetablerede selskab.
De  

 indklagede har på ingen måde forhalet og forsinket sagen.
Vedrørende påstand 4 har de indklagede anført, at der selvom begge  

 selskaber har edb-virksomhed for pengeinstitutter til formål, ikke består  

 identitet mellem SDC af 1993 A/S og SDC-FinansSystem A/S.
Der er ikke  

 overført nogen form for arbejdsopgaver til det nye selskab, og der er heller  

 ikke overført maskiner, inventar eller lignende.
SDC af 1993 A/S har alene  

 tegnet selskabets kapital.
Det nye selskab er en ekstra tænketank, der er  

 etableret for at komme ud af det dødvande, man havde været i gennem nogle år.  

 Ingen ansat har haft pligt til at lade sig overføre til SDC-FinansSystem A/S,  

 men der har alene været adgang til at søge stillinger i selskabet.
Det er  

 korrekt, at SDC af 1993 A/S's direktion ved stiftelsen udgjorde bestyrelsen i  

 det nye selskab, men allerede nu er IBM tiltrådt som aktionær i selskabet og  

 vil besætte en bestyrelsespost.
Der er forhandlinger med et dataselskab inden  

 for banksektoren, der forventes at indtræde som medaktionær og ligeledes  

 efterfølgende at besætte en bestyrelsespost.
Yderligere forhandlinger med  

 andre forventes gennemført.
Det er rent midlertidigt, at SDC FinansSystem A/S  

 har fælles adresse med SDC af 1993 A/S.
 De indklagede har til støtte for den subsidiære påstand anført, at man  

 lovligt har opsagt den løbende overenskomst, hvorfor aftalen med klagerne i  

 hvert fald vil bortfalde den 31. marts 1994.
 ARBEJDSRETTENS BEGRUNDELSE OG RESULTAT:
 Af de af de indklagede i så henseende anførte grunde, må de indklagede  

 frifindes for påstandene 1, 2 og 3.
Det må lægges til grund, at det arbejde, som det nye selskab skulle  

 udføre, var omfattet af overenskomsten mellem PROSA/SDC-klubben og  

 Sparekassernes Datacenter.
Det må endvidere lægges til grund, at det nye  

 selskab blev stiftet af SDC af 1993 A/S, at direktionen i dette selskab  

 udgjorde bestyrelsen i det nye selskab, at selskaberne havde kontorlokaler  

 samme sted og i et vist omfang benyttede de samme maskiner, og at  

 administrationen af det nye selskab blev varetaget af SDC af 1993 A/S.
En  

 ikke uvæsentlig del af medarbejderne kom direkte fra tilsvarende stillinger i  

 SDC af 1993 A/S, og de herved ledigblevne stillinger blev ikke genbesat.  

 Under disse omstændigheder finder Arbejdsretten, at der er en sådan identitet  

 mellem selskaberne, at den bestående overenskomst må finde anvendelse også i  

 det nye selskab.
 Det kan ikke på nuværende tidspunkt fastslås, at overenskomsten bortfalder  

 den 31. marts 1994, og Arbejdsretten tager herefter klagernes påstand 4 til  

 følge.
T h i k e n d e s f o r r e t De indklagede, Finanssektorens Arbejdsgiverforening for SDC af 1993 A/S,  

 skal anerkende, at den gældende overenskomst omfatter edb-arbejde, der  

 udføres af PROSA/SDC-klubbens medlemmer ansat i SDC-FinansSystem A/S.
 I øvrigt frifindes de indklagede for de af klagerne nedlagte påstande.
 De indklagede skal betale 2.000 kroner i sagsomkostninger til  

 Arbejdsretten.
 (* 1) Henvisninger: Knud Illum s.128, s.132, Per Jacobsen s.122 ff,  

 særligt s.124, note 63 og 64, AD 92.228 (A 1993, s. 83) AD 90.328 (A 1991, s.  

 78), AD 4176 (A 1949, s. 13).
