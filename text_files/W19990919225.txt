 God presseskik var overtrådt, og bladet blev pålagt at  

 offentliggøre et resumé af kendelsen.
Kendelse fra Pressenævnet i sag nr.  

 83/1998 K har klaget til Pressenævnet over forsiden af SE og  

 HØR, nr. 25, 18-24. juni 1998, idet han mener, at god presseskik er  

 tilsidesat.
 Klagen blev ved nævnets formands kendelse af 12.  

 august 1998 afvist i medfør af medieansvarslovens § 43, stk. 3, som  

 indgivet for sent.
 Efter afsigelsen af kendelsen blev nævnet gjort  

 bekendt med, at klageren havde rettet såvel mundtlig som skriftlig  

 henvendelse til bladet umiddelbart efter offentliggørelsen.
 Nævnets formand besluttede derfor ved kendelse af 7.  

 september 1998 at genoptage sagen, idet der var fremkommet nye oplysninger,  

 der ikke forelå den 12. august 1998.
 Formanden tilkendegav samtidig, at han ikke på ny  

 ville afvise klagen som for sent indgivet, men at klagen skulle behandles af  

 nævnet.
Hovedhistorien på forsiden bestod af et billede af  

 klageren og dennes ægtefælle,  Hanne.
I forbindelse med billedet  

 var anført "[K]s mareridt", " Hanne taler ud om sin sygdom" og  

 "KONEN ER SINDSSYG" Forsiden henviste til en artikel inde i bladet, hvor  

 klagerens ægtefælle over en dobbeltside gav et interview om sin  

 mangeårige manio-depressive psykose.
 Bladet har på baggrund af klagerens henvendelse  

 skrevet følgende til klageren den 19. juni 1998:
"Du er selv pressemand, og du ved, at tingene i sagens  

 natur må blive meget forenklet fremstillet på en forside.
Men jeg  

 vil fortsat fastholde, at der intet står på forsiden, som ikke  

 har dækning i interviewet inde i bladet.
Hanne fortæller om sin  

 sindssygdom   hun er kendt, fordi hun er gift med dig.
Det er helt enkelt  

 det, historien handler om.
Det ville selvfølge altid være rarest  

 for alle implicerede, hvis man kunne trykke alting in extenso på  

 forsiden.
Det dur bare ikke.
Jeg ved selvfølgelig alt om, at en forside virker  

 stærkt.
Chokerende, måske oven i købet.
Derfor er din  

 reaktion heller ikke helt uforståelig.
Men jeg kan kun håbe, at  

 du prøver at se det reelle i, at vi hverken har overstrammet eller  

 løjet på vores forside.
Så kan du fundamentalt være  

 uenig i vores vurdering af nyheden - men dér mente jeg altså, at  

 interviewet med  Hanne oplagt var ugens top-historie.
Det er jo mit job." Klageren har anført, at han finder  

 forside-overskriften dybt forargelig.
Udsagnet er utroligt simpel og  

 sårende og den har skadet såvel klageren som hans  

 ægtefælle.
 Klageren har videre anført, at en tilladelse til at  

 omtale artiklen på forsiden ikke kan være ensbetydende med, at  

 der er frit slag til at bringe f.eks. skændige og skadevoldende  

 overskrifter.
 Klageren har endelig anført, at hans  

 ægtefælle nu er indlagt på ubestemt tid på  

 Psykiatrisk Afdeling i Randers.
 Bladet har i forbindelse med anmodningen om genoptagelse  

 anført, at det fortsat er bladets opfattelse, at sagen bør  

 afvises som for sent indgivet.
Bladet har videre anført, at det ikke har  

 påhvilet bladet af foretage sig noget i anledning af de breve og den  

 telefoniske henvendelse, som skete fra klagerens side, idet klageren ikke har  

 fremsat begæring om genmæle.
Bladet kan forvente mange reaktioner  

 i anledning af indlæg i bladet.
Det må for disse reaktioner  

 være en forudsætning, at man tydeligt tilkendegiver, at der er  

 tale om en klage i medieansvarslovens forstand.
At der i øvrigt fra de  

 involveredes side kan være et ønske om at få luft for sine  

 tanker eller lignende må ikke føre til, at enhver henvendelse  

 skal opfattes som en klage eller bør medføre et  

 spørgsmål fra bladet om, hvorvidt der er tale om en klage.
Det  

 bør derfor igen konstateres, at der er tale om en for sent indgivet  

 klage.
 Bladet har videre anført, at såvel tekst som  

 rubrikker i forbindelse med selve artiklen er gennemlæst og godkendt af  

  Hanne [efternavn].
 Bladet har yderligere anført, at  Hanne [efternavn]  

 selv flere gange i interviewet anvender betegnelsen "sindssyg" om sin  

 lidelse.
Bladet har herudover anført, at bladet ikke har  

 strammet, fejlciteret eller lagt op til misfortolkning.
Bladet skriver som  

 faktum er, at  Hanne  [efternavn] er sindssyg - helt på linie med  

 hendes egne udtalelser.
Det er derfor ikke bladets udlægning eller  

 formulering, der danner basis for forsiderubrikken, og det er derfor i denne  

 sag uden betydning, om det er eller ikke er politisk korrekt at anvende  

 betegnelsen "sindssyg" om psykiske lidelser.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Tage  

 Clausen og Ole Askvig.
 Pressenævnet udtaler:
 Formålet med klagefristen på 4 uger er, at  

 medierne ikke i en ubestemt tid skal kunne imødese klager over det  

 bragte.
I denne sag rettede klageren telefonisk og skriftlig  

 henvendelse til bladet allerede samme dag, bladet udkom, og denne henvendelse  

 afstedkom bladets svar af 19. juni 1998 til klageren.
Det fremgår af  

 bladets svar, at klageren havde tilkendegivet stærk utilfredshed med  

 forsiden af bladet.
Denne utilfredshed må opfattes som en klage, der  

 derved har afbrudt klagefristen.
Pressenævnet lægger til grund, at klagerens  

 ægtefælle, som artiklen omhandler, har givet samtykke til  

 artiklens offentliggørelse.
Det afgørende for nævnet er  

 derfor, om bladets forside er i strid med god presseskik i relation til  

 klageren.
Klageren har ikke udtalt sig til bladet i forbindelse med  

 interviewet med hans ægtefælle.
Alligevel kan forsidens tekst  

 "[K]s mareridt KONEN ER SINDSSYG" opfattes, som om [klageren] har udtalt sig  

 herom.
Da dette ikke er tilfældet, har bladet tilsidesat god  

 presseskik, og Pressenævnet udtaler sin kritik af SE og HØR.
 I medfør af medieansvarslovens § 49  

 pålægges det herefter den ansvarshavende redaktør af SE og  

 HØR at offentliggøre følgende:
 "Kendelse fra Pressenævnet.
SE og HØR har i nr. 25, 18-24. juni 1998, over  

 forsiden bragt et billede af K og dennes ægtefælle,  Hanne.
I  

 forbindelse med billedet var anført "[K]s mareridt", " Hanne taler  

 ud om sin sygdom" og "KONEN ER SINDSSYG".
 Forsiden henviste til en artikel inde i bladet, hvor  

 klagerens ægtefælle over en dobbeltside gav et interview om sin  

 mangeårige manio-depressive psykose.
 K har klaget til Pressenævnet over bladets forside,  

 idet han mener at god presseskik er tilsidesat.
 Bladet har i en udtalelse bl.a. anført, at  Hanne  

 selv flere gange i interviewet anvender betegnelsen "sindssyg" om  

 sin lidelse.
 Bladet har herudover anført, at bladet ikke har  

 strammet, fejlciteret eller lagt op til misfortolkning.
Pressenævnet har i anledning af klagen udtalt, at  

 klageren ikke har udtalt sig til bladet i forbindelse med interviewet med  

 hans ægtefælle.
Alligevel kan forsidens tekst "[K]s mareridt  

 KONEN ER SINDSSYG" opfattes, som om [K] har udtalt sig herom.
Da dette ikke  

 er tilfældet, har bladet tilsidesat god presseskik, og  

 Pressenævnet udtaler sin kritik af SE og HØR.
København, den 23. september 1998 Per Sørensen, Aage Lundgaard, Tage Clausen og Ole  

 Askvig." Afsagt den 23. september 1998.
