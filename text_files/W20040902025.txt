Konkrete afgørelser vedr. § 6a fra ÅB 2004 I (N.j.nr. 11-01087-2004) Ansøgeren arbejdede som kontrollør ved en håndboldkamp og havde i den forbindelse bedt en tilskuer, som stod bag det ene mål mellem baglinjen og tilskuerpladserne, om at sætte sig op på sin plads.
Da tilskueren ikke gjorde dette, bad ansøgeren ham om at forlade hallen.
Tilskueren ville dog ikke forlade hallen.
Ansøgeren og en kollega førte derfor tilskueren ud af hallen under anvendelse af magt (førergreb). På vej ud af hallen fik tilskueren slået sig løs og slog ansøgeren i ansigtet med knyttet hånd.
I forbindelse med straffesagen mod skadevolderen udtalte landsretten, at ansøgerens magtanvendelse havde været uberettiget, idet betingelserne for privat anholdelse ikke havde været til stede, og idet ansøgeren ikke havde større kompetence til magt-anvendelse end enhver anden borger.
Landsretten fandt, at ansøgerens uberettigede magtanvendelse måtte indgå som et moment ved straffastsættelsen over for skadevolderen og udmålte en betinget straf.
På baggrund af landsrettens bemærkninger om den uberettigede magtanvendelse nedsatte nævnet herefter ansøgerens erstatning med 1/3.
