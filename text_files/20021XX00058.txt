Skriftlig fremsættelse (6. november  

 2002) Skatteministeren Herved tillader jeg mig for Folketinget at  

 fremsætte:
Forslag til lov om ændring af lov om afgift af  

 mineralvand m.v. og andre love (Ændring af regnskabsbestemmelser,  

 skærpede bøder m.v.) (Lovforslag nr.
L 66).
Med dette lovforslag foreslår regeringen en  

 præcisering af regnskabsbestemmelserne i en række afgiftslove  

 nemlig lov om afgift af mineralvand, lov om afgift af chokolade og  

 sukkervarer, lov om afgift af øl og vin, lov om afgift af visse  

 emballager, poser, engangsservice og pvc-folier, lov om afgift af spiritus  

 m.m. og lov om tobaksafgifter.
Samtidig foreslår regeringen en  

 forhøjelse af de nuværende bødesatser for  

 overtrædelse af regnskabsbestemmelserne i de nævnte love,  

 når det samtidig kan konstateres, at det ikke via  

 regnskabsføringen er muligt at konstatere, om der er betalt afgift af  

 de pågældende varer efter den enkelte afgiftslov.
 Endvidere foreslår regeringen, at der i  

 kildeskatteloven indføres adgang for skattemyndighederne til at anmode  

 personer, der ved kontrollen skønnes at udføre  

 beskæftigelse hos den indeholdelsespligtige, om at oplyse navn, adresse  

 og fødselsdato samt ansættelsesperiode og løn- og  

 ansættelsesvilkår.
 Formålet med lovforslaget er at dæmme op for  

 et stigende omsætning af afgiftspligtige varer uden afgift og et  

 stigende omfang af sort arbejde.
 Omfanget af den omhandlede svindel er dokumenteret dels  

 gennem en kontrolaktion i forsommeren 2002 af omsætningen af  

 afgiftspligtige varer i detailleddet og dels gennem en række  

 kontrolaktioner i løbet af 2002 rettet mod restaurationsbranchen.
 Der blev i disse kontrolaktioner konstateret omfattende  

 svindel, som med de nuværende regler kan være vanskelig at komme  

 til livs.
 De foreslåede regler skaber ikke nye administrative  

 forpligtelser for virksomheder, der i forvejen overholder reglerne, men  

 sikrer samtidigt at indsatsen mod virksomheder, der overtræder  

 reglerne, kan skærpes.
 Forslaget skønnes at have positive  

 provenumæssige konsekvenser, der dog ikke kan opgøres med  

 tilstrækkelig stor sikkerhed.
Det foreslås, at lovforslaget træder i kraft 2  

 måneder efter offentliggørelsen i lovtidende Idet jeg i øvrigt henviser til bemærkningerne  

 i lovforslaget, skal jeg anbefale det til Tingets velvillige behandling.
