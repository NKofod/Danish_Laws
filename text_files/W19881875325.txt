 Udgifter ved anlæg af injuriesag mod et dagblad blev ikke anset for  

 fradragsberettigede, idet de påståede injurier ikke havde drejet sig om  

 klagerens faglige kvalifikationer, men om hans personlige omdømme.
 Direktør A klagede over, at de stedlige skattemyndigheder havde anset ham  

 for uberettiget til i indkomstopgørelsen for 1981 at fradrage 18.496 kr. for  

 udgifter i forbindelse med en injuriesag.
 Det var oplyst, at klageren dels personlig, dels sammen med sin fader  

 havde handlet med ejendomme og ejet udlejningsejendomme, samt at han var  

 hovedaktionær i et finansieringsselskab, hvis formål var besiddelse af og  

 handel med fast ejendom og værdipapirer.
 Det var videre oplyst, at klageren havde anlagt injuriesag mod et lokalt  

 dagblad, som havde anvendt udtrykket »bolighaj« over for klageren.  

 Som ejendomsadministrator kunne klageren ikke have et sådant rygte siddende  

 på sig, hvorfor injuriesagen var nødvendig for at mane påstanden i jorden.
Efter det oplyste fandt Landsskatteretten, at de afholdte udgifter måtte  

 henføres til privatområdet og derfor måtte betragtes som et ikke  

 fradragsberettiget formuetab, idet sagen ikke havde drejet sig om en  

 klandring af klagerens faglige kvalifikationer, men om hans personlige  

 omdømme.
Den påklagede ansættelse blev herefter stadfæstet.
 LV 1987, F 4.
