 Ankestyrelsen har - foranlediget af de ved lov nr. 836 af 21.
december 1988 foretagne ændringer vedrørende loft over hjælp efter  

 bistandslovens § 37 og § 42 - behandlet 4 sager til belysning af, på hvilken  

 måde »hidtidig indtægt« vil kunne opgøres, herunder hvornår den  

 sociale begivenhed anses for indtrådt. (* 1) REDEGØRELSE FOR DE ENKELTE SAGER:
 REDEGØRELSE FOR SAGEN:
Den 28-årige K var samlevende og havde 4 børn.
Hun havde modtaget  

 kontanthjælp det meste af tiden siden sit 18. år i 1979.
Tilknytningen til arbejdsmarkedet havde været løs.
Seneste arbejdsforhold  

 havde været et par måneder i slutningen af 1984. Om dette arbejdsforhold var  

 oplyst, at K's samlede arbejdsindtægt netto udgjorde 20.309,- kr., og at hun  

 blev sygemeldt den 14. december 1984 på grund af et brækket ben og ikke  

 genoptog arbejdet, da virksomheden lukkede under sygemeldingen.
 På grund af børnepasningsproblemer var K ikke tilmeldt arbejdsformidlingen  

 og var heller ikke længere medlem af fagforening.
 Senest forud for den 1. april 1989 fik K udmålt kontanthjælp svarende til  

 dagpengemaximum (6.096,- kr.).
 K havde på intet tidspunkt haft arbejdsindtægt over dagpengemaximum.
 Der havde ikke tidligere været rejst spørgsmål om at beregne  

 kontanthjælpen på grundlag af hidtidig indtægt.
 Med virkning fra den 1. april 1989 nedsatte kommunen kontanthjælpen til  

 grænsebeløbet på 5.200,- kr. i overensstemmelse med ændringen af  

 bistandslovens § 37, jf. lov nr. 836 af 21. december 1988.
 AFGØRELSEN, DER KLAGES OVER:
 Amtsankenævnet tiltrådte kommunens afgørelse.
 Nævnet lagde vægt på, at K's hidtidige beskæftigelsesperiode var af  

 kortere varighed og lå flere år tilbage.
 KLAGEN TIL ANKESTYRELSEN:
 Afgørelsen blev anket af K, som bl.a. anførte, at grunden til, at  

 arbejdsforholdet i 1984 ikke blev længere, var, at den virksomhed, hvori hun  

 var ansat, gik konkurs omkring den 1. januar 1985, og at hun sandsynligvis  

 ikke ville være blevet fyret, hvis virksomheden havde eksisteret efter den 1.  

 januar 1985.
 K henviste endvidere til kontanthjælpsvejledningens punkt 7, hvorefter hun  

 mente sig berettiget til kontanthjælp svarende til 90 % af indtægten i 1984.
K oplyste også, at det ikke var korrekt, at hun siden 1979 kun havde  

 arbejdet de 3 måneder i 1984. De fejlagtige oplysninger skyldtes, at hun var  

 flyttet fra den tidligere kommune.
K oplyste, at hun efter 1979 havde været 2  

 år i huset, 1/2 år på syfabrik, 4 1/2 måned på anden fabrik anvist af  

 Arbejdsformidlingen og i 6 måneder har arbejdet på kro.
Derudover havde hun  

 deltaget i specialarbejderkurser (4 x 14 dage til 1 måneds varighed) med  

 arbejdsløshedsdagpenge.
På grund af børnepasningsproblemer havde hun i  

 perioder været afskåret fra at kunne tage arbejde.
 LOVGRUNDLAG:
 Bistandslovens § 37 som ændret ved lov nr. 836 af 21. december 1988 med  

 virkning fra den 1. april 1989.
 Socialministeriets vejledning nr. 49 af 5. marts 1987 som ændret den 17.  

 februar 1989, punkt 7.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse.
Ankestyrelsen lagde vægt på, at K i en årrække havde modtaget kontanthjælp  

 efter bistandsloven udmålt indenfor det almindelige dagpengeloft, der nu var  

 fastsat til et grænsebeløb på 5.200,- kr. om måneden.
K's hidtidige  

 arbejdsindtægter, som hun senest havde haft i 1984, lå så langt tilbage og  

 havde været af så sporadisk karakter, at de ikke kunne betragtes som udtryk  

 for K's hidtidige indtægtsniveau.
Disse indtægter kunne derfor ikke give  

 anledning til at fravige lovens almindelige grænsebeløb.
Der var derfor ikke  

 grundlag for fra 1. april 1989 at udmåle kontanthjælp efter bistandslovens §  

 37 med mere end grænsebeløbet.
 2. J.nr. 20662-89.
 REDEGØRELSE FOR SAGEN:
M havde indtil ca. 1. maj 1988 været i fuldtidsarbejde.
I maj måned 1988  

 havde han deltidsarbejde suppleret med arbejdsløshedsdagpenge, og fra ca. 1.  

 juni 1988 overgik han til arbejdsløshedsdagpenge alene.
 Fra september 1988 overgik M til at modtage hjælp i henhold til  

 bistandslovens § 42. M's ægtefælle modtog da barseldagpenge og havde været på  

 barselorlov siden december 1987. Hjælpen i henhold til bistandslovens § 42  

 ydedes da med 16.205,- kr. månedligt med fradrag for indtægter.
 Ægtefællen genoptog arbejdet i november 1988.
I forbindelse med ikrafttræden pr. 1. april 1989 af lov nr. 836 af 21.  

 december 1988 om ændring af bistandslovens regler om bl.a maksimum for ydelse  

 af hjælp i henhold til bistandslovens kontanthjælpsregler, herunder hjælp i  

 henhold til bistandslovens § 42, foretog det sociale udvalg en omberegning af  

 hjælpen.
Efter den nye beregning var M berettiget til 13.519,- kr. månedligt  

 med fradrag af indtægter.
 Grundlaget for det sociale udvalgs beregning var M's og ægtefællens  

 indtægter inden for de sidste 3 måneder forud for påbegyndelsen af  

 hjælpsudbetalingen i henhold til bistandslovens § 42.
 AFGØRELSEN, DER KLAGES OVER:
 Amtsankenævnet ændrede kommunens afgørelse og hjemviste sagen til ny  

 beregning af hjælpen pr. 1. april 1989 under hensyntagen til ægtefællernes  

 indtægt forud for ændringerne i deres forhold.
Nævnet begrundede sin afgørelse med, at hidtidig indtægt skulle forstås  

 som den indtægt, M og ægtefællen havde haft forud for den sociale begivenheds  

 indtræden.
Den omstændighed, at M og/eller ægtefællen havde modtaget dagpenge  

 forud for overgangen til hjælp efter bistandslovens § 42 bevirkede blot, at  

 den indtægt, der skulle lægges til grund ved maksimumsberegningen, lå længere  

 tilbage i tiden.
De ændrede forhold (den sociale begivenhed) havde bestået i  

 hvert fald så længe, M eller ægtefællen i en ubrudt periode havde modtaget  

 dagpenge eller anden løbende hjælp.
 KLAGEN TIL ANKESTYRELSEN:
Afgørelsen blev anket af det sociale udvalg, som ikke var enig med  

 ankenævnet i, at den hidtidige indtægt skulle fastlægges på grundlag af såvel  

 M's som ægtefællens indtægter før overgangen til henholdsvis  

 arbejdsløshedsdagpenge og barseldagpenge.
Nævnet havde begrundet dette med en  

 henvisning til punkt 7, 4. afsnit, 3. punkt i Socialministeriets vejledning  

 af 17. februar 1989 (om ændring af vejledning om kontanthjælp efter  

 bistandsloven), som det sociale udvalg ikke fandt anvendelig i en situation  

 som den foreliggende, hvor der var en indtægt i form af løn eller lønlignende  

 ydelse umiddelbart før ansøgningstidspunktet og socialbegivenhedens  

 indtræden.
 Det sociale udvalg opfattede tidspunktet for »socialbegivenhedens  

 indtræden« som det tidspunkt, hvor ændringerne i M's forhold medførte,  

 at han var afskåret fra at skaffe det fornødne til eget og familiens  

 underhold, jf. bistandslovens § 37, stk. 1.
 LOVGRUNDLAG:
 Bistandslovens § 42, stk. 2, jf. § 37, stk. 5, som ændret ved lov nr. 836  

 af 21. december 1988.
 Socialministeriets vejledning nr. 49 af 5. marts 1987 som ændret den 17.  

 februar 1989, punkt 7.
 ANKESTYRELSENS AFGØRELSE:
 Ankestyrelsen var enig med nævnet i, at den indtægtsberegning, der skulle  

 lægges til grund for M's vedkommende, var indtægten før 1. maj 1988 -  

 opreguleret til 1. april 1989.
 For ægtefællen skulle anvendes indtægten måneden før 1. april 1989,  

 eventuelt gennemsnitlønnen de sidste 3 måneder forud for dette tidspunkt.
 Ankestyrelsen tiltrådte med denne ændring amtsankenævnets afgørelse om  

 hjemvisning af sagen til ny beregning.
 Ved afgørelsen lagde Ankestyrelsen vægt på, at den sociale begivenhed  

 (nedsættelsen af M's arbejdsevne), der udløste behovet for hjælp efter § 42,  

 måtte anses for indtruffet ved hans overgang til deltidslønarbejde med  

 supplerende arbejdsløshedspenge 1. maj 1988.
 Da ægtefællen på dette tidspunkt modtog barseldagpenge, men efter endt  

 barselorlov i november 1988 genoptog arbejdet, fandt Ankestyrelsen, at  

 beregningen pr. 1. april 1989 burde ske på grundlag af hendes faktiske  

 indtægter i måneden forud for 1. april 1989, eventuelt som et gennemsnit af  

 de seneste 3 måneders løn forud for dette tidspunkt, jf. § 37, stk. 5, sidste  

 punktum.
 3. J.nr. 20699-89.
 REDEGØRELSE FOR SAGEN:
K måtte i sommeren 1987 opgive sit hidtidige arbejde på grund af ryggener  

 og fik bevilget hjælp efter bistandslovens § 42 til den 3-årige uddannelse  

 til socialpædagog.
Uddannelsen blev påbegyndt i september 1988.
 Hjælpen ydedes da som differencen mellem det udmålte behov i henhold til  

 bistandsloven, opgjort til 18.948,- kr., og indtægter i form af ægtefællens  

 lønindtægt og K's uddannelsesstøtte fra SU.
 Indtil den 1. april 1989 modtog K herefter hjælp efter bistandslovens § 42  

 med 3.953 kr. månedligt.
 Med virkning fra den 1. april 1989 begrænsedes den udmålte hjælp til 90 %  

 af hidtidige indtægter, hvorefter der blev udbetalt K 2.778,- kr. månedligt.
 AFGØRELSEN, DER KLAGES OVER:
 Amtsankenævnet tiltrådte kommunens afgørelse.
 Nævnet lagde til grund, at K's hidtidige indtægtsniveau skulle baseres på  

 et gennemsnit af hendes løn i 3 måneder forud for sygemeldingen, dog med en  

 mindre opregulering.
 Ægtefællens hidtidige indtægtsniveau skulle baseres på et gennemsnit af  

 hans løn i 3 måneder forud for den 1. april 1989.
 KLAGEN TIL ANKESTYRELSEN:
 Afgørelsen blev anket af K, som navnlig gjorde gældende, at det var  

 urimeligt, at hun var gået i gang med en uddannelse i den tro, at den  

 økonomiske situation var som lovet ved bevillingen, og at der uden videre  

 kunne komme en lovændring, som helt slog hendes forudsætninger i stykker.
 LOVGRUNDLAG:
 Som i sag nr. 2.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse med den deri anførte  

 begrundelse.
 Ankestyrelsen tilføjede, at der ikke var overgangsbestemmelser i loven om  

 ændring af bistandsloven pr. 1. april 1989, og der var således ikke grundlag  

 for at fravige reglerne om, at hjælpen pr. 1. april 1989 udmåles enten med  

 10/9 af dagpengemaksimum med fradrag af skat vedrørende dette beløb eller med  

 maksimalt 90 % af hidtidig indtægt, hvis dette beløb er højere.
 Der ydes forsat herudover hjælp til uddannelse- og/eller handicap  

 betingede udgifter.
 4. J.nr. 20711-87.
 REDEGØRELSE FOR SAGEN:
K blev i 1979 færdiguddannet som børnehavepædagog og fik ansættelse pr. 1.  

 marts 1980 med en ugentlig arbejdstid på 20 timer og supplerende  

 arbejdsløshedsdagpenge.
I perioden 1. oktober 1980 - 1. oktober 1982 var hun  

 fuldtidsbeskæftiget som afdelingsleder, hvilket arbejde hun måtte ophøre med  

 på grund af en i 1980 konstateret leddegigtlidelse.
 Herefter arbejdede K som pædagog på deltid (20 timer ugentlig), indtil hun  

 blev sygemeldt på grund af lidelsen i marts 1987. Hun havde på dette  

 tidspunkt en arbejdstid på 27 timer pr. uge.
Med virkning fra den 1. september 1987 fandtes K berettiget til hjælp  

 efter bistandslovens § 42 til gennemførelse af socialrådgiveruddannelsen.
Den  

 udmålte hjælp opgjordes da til 19.334,- kr. månedligt, og hjælp i henhold til  

 bistandslovens § 42 ydedes frem til den 1. april 1989 med dette beløb  

 fratrukket familiens indtægter.
I forbindelse med ikrafttrædelsen den 1. april 1989 af lov nr. 836 af 21.  

 december 1988 om ændring af bistandsloven foretog det sociale udvalg  

 omberegning af hjælpen, hvorefter der ville blive udbetalt en månedlig hjælp  

 på 2.754,- kr.
Socialforvaltningen lagde K's hidtidige indtægt fra  

 deltidsarbejde til grund for beregningen.
 AFGØRELSEN, DER KLAGES OVER:
 Amtsankenævnet fandt, at der ved fastsættelsen af hjælpen pr. 1. april  

 1989 skulle tages udgangspunkt i K's tidligere fuldtidsarbejdsindtægt,  

 opreguleret til aktuelt niveau og ændrede således kommunens afgørelse.
Nævnet lagde til grund, at årsagen til, at K fra september 1987 havde  

 modtaget hjælp efter bistandslovens § 42 var, at leddegigtlidelsen havde  

 bevirket, at K ikke var i stand til at fortsætte i sit hidtidige erhverv som  

 pædagog.
Nævnet fandt således, at den afgørende ændring i K's forhold skete i  

 forbindelse med opgivelsen af fuldtidsarbejde, og at det var tilstrækkelig  

 sandsynliggjort, at denne ændring var nødvendiggjort af helbredsmæssige  

 grunde.
 KLAGEN TIL ANKESTYRELSEN:
 Afgørelsen blev anket af kommunen, der bl.a. anførte, at berettigelse til  

 økonomisk hjælp efter bistandslovens § 37 og § 42 indtræffer, når der sker en  

 social begivenhed, som gør, at en person mister et forsørgelsesgrundlag.
 I K's tilfælde indtraf den sociale begivenhed på det tidspunkt, hvor hun  

 blev sygemeldt fra et 20 timers job som pædagog, og der blev iværksat  

 revalideringsmæssige foranstaltninger.
 Kommunen var derfor ved beregningen af K's hidtidige indtægt gået tilbage  

 til, hvor den sociale begivenhed indtraf, og havde set på indtægterne i de  

 seneste 3 kalendermåneder.
 LOVGRUNDLAG:
 Som i sag nr. 2.
 ANKESTYRELSENS AFGØRELSE:
 K's hidtidige indtægtsniveau måtte beregnes efter den indtægt, hun havde  

 pr. 1. september 1987, hvor hun ophørte med deltidsarbejde gennem ca. 5 år og  

 overgik til hjælp efter bistandslovens § 42. Ægtefællens indtægtsniveau burde  

 fastsættes efter lønindtægten 1 måned før 1. april 1989.
 Ankestyrelsen ændrede således amtsankenævnets afgørelse og hjemviste sagen  

 til kommunalbestyrelsen til ny udmåling af hjælp.
 Ankestyrelsen lagde vægt på, at den sociale begivenhed, der dannede  

 grundlag for fastsættelsen af den hidtidige indtægt, måtte anses for  

 indtruffet på det tidspunkt, hvor K overgik fra lønarbejde til hel eller  

 delvis forsørgelse ved offentlige sociale ydelser, det vil sige 1. september  

 1987.
 Da K's indtægt siden 1982 havde været deltidsløn uden supplement af  

 offentlige ydelser, fandt Ankestyrelsen, at K's hidtidige indtægtsniveau, der  

 dannede grundlag for udmåling af kontanthjælp pr. 1. april 1989, måtte være  

 lønnen i den sidste måned, før hun overgik til hjælp efter § 42. For så vidt  

 angik ægtefællens niveau fandt Ankestyrelsen, at det skulle beregnes på  

 grundlag af lønnen måneden før 1. april 1989, da ægtefællen havde været  

 fuldtidsbeskæftiget i hele perioden.
 Ankestyrelsen tilføjede, at afgørelsen ikke medførte tilbagebetaling af  

 allerede udbetalt hjælp efter bistandslovens § 42.
