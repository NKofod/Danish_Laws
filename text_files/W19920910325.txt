Ankestyrelsens principafgørelse B-1-92 om børnebidrag - midlertidig standsning - forskudsvis udbetaling af børnebidrag Resume:
En administrativt begrundet standsning af forskudsvis udlægning af børnebidrag i 2 3/4 år påvirkede ikke kvindens ret til forskudsvis udlægning af bidraget for den pågældende periode eller mandens forpligtelse til at betale bidraget.
Ankestyrelsen lagde vægt på, at kommunen ikke i den omhandlede periode havde modtaget oplysninger om forandringer, der medførte ændring eller bortfald af bidraget.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om børnetilskud og forskudsvis udbetaling af børnebidrag - lov nr. 350 af 4. juni 1986 - § 17 og § 18 Sagsfremstilling:
M var i 1984 ved bidragsresolution blevet pålagt at betale det til enhver tid gældende normalbidrag til sin søn.
Bidraget blev efter den bidragsberettigede K's ansøgning herom løbende udlagt forskudsvis af socialforvaltningen, som derefter opkrævede bidraget hos M.
Efter bekendtgørelsen om udbetaling af børnetilskud og forskudsvis udbetaling af børnebidrag skal den bidragsberettigede ved hver udbetaling af forskudsvis udlagte bidrag vejledes om retten hertil.
Som følge af at socialforvaltningens vejledningsskrivelser til K flere gange var kommet retur fra postvæsenet, blev den løbende forskudsvise udlægning af bidrag stillet i bero pr. 1. oktober 1988 i afventen på K's henvendelse til socialforvaltningen.
 K henvendte sig først i maj 1991 til socialforvaltningen angående den manglende forskudsvise udlægning af bidrag.
 Socialforvaltningen udbetalte herefter 22.875,- kr. til K som forskudsvis udlagt for perioden 1. oktober 1988 - 1. oktober 1991, hvorpå M blev afkrævet det udlagte beløb.
 M klagede herover og anførte bl.a., at der efter hans opfattelse alene kunne ske forskudsvis udlægning af bidrag 1 år tilbage.
 Afgørelse:
Ankestyrelsen tiltrådte socialforvaltningens afgørelse, hvorefter M var pligtig at betale det forskudsvise udlagte børnebidrag for den omhandlede periode.
Ankestyrelsen lagde herved til grund, at K i hele perioden havde opfyldt betingelserne for at få forskudsvis udlægning af børnebidrag på grundlag af den oprindelige ansøgning herom, jf. § 4 i Socialministeriets bekendtgørelse nr. 914 af 15. december 1986. Der blev herved lagt vægt på, at socialforvaltningen ikke i den omhandlede periode havde modtaget oplysninger om forandringer, der medførte ændring eller bortfald af bidraget.
