Bekendtgørelse om ændring af bekendtgørelse om prisloftregulering m.v. af vandsektoren § 1 I bekendtgørelse nr. 143 af 9. februar 2010 om prisloftregulering m.v. af vandsektoren foretages følgende ændringer:
 1. I § 3, stk. 4, indsættes som 2. pkt.:
»Herudover kan nødvendige udgifter til revisorerklæringer ved indberetninger til Forsyningssekretariatet samt betalinger for ordinært medlemsskab i DANVA og FVD medregnes i prisloftet på samme måde som 1:1 omkostninger.« 2. I § 4, indsættes som stk. 6 og 7:
 »Stk. 6. For vandselskaber omfattet af § 2, stk. 2, fastsættes udgangspunktet for prisloftet som:
1) de driftsomkostninger, der danner udgangspunkt for prisloftet, jf. § 5, stk. 1, 2) korrektion for afvikling af over- eller underdækning, samt 3) åbningsbalance og tillæg for historiske investeringer.
Stk. 7. Udgangspunktet for prisloftet, jf. stk. 6, nr. 1, fastsættes ud fra oplysninger fra seneste regnskabsår, mens opgørelsen i stk. 6, nr. 2 og 3 fastsættes ud fra oplysninger opgjort pr. 31. december i seneste regnskabsår.
I prisloftet i det efterfølgende år fastsættes opgørelsen i stk. 6, nr. 2, ud fra oplysninger fra seneste regnskabsår.« 3. § 5 affattes således:
 »§ 5. Udgangspunktet for prisloftet for 2012 og frem fastsættes som udgangspunktet for prisloftet for det foregående år og pristalsreguleres efter § 32. Herefter korrigeres for afvikling af over- eller underdækning og tillæg af forventede 1:1 omkostninger, forventede driftsomkostninger til opnåelse af miljø- og servicemål, forventede nettofinansielle poster, investeringstillæg for planlagte investeringer, investeringstillæg for gennemførte investeringer, afskrivninger på historiske investeringer, forventet bortfald af væsentlige omkostninger som i § 4, stk. 1 er medregnet for 2003-2005, samt et generelt og et individuelt effektiviseringskrav.
 Stk. 2. I prisloftet for 2012 og frem indgår over- eller underdækningen i 2010 i korrektionen i stk. 1, jf. § 6.
Stk. 3. I prisloftet for 2012 og frem korrigeres for en årlig engangsregulering som følge af forskelle mellem tidligere indregnede forventede afskrivninger fra investeringsplanen og faktiske beløb fra investeringsregnskabet for det år, der ligger to år forud for prisloftåret.
Endvidere korrigeres i prisloftet for 2013 og frem for forskellen mellem tidligere indregnede forventede beløb for driftsomkostninger til opnåelse af miljø- og servicemål, 1:1 omkostninger samt nettofinansielle poster og de faktiske beløb i henhold til reguleringsregnskabet for året to år forud for prisloftsåret, jf. dog § 9, stk. 2, og § 13.
 Stk. 4. Ved fastsættelsen af prisloftet kan kun indregnes relevante udgifter, omkostninger og indtægter fra aktiviteter omfattet af § 1, stk. 2.
Stk. 5. Prisloftet for 2012 og frem fastsættes som beløbet opgjort efter stk. 1 - 4 divideret med den forventede vandmængde.« 4. I § 6, indsættes som 2. pkt.:
»Over- eller underdækningen opgjort for 2010 indregnes lineært over en periode på højst 9 år.« 5. I § 8, indsættes som stk. 2 og 3:
»Stk. 2. De driftsomkostninger, der danner udgangspunkt for prisloftet, jf. § 5, stk. 1, kan efter ansøgning til Forsyningssekretariatet øges, såfremt 1) et vandselskab kan dokumentere at have periodevise driftsomkostninger til f.eks. oprensning af slambede eller bortskaffelse af restprodukter, som udgør mere end 3 pct. af de pris- og effektivitetskorrigerede driftsomkostninger i indtægtsrammen og ikke allerede er medregnet i prisloftet, eller 2) et vandselskab kan dokumentere at være overgået fra ulønnet til lønnet arbejdskraft, uden at omkostningerne herved er medregnet i prisloftet.
Stk. 3. De driftsomkostninger, der danner udgangspunkt for prisloftet, jf. § 5, stk. 1, kan efter ansøgning til Forsyningssekretariatet øges midlertidigt i en periode, såfremt et vandselskab kan dokumentere at skulle afholde ekstraordinære udgifter til f.eks. oprydning efter forureninger eller til betaling af erstatninger, som følger af hændelser indtruffet før 2011.« 6. I § 15, stk. 1, indsættes efter 2. pkt.:
»Effektiviseringspotentialet opgøres ud fra de driftsomkostninger, der danner udgangspunkt for prisloftet, jf. § 5, stk. 1.« 7. § 24, stk. 1, affattes således:
»§ 24. Vandselskaberne kan alene anvende den likviditet, som tillæggene for planlagte, gennemførte og historiske investeringer giver anledning til, jf. §§ 10-12, til at nedbringe investeringsomkostningerne og dermed nedsætte de finansielle omkostninger.
Likviditeten fra investeringstillæggene kan ud over finansiering af tillægsberettigede investeringer også anvendes til køb af grunde og til delvis tilbagebetaling af tilslutningsbidrag ved etablering af alternativ bortskaffelse af tag- og overfladevand.« 8. I § 25 ændres »2013« til »2012«.
 9. § 30, stk. 4. affattes således:
»Stk. 4. Tillægget til prisloftet udgør den andel af de årlige omkostninger forbundet med den dispensationsudløsende hændelse, som overstiger 3 pct. af vandselskabets prisloft ved begyndelsen af den investeringsperiode, hvor hændelsen sker.« § 2 Bekendtgørelsen træder i kraft den 5. april 2011.
