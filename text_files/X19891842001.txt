 Ligningsrådet afviste spørgsmålet om, hvorvidt en aktionærs aktielån,  

 som formidles af en bank, til en baissespekulant ville blive betragtet som  

 aktieafståelse i.h.t aktieavancebeskatningslovens § 2, stk. 1, uanset det  

 sker indenfor eller udover 3 års ejertid set fra udlåners side.
 Ligningsrådet tilkendegav efter omstændighederne udgangspunktet og  

 beskatningen for aktieudlån og baissespekulation, som formidlet efter de  

 retningslinier, som gælder for børsmæglerselskaber.
 Ligningsrådet blev anmodet om forhåndsbesked om følgende:
Vil en aktionærs aktieudlån, som formidles af en bank, til en  

 baissespekulant blive betragtet som aktieafståelse i henhold til  

 aktieavancebeskatningslovens § 2, stk. 1, uanset om det sker indenfor eller  

 udover 3 års ejertid set fra udlåners side? De nærmere omstændigheder er følgende:
 Blandt bankens kunder, som bl.a. er privatpersoner, institutioner,  

 investeringsselskaber og investeringsforeninger med aktiebeholdninger, ønsker  

 nogle at eje aktier i mindst 3 år, hvorefter eventuel avance kan realiseres  

 skattefrit, medens andre i perioder ønsker at spekulere i faldende  

 aktiekurser, såkaldte baisseforretninger.
 Banken påtænker at formidle sådanne baissearrangementer, idet inaktive  

 fondsbeholdninger kan gøres omsættelige med deraf følgende mulighed for at  

 øge de løbende kurtageindtægter og formidlingsprovisioner.
 En baisseforretning tænkes udført således, at baissespekulanten låner  

 aktier af en af de kunder, der ønsker at eje aktier i mindst 3 år.  

 Lånearrangementet vil blive formidlet gennem banken, således at udlåner og  

 baissespekulant ikke har kendskab til hinanden.
 Baissespekulanten forpligter sig til at levere aktien tilbage på et  

 fastsat tidspunkt samt betale kommission til udlåner som betaling for  

 råderetten over aktien i en given periode.
 Baissespekulanten skal, såfremt der i udlånsperioden sker  

 fondsaktieemission, levere udlåner det antal af aktier tilbage, der svarer  

 til det antal, udlåner ville have haft, såfremt han selv havde haft aktierne  

 i hænde.
 Baissespekulanten skal, såfremt baisseforretningen er igangværende på en  

 udbyttedato, betale udlåner en godtgørelse svarende til det ej modtagne  

 udbytte og værdien af skattegodtgørelsen.
Udlåner afgiver principielt råderetten over aktien i den givne periode, og  

 aktien vil således skifte ejerregistrering i Værdipapircentralen.
Ligeledes  

 vil en eventuel navnenotering blive slettet.
Dog vil udlåner i de  

 situationer, hvor der sker nytegning, suverænt bestemme, hvorvidt  

 tegningsretterne skal udnyttes.
Ifølge § 41 i Industriministeriets bekendtgørelse nr. 812 af 13. november  

 1986 om Københavns Fondsbørs må børsmæglerselskaber kun udlåne en kommittents  

 værdipapirer til brug ved salg med henblik på tilbagekøb til en lavere kurs,  

 såfremt kommittenten har givet sit samtykke hertil ved at underskrive en  

 erklæring på en af fondsbørsbestyrelsen godkendt formular.
Tilladelsen kan  

 ikke gyldigt udstedes for et længere tidsrum end 3 måneder, men kan fornys.  

 Den kan til enhver tid tilbagekaldes.
 Det foreligger ikke oplyst, om de af banken formidlede baisseforretinger  

 sker efter samme retningslinier, som gælder for de af børsmæglerselskaber  

 formidlede baisseforretninger.
De stedlige ligningsmyndigheder havde i sagens anledning udtalt, at de  

 beskrevne baissearrangementer fandtes at indebære en afståelse i henhold til  

 aktieavancebeskatningslovens § 2, stk. 1. Man havde herved lagt afgørende  

 vægt på, at aktien skal skifte ejerregistrering i Værdipapircentralen, at  

 eventuel navnenotering vil blive slettet, samt at det indgår i arrangementet,  

 at låneren skal videresælge aktien.
At udlåneren senere skal have  

 tilbageleveret en aktie af samme nom. værdi og med samme rettigheder, fratog  

 efter ligningsmyndighedernes opfattelse ikke aktieudlånet karakteren af et  

 salg.
Ligningsrådet afvise at give bindende forhåndsbesked i sagen under  

 henvisning til § 3 i loven om bindende forhåndsbesked om skattespørgsmål m.v.  

 Der blev herved henset til, at forespørgslen ikke vedrørte en bestemt kunde,  

 som deltog i et nærmere specificeret baissearrangement, men en ukendt kreds  

 af nuværende og fremtidige kunder, som fremover deltog i ikke konkretiserede  

 baissearrangementer.
På det således foreliggende grundlag fandtes anmodningen  

 ikke at kunne besvares med fornøden sikkerhed.
 Ligningsrådet fandt dog efter omstændighederne anledning til at bemærke  

 følgende:
 For aktieudlån til baissespekulation, som formidles efter de ovennævnte  

 retningslinier, som gælder for børsmæglerselskaber, vil udgangspunktet efter  

 Ligningsrådets opfattelse være, at aktieudlånet anses som afståelse i  

 relation til reglerne om beskatning ved aktieafståelse.
Baissespekulantens fortjeneste eller tab opgøres og beskattes ved  

 spekulationsforretningens afslutning.
Beskatningen sker efter reglerne i  

 aktieavanvebeskatningsloven om afståelse inden 3 års ejertid, selv om den  

 enkelte spekulationsforretning måtte strække sig over mere end 3 år, hvorved  

 bemærkes, at de af baissespekulanten afståede aktier er erhvervet ved udlån  

 praktisk talt samtidig med, at de afstås. der kan i øvrigt henvises til  

 Meddelelser fra Landsskatteretten 1966 nr. 13.
