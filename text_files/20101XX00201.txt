Skriftlig fremsættelse (1. december 2010) Minister for ligestilling (Hans Christian Schmidt, fg.):
 Herved tillader jeg mig for Folketinget at fremsætte:
Forslag til lov om ændring af lov om ligestilling af kvinder og mænd (Ophævelse af lovens revisionsbestemmelse) (Lovforslag nr.
L 88).
 Lovforslaget ophæver revisionsbestemmelsen i lov om ligestilling af kvinder og mænd.
 Dette medfører, at de nuværende regler i ligestillingslovens kapitel 4 om kønssammensætningen i offentlige råd, nævn m.v. ikke ændres, og at forpligtelsen til at indberette via ligestillingsredegørelserne hvert andet år bibeholdes.
Efter ligestillingslovens kapitel 4 skal myndigheder og organisationer indstille både en kvinde og en mand til en post i et ministernedsat råd, nævn og udvalg.
Der kan dog undtages fra kravet, hvis der er særlige grunde som f.eks. manglende kvalifikationer.
De enkelte ressortministre skal vælge at lade et udvalg m.v. fungere uden det pågældende medlem, hvis myndigheden eller organisationen ikke opfylder forpligtelsen.
Der har ikke været eksempler på, at en plads har skullet stå tom, siden de nuværende regler trådte i kraft.
 Reglerne medvirker til, at de indstillende myndigheder, organisationer m.v. bliver nødt til at afsøge feltet af kvalificerede kandidater til en post grundigere, ligesom reglerne betyder, at det grundigere må overvejes, om der nu også er en saglig begrundelse for ikke at kunne indstille personer af hvert køn til en post.
 Efter ligestillingslovens kapitel 3 skal statslige institutioner, regioner og kommunerne indberette om deres ligestillingsarbejde via ligestillingsredegørelserne hvert andet år.
 Redegørelserne har en positiv ligestillingsmæssig effekt, fordi redegørelserne er et effektivt og hensigtsmæssigt redskab som ministeren for ligestilling, Folketinget og borgerne har til rådighed for at opnå overblik og indsigt i arbejdet med ligestilling i stat, kommuner og regioner.
 Samtidig fungerer redegørelserne som et redskab til at udveksle gode erfaringer og viden om ligestilling imellem myndighederne.
