Skrivelse om om ændringsbekendtgørelse til bekendtgørelse om delvis suspension af beskæftigelsesindsatsen som følge af COVID-19 (BEK nr. 447 af 20. april 2020) Statsministeren meldte den 6. april 2020 ud, at den første fase i en kontrolleret genåbning af det danske samfund efter nedlukningen som følge af COVID-19 kan påbegyndes fra den 15. april 2020.
Som led heri åbnes der for, at ledige, som får tilbudt en efteruddannelse, kan møde fysisk op, hvis kurset er en betingelse for at starte på et specifikt job.
Det skal ses i sammenhæng med, at der også åbnes AMU for certifikat-kurser for ledige, for hvem det pågældende kursus er påkrævet for at starte et specifikt job.
 Dette element af genåbningen er udmøntet i vedlagte ændringsbekendtgørelse til bekendtgørelse om delvis suspension af beskæftigelsesindsatsen som følge af COVID-19. Bekendtgørelsen kan findes på Retsinformation fra den 20. april 2020.
 Ændringsbekendtgørelsen indebærer, at 6 ugers jobrettet uddannelse efter kapitel 9 og tilbud om vejledning og opkvalificering efter kapitel 14 i lov om en aktiv beskæftigelsesindsats ud fra en konkret vurdering også kan afholdes ved fysisk fremmøde og ikke kun ved digital undervisning.
Formålet med bekendtgørelsesændringen er primært at åbne for, at ledige kan gennemføre jobrettet uddannelse eller tilbud om vejledning og opkvalificering, som kræver fysisk fremmøde, og hvor kurset er en forudsætning for at kunne påbegynde et arbejde.
Jobcentret og a-kasser bør derfor lægge vægt på, om kurser med fysiske fremmøde sker med henblik på at kunne varetage konkrete jobs.
 Det er fortsat frivilligt for borgerne at deltage i 6 ugers jobrettet uddannelse eller tilbud om vejledning og opkvalificering, som afholdes som digital undervisning eller, efter en konkret vurdering, ved fysisk fremmøde.
Ændringsbekendtgørelsen ophæver herudover suspensionen af lovens kapitel 24, som omhandler jobcentrenes mulighed for at yde tilskud til opkvalificering i forbindelse med ordinær ansættelse (opkvalificeringsjob). Hermed kan konkrete jobrettede certifikat-kurser på AMU-skolerne også tilbydes ledige i en periode efter, at de er påbegyndt et nyt job.
Ophævelsen omfatter også opkvalificering ved ansættelse og fastholdelse i fleksjob efter lov om en aktiv beskæftigelsesindsats.
 For information om, hvilke uddannelsesinstitutioner og kurser, som er omfattet af den gradvise genåbning, henviser vi til Børne- og Undervisningsministeriet.
