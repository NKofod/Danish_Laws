Pressenævnets kendelse i sag nr. 2018-80-0230 NORDJYSKE Stiftstidende får ikke kritik for omtale af konkurser og skattesag En person klagede til Pressenævnet over, at NORDJYSKE Stiftstidende havde bragt en artikel med omtale af en række virksomheder, konkurser og en skattesag, som personen havde været involveret i.
Personen klagede over, at artiklen indeholdt ukorrekte, skadelige og krænkende oplysninger, at overskriften var uden dækning samt over manglede forelæggelse.
Nævnet fandt efter en samlet vurdering ikke grundlag for at udtale kritik.
Nævnet lagde vægt på, at både artikel og overskrift har dækning i såvel de faktiske forhold som omtalen i artiklen, og at oplysningerne blandt andet er bragt på baggrund af oplysninger fra en offentlig stævning og en retsbog.
 [Klager] har ved advokat Brian Werner Larsen har klaget til Pressenævnet over artiklen Nordjydes sag for EU-domstol: Skat afkræver ham over 100 mio. kroner bragt den 22. september 2018 på netavisen nordjyske.dk, idet han mener, at god presseskik er tilsidesat.
 [Klager] har klaget over, at artiklen indeholder ukorrekte, skadelige og krænkende oplysninger, som ikke blev forelagt ham forud for offentliggørelsen, samt at artiklens overskrift er uden dækning. [Klager] har desuden klaget over, at omtalen krænker hans privatliv.
1 Sagsfremstilling Forud for offentliggørelsen Pressenævnet har fra NORDJYSKE Stiftstidende modtaget kopi af artiklerne [Virksomhed 1] har tråde til giganthandel bragt den 26. august 2011 i Nordjyske Stiftstidende og Kæmpeprofit ender i Cypern bragt den 17. juli 2013 i Nordjyske Stiftstidende.
 Af artiklen [Virksomhed 1] har tråde til giganthandel, bragt den 26. august 2011, fremgår blandt andet følgende:
 NØRRESUNDBY: Nordjyske [Virksomhed 1], som gik konkurs i februar med et ubetalt skattekrav på op imod 100 millioner kroner i bagagen, har tråde tilbage til den nordjyske softwarevirksomhed [Virksomhed 2], der omkring årsskiftet blev solgt for over en milliard kroner i den hidtil største nordjyske virksomhedshandel.
 Sælgeren af [Virksomhed 2] var dengang det cypriotisk registrerede selskab [Virksomhed 3], hvis ejerkreds er ukendt.
 Og da [Virksomhed 1] gik konkurs i februar i år var selskabet - gennem en række danske holdingselskaber - også ejet af det cypriotisk registrerede selskab.
 Men [Virksomhed 1]s forbindelse til [Virksomhed 2] stopper ikke med den fælles ejer på Cypern.
Ejede [Virksomhed 2] Indtil et tidspunkt i løbet af regnskabsåret 2007/2008 var det [Virksomhed 1], der ejede aktierne i [Virksomhed 2], hvorefter aktierne blev solgt til den svenske koncern [Virksomhed 4], der på dette tidspunkt ejede både [Virksomhed 1] og [Virksomhed 2].
 Som beskrevet i gårsdagens udgave af NORDJYSKE gransker kurator i [Virksomhed 1]s konkursbo, advokat [Advokat 1], om nogle kreditorer er blevet forfordelt i forbindelse med denne handel og andre transaktioner med selskabets ejere.
[Virksomhed 1]s årsregnskab for 2007/2008 viser, at selskabet på det tidspunkt var registreret på adressen [Adresse 1].
Denne adresse var og er hjemsted for [Virksomhed 2].
 Samtidig bestod ledelsen i [Virksomhed 1] i 2007 af [Person A] og [Person B].
 Samme [Person A] var indtil for få måneder siden bestyrelsesformand i [Virksomhed 2], og [Person B] er i dag direktør i [Virksomhed 2].
 Det har ikke været muligt at træffe hverken [Person B] eller [Person A] for en kommentar.
Flyttede efter tømning [Virksomhed 1]s salg af aktierne i [Virksomhed 2] i 2007 gjorde med et slag [Virksomhed 1] til en tom skal uden større værdier.
 Og i kølvandet på aktiesalget skiftede [Virksomhed 1] både ledelse og hjemsted.
 Frem til konkursen i februar har [Person C] fra Nørresundby været registreret som direktør i selskabet.
 Han ønsker ikke at tale med NORDJYSKE om sin rolle i [Virksomhed 1].
 Parallelt med det store aktiesalg skiftede [Virksomhed 1] også adresse fra Nørresundby til [Adresse 2].
 [Adresse 2]-ejendommen er ejet af selskabet [Virksomhed 8], som ejede [Virksomhed 1] frem til konkursen.
Cypriotisk ejer [Virksomhed 8] er gennem en række danske datterselskaber ejet af [Virksomhed 3], altså den tidligere ejer af [Virksomhed 2].
 I alle disse datterselskaber er [Person D] fra [Adresse 2] registreret som direktør.
 Det har ikke været muligt at spørge [Person D] om aktiviteten i [Virksomhed 3]s danske datterselskaber, herunder i [Virksomhed 1], og om hvordan ejeren forholder sig til skattegælden i [Virksomhed 1].
[] Af artiklen Kæmpeprofit ender i Cypern bragt den 17. juli 2013 fremgår blandt andet følgende:
NØRRESUNDBY: Da den nordjyske it-virksomhed [Virksomhed 2] omkring nytår 2010 blev solgt til engelske [Virksomhed 6] udløste handlen en gevinst på op imod en milliard kroner til [Virksomhed 2]s daværende ejer, [Klager].
Gevinsten fra virksomhedssalget endte i første omgang i et af [Klager]s danske selskaber, men er nu som udbytte ført ud af landet og endt i kassen hos et cypriotisk registreret selskab ejet af [Klager].
Det viser en regnskabsanalyse, som NORDJYSKE har gennemført.
 - Ved at flytte gevinsten fra virksomhedssalget fra Danmark til Cypern opnår man, at fremtidige indtægter fra investeringer af udbyttet kun bliver beskattet med den lave cypriotiske selskabsskat på 10 procent, siger lektor [Lektoren] fra Aalborg Universitet, der er ekspert i regnskaber og økonomistyring.
Ingen skat af udbytte Samtidig betyder en dobbeltbeskatningsaftale mellem Danmark og Cypern ifølge [Lektoren], at [Klager] slipper for at betale dansk skat af det udbytte på 913 millioner kroner fra salget af [Virksomhed 2], som er blevet overført til Cypern.
 - Jeg tolker aftalen mellem Cypern og Danmark sådan, at udbyttet ikke skal beskattes i Danmark, siger han.
Nordjyde brugt som direktør [Klager]s nuværende bopæl er ukendt, og en søgning i det danske virksomhedsregister viser, at han i flere år ikke har haft nogen formelle poster i sine danske selskaber.
 I hans selskab [Virksomhed 5], som udbetalte de 913 millioner kroner i udbytte til hans cypriotiske selskab, er den nordjyske erhvervsmand [Person C] registreret som direktør og ledelse i selskabet.
 Det har ikke været muligt at få kontakt til [Person C], der ud over i [Virksomhed 5] er eller har stået registret som direktør i en række af [Klager]s selskaber.
 Da NORDJYSKE tilbage i 2011 fik kontakt til [Person C] i forbindelse med et andet af [Klager]s selskaber svarede han, at han ingen kommentarer havde.
[Virksomhed 5] har adresse hos revisionsfirmaet [Revisionsfirmaet] i Kongens Lyngby nord for København. [Revisionsfirmaet] er revisor i alle [Klager]s danske selskaber.  Den påklagede artikel NORDJYSKE Stiftstidende bragte den 22. september 2018 artiklen Nordjydes sag for EU-domstol: Skat afkræver ham over 100 mio. kroner på netavisen nordjyske.dk.
Artiklen har følgende underrubrik:
Krav på over 100 millioner kroner mod [Klager] afventer på tredje år afgørelse fra EU-domstolen.  Under underrubrikken er indsat et billede af SKATs logo.
Billedet er ledsaget af følgende tekst:
Skattesagen mod [Klager] afventer fortsat EU-Domstolens afgørelse.  Af artiklen fremgår følgende:
ØKONOMISK KRIMINALITET NØRRESUNDBY: En skattesag til over 100 millioner kroner, som SKAT har anlagt mod nordjyske [Klager] og to af hans tidligere medarbejdere, står fortsat stille.
 - Skattesagen afventer EU-Domstolens domme i seks sager, hvor Generaladvokaten (en slags dommer, red.) er fremkommet med forslag til afgørelser, forklarer advokat [Advokat 1] fra Kammeradvokaten.
 Det store skattekrav stammer fra konkursen i 2011 i [Klager]s nordjyske selskab [Virksomhed 1].
 Her efterlod han efter SKATs opfattelse en ubetalt skatteregning på et tocifret millionbeløb, som der ikke var dækning for i konkursboet.
 Derfor har Skat stævnet ledelse og ejer i [Virksomhed 1] for at få dækket skattekravet, der med renter nu er vokset til et trecifret millionbeløb.
Afgørelser trækker ud [Advokat 1], der er kurator i konkursboet efter [Virksomhed 1], ved ikke, hvornår EU-Domstolen afgør de sager, der lige nu blokerer for afgørelsen af SKATs krav.
 Det er de danske skatteregler om indeholdelse - træk - af kildeskat på renteindtægter i et selskab, som [Virksomhed 1], der er årsagen til den juridisk set fastlåste situation.
 - Der er tvivl om, hvorvidt de danske regler er i overensstemmelse med EU-retten, og det spørgsmål skal EU-Domstolen tage stilling til, har advokat [Advokat 2] fra Kammeradvokaten tidligere oplyst.
Solgte [Virksomhed 2] for en milliard [Klager] solgte ved årsskiftet 2010/2011 forsvars- og overvågningsvirksomheden [Virksomhed 2] i Nørresundby til engelske [Virksomhed 6].
 Virksomhedshandlen indbragte ham op imod en milliard kroner og var dengang det hidtil dyreste virksomhedsopkøb i Nordjylland.
Gevinsten fra virksomhedssalget endte i første omgang i et af [Klager]s danske selskaber.
Efterfølgende blev pengene ført ud af landet og endte i kassen hos et cypriotisk indregistreret selskab ejet af [Klager].
Advokat kunne ikke finde ham [Klager] holder en - forsigtigt udtrykt - lav profil.
 Da advokat [Advokat 3] fra Kammeradvokaten i 2012 skulle have forkyndt SKATs krav, kunne han ikke finde [Klager], der i de senere år har haft adresse i både England og Schweitz.
 Derfor måtte han ty til den usædvanlige løsning at bekendtgøre stævningen i Statstidende.
[Klager] har ifølge NORDJYSKEs oplysninger efterfølgende givet sig til kende.  Til artiklen er indsat en faktaboks, hvoraf følgende fremgår:
Sådan opstod skattekravet  SKATs krav vedrører en ubetalt skattegæld i konkursboet efter selskabet [Virksomhed 1], som ejede den nordjyske forsvarsvirksomhed [Virksomhed 2] (købt af engelske [Virksomhed 6] i 2000) frem til 2007, og som gik konkurs i 2011.
  Skattekravet opstod i 2007. Her solgte [Virksomhed 1] sine aktier i [Virksomhed 2] til et søsterselskab og fik som betaling slettet en stor gæld til søsterselskabet.
  Der blev ikke ved samme lejlighed reserveret penge til at dække et millionkrav fra Skat mod [Virksomhed 1] om betaling af rentekildeskat.
  Da [Virksomhed 1] herefter gik konkurs, stod Skat derfor tilbage med et skattekrav, der tidligere med renter er blevet opgjort til over 100 mio. kr., et beløb, der ikke er dækning for i konkursboet.
 Erstatningskravet, som er rejst af kurator [Advokat 1] fra Kammeradvokaten, er rettet mod [Klager] som ejer af [Virksomhed 1] mod [Person A] og [Person B], som udgjorde ledelsen i [Virksomhed 1].  Øvrige oplysninger Pressenævnet har fra NORDJYSKE Stiftstidende modtaget Retten i Aalborgs kendelse af 29. august 2011. Af kendelsen fremgår blandt andet følgende:
[] Konkurssagen SKAT v/ Skattecenter Skive 7800 Skive Mod [Virksomhed 1] [] [Person D] - forklarede behørigt formanet - at han har været direktør i [Virksomhed 1] fra 1999 til 2003 - det var [Klager], vidnets søn, der udpegede ham. [Klager] var konsulent for selskabet.
Person-ejerkredsen, [Virksomhed 3], har han ikke kendskab til.
Han er direktør i [Virksomhed 7], [Virksomhed 8] og [Virksomhed 5], disse selskaber ejes af [Virksomhed 9] - det er et selskab, vidnet har stiftet, og han ejer anparterne i selskabet. [Virksomhed 8] ejede [Virksomhed 1] før konkursen. [Virksomhed 3] ejer [Virksomhed 7], [Virksomhed 8] og [Virksomhed 5].
Han husker ikke, hvem der gav vidnet instrukser, mens han var direktør, det var en udenlandsk person, han husker ikke navn eller nationalitet.
Forhandlingerne om vidnets overtagelse af de 3 ovennævnte selskaber er sket med nogle udlændinge.
Det er korrekt, at [Virksomhed 7] har været ejet af [Klager], men det er ikke ham, vidnet har forhandlet med.
Han er ikke bekendt med, hvem der i sidste ende er ejer af anparter og aktier.
I 2003 skete en omstrukturering, hvor [Virksomhed 1] blev købt af et svensk selskab, [Virksomhed 4], der blev udstedt et gældsbrev i euro.
Vidnet blev rådgivet af [Person E], der oplyste ham om, at overdragelsen skete indenfor koncernen og var fuldt lovligt.
Han stoppede som direktør i 2003, han interesserede sig udelukkende for bygningerne, ikke for alle de selskaber.
Han vil gætte på, at årsagen til omstruktureringen var økonomiske forhold.
[] [Person A] forklarede behørigt formanet, at han har været bestyrelsesformand for [Virksomhed 1] fra juni 2004 til 2008. Han blev udpeget af [Person F], der hørte til de svenske selskab.
Han arbejdede i driftsselskabet [Virksomhed 2] i, da han kom med i koncernen i 2003. Det var stifteren, [Klager], der i sin tid antog ham - de kendte hinanden via en fælles interesse.
[] Han kender ikke den endelige ejerkreds bag koncernen. [Klager] var stifter af driftsselskabet og har fungeret som rådgiver for ejerkredsen.
Han tror ikke, [Klager] er en del af ejerkredsen.
Vidnet har ikke deltaget i generalforsamlinger.
[] [Person B] forklarede behørigt formanet, at han fra november 2003 til oktober 2008 var direktør for [Virksomhed 1], juni 2004 til oktober 2008 var han bestyrelsesmedlem.
Han kom ind i selskabet via sit bestyrelsesmedlemskab af det øverste danske selskab, via [Klager] og [Person G]. [Person H] var involveret, da vidnet kom ind i [Virksomhed 1] i 2003. I 1994 startede han som medarbejder i [Virksomhed 2], og blev direktør i 1996. Da den daværende ejer, [Klager], flyttede til England i 1999, spurgte [Klager] ham, om han ville være koncerndirektør.
Ejer af koncernen i 2003 var et engelsk selskab, ejet af en fond, han ved ikke, hvilken fysisk person, der ejede fonden.
Efter vidnets opfattelse solgte [Klager] koncernen, måske i 2003. Omstruktureringen i 2003 blev han informeret om.
Rådgiverne i forbindelse med omstruktureringerne var [Konsulentvirksomheden] og [Person H].
Formålet var at begrænse skatteeksponeringen.
Omstruktureringen i 2007 skete, da der var et problem med betaling af renter i forhold til indtjening, og da der var administrationsbesvær.
[] [Person C] forklarede behørigt formanet, at han har været direktør for [Virksomhed 1] frem til konkursen.
Han har været bestyrelsesmedlem siden 2002 i [Virksomhed 7], ejet af [Klager]. [Virksomhed 5] ejes at [Virksomhed 3], han ved ikke, hvem der ejer dette selskab, han har ikke dialog med nogen fra [Virksomhed 3].
[] Vidnet har ikke haft dialog med [Klager] om skattekravet.
Han havde ikke haft sin gang i [Virksomhed 2], ligesom han ikke deltog i generalforsamlinger.
[] Pressenævnet har endvidere modtaget Kammeradvokatens redegørelser af 8. december 2011 og 15. juni 2012 om konkursboet [Virksomhed 1].
 Af Kammeradvokatens redegørelse af 8. december 2011 fremgår blandt andet følgende:
[] Den 30. juni 2011 stadfæstede Vestre Landsret det af Skifteretten i Aalborg afsagte konkursdekret.
Selskabets tidligere ledelse ansøgte herefter om tredjeinstansbevilling med henblik på at indbringe afgørelsen for Højesteret, men Procesbevillingsnævnet meddelte den 11. november 2011 afslag herpå.
[] Endvidere blev der forberedt og gennemført en afhøring af selskabets tidligere direktion og bestyrelse i Skifteretten i Aalborg den 29. august 2011.
 Denne afhøring afslørede blandt andet, at selskabet havde et tilgodehavende hos det seneste moderselskab, [Virksomhed 8], stort ca. kr. 1.250.000. Dette tilgodehavende blev gjort gældende overfor [Virksomhed 8], der har indbetalt beløbet.
[] Kurator har endvidere undersøgt grundlaget for et evt. erstatningsansvar mod selskabets ledelse og rådgivere i anledning af den i juli 2007 gennemførte omstrukturering af [Virksomhed 2]-koncernen, hvorved [Virksomhed 1] indfriede sin gæld til det daværende moderselskab, [Virksomhed 4], ved at overdrage aktier i [Virksomhed 2] for et beløb, som modsvarede gælden, ca.
DKK 1,3 mia., hvorved alene [Virksomhed 4], fik dækning, mens der ikke blev reserveret midler til dækning af SKATs krav.
 Det er kurators konklusion, at der som følge af omstruktureringen er grundlag for at rejse et erstatningskrav mod selskabets ledelse og formodede ejer, mens der p.t. ikke foreligger et sikkert grundlag for at rejse krav mod rådgiverne.
Konkursboets undersøgelser har vist, at SKAT var den eneste af konkursboets kreditorer, hvis krav eksisterede i juli 2007, da den ansvarspådragende omstrukturering blev gennemført.
Derfor og da boet p.t. ikke har likvide aktiver, som muliggør anlæggelse af en erstatningsansvarssag med en sagsgenstand på over kr. 100 mio., har kurator accepteret, at erstatningssagen ikke anlægges af boet, men at SKAT i stedet sagsøger selskabets tidligere ledelse, idet alene SKAT ses at have lidt tab ved den skævdelende disposition.
 Konkursboet forventer derefter, at SKAT i indeværende uge indgiver stævning mod den tidligere ledelse og formodede ejer i selskabet, med en påstand på kr. 104,6 mio. (svarende til SKATs krav opgjort i pr. dispositionens foretagelse).
[] Af Kammeradvokatens redegørelse af 15. juni 2012 fremgår blandt andet følgende:
[] Med hensyn til det i sidste redegørelse omtalte mulige erstatningskrav [mod] det konkursramte selskabs tidligere ledelse og rådgivere kan det oplyses, at SKAT har udtaget stævning ved Retten i Aalborg mod selskabets tidligere ledelse samt selskabets stifter og den formodede ultimative ejer.
Erstatningskravet er baseret på, at disse personer har medvirket til at tømme selskabet for midler, efter at det stod - eller burde have stået - dem klart, at SKAT havde krav på rentekildeskat mod selskabet.
[] Pressenævnet har endelig modtaget stævning og indkaldelse kundgjort den 13. juli 2012 i Statstidende nr. 133, 109. årgang.
Af stævningen fremgår blandt andet følgende:
[] Advokat [Advokat 3], Kammeradvokaten, har som advokat for SKAT, Parallelvej 11, 9800 Hjørring, sagsøgt 1) [Klager] hvis sidst kendte adresse er:
[Adresse 3] Påstande:
 Principalt:
 Sagsøgte 1-3 tilpligtes solidarisk, subsidiært alternativt at betale 104.600.000,00 med tillæg af procesrenter fra 03.07.2007, subsidiært fra et senere tidspunkt forud for sagens anlæg.
 Subsidiært:
 Sagsøgte 1-5 tilpligtes solidarisk, subsidiært alternativt at betale 9.500.000,00 med tillæg af procesrente fra 30.11.2007, subsidiært fra et senere tidspunkt forud for sagens anlæg.
 Den principale påstand er foreløbigt fastsat, hvorfor der tages forbehold for at regulere denne.
[Virksomhed 1] blev ved Skifteretten i Aalborgs kendelse af 17.02.2011 taget under konkursbehandling på begæring af SKAT.
Kendelsen blev stadfæstet af Vestre Landsret den 30.06.2011.
 Kravet, som dannede grundlag for konkursbegæringen var pr. 06.01.2011 opgjort som følger:
Rentekildeskat 2004 kr. 8.877.714,57 Rentekildeskat 2005 kr. 28.173.579,00 Rentekildeskat 2006 kr. 28.859.255,00 Rentekildeskat 2007 kr. 31.148.326,00 Renter kr. 55.469.396,00 Gebyr kr. 65,00 Retsafgift kr. 759.190,00 I alt kr. 153.287.525,57 SKATs krav udgør eksklusive renter, gebyrer og retsafgifter kr. 97.058.874,57 og vedrører 4 regnskabsår, tilsammen dækkende perioden 01.07.2003 - 30.06.2007.
 SKAT har konstateret, at [Virksomhed 1] i regnskabsåret 2007/08 - nærmere bestemt den 03.07.2007 - overdrog sit væsentlige aktiv, 100% af aktiekapitalen i [Virksomhed 2], til [Virksomhed 1]s moderselskab, [Virksomhed 4]  Overdragelsessummen udgjorde kr. 1.306.069.781,00 svarende til den pris, hvortil aktierne var værdisat i [Virksomhed 1]s årsrapport pr. 30.06.2008.
 Pr. 30.06.2007 havde [Virksomhed 1] en gæld til moderselskabet [Virksomhed 4] på kr. 1.306.069.781,00. Det har efterfølgende i forbindelse med [Virksomhed 1]s aflæggelse af årsrapport pr. 30.06.2008 kunnet konstateres, at denne gæld blev udlignet med overdragelsen af aktierne i [Virksomhed 2].
 Gælden til SKAT er ikke optaget i de nævnte årsrapporter.
 Det er SKATs standpunkt, at måden, hvorpå overdragelsen fandt sted, indebar en tilsidesættelse af hensynet til en ligelig fordeling af [Virksomhed 1]s aktiver mellem kreditorerne, idet [Virksomhed 1]s ledelse og de øvrige personer, der har været involveret i beslutningen, vidste eller burde vide, at SKAT havde krav på rentekildeskat.
 Det gøres gældende, at sagsøgte 1-3, der var involveret i beslutningen, derved har pådraget sig et erstatningsansvar, jf. den principale påstand.
SKAT har endvidere konstateret, at det på [Virksomhed 1]s generalforsamling den 30. november 2007 blev besluttet at udlodde et udbytte på kr. 9.500.000,- til [Virksomhed 8].
SKAT, der på det tidspunkt var eneste kreditor, blev derved afskåret fra at søge sig fyldestgjort i beløbet.
 Det er SKATs standpunkt, at de sagsøgte ved deres medvirken til udbyttebetalingen har pådraget sig et erstatningsansvar, jf. den subsidiære påstand.
[] [Klager]s klage er modtaget den 11. december 2018 i Pressenævnet.
2 Parternes synspunkter 2.1 [Klager]s synspunkter God presseskik Korrekt information og overskriftens dækning [Klager] har anført, at artiklen indeholder ukorrekte oplysninger, og at artiklens overskrift er uden dækning.
Herudover har ledeordet økonomisk kriminalitet ikke dækning i den pågældende artikel eller fakta i øvrigt.
 NORDJYSKE Stiftstidende har ud fra overskriften, ledeordet, underrubrikken Skattesagen mod [Klager] afventer fortsat EU-Domstolens afgørelse og et stort billede af SKAT og deres logo, givet læseren det overordnede indtryk, at sagen drejer sig om [Klager], ligesom læserens opmærksomhed er blevet henledt på, at [Klager] har begået økonomisk kriminalitet, hvilket er forkert.
- Skattesag Der er ikke er tale om en skattesag, idet SKAT ikke har anlagt en skattesag mod [Klager].
- Selskabet [Virksomhed 1]s ejerforhold [Klager] ejer ikke selskabet [Virksomhed 1] og har aldrig gjort det, og der er ikke rejst krav mod ham af kurator.
- Renteindtægter Den omtalte sag har intet med renteindtægter at gøre.
- Salg af virksomheden [Virksomhed 2] [Klager] har ikke solgt overvågningsvirksomheden [Virksomhed 2], og salget har således ikke indbragt ham op mod en milliard kroner, ligesom gevinsten ikke endte i hans selskab eller et i af ham indregistreret selskab.
Forelæggelse [Klager] har anført, at der er tale om en over for ham særdeles kritisk artikel.
NORDJYSKE Stiftstidende har ikke søgt at indhente hans kommentar til artiklen, og hvis dette var gjort kunne de faktuelle og personligt meget krænkende fejl være undgået.
Artiklen indeholder vigtige faktuelt forkerte oplysninger og er derfor særdeles skadelig, krænkende og agtelsesforringende for [Klager].
Sådanne negative og skadelige informationer skal efterprøves i særlig grad, inden de bringes, herunder ved forelæggelse for [Klager], hvilket NORDJYSKE Stiftstidende ikke har forsøgt gjort.
Privatlivets fred [Klager] har anført, at artiklen krænker hans personlige anseelse i væsentlig grad, ligesom privatlivets fred helt unødvendigt og uden offentlig interesse er krænket.
Det er åbenlyst, at en artikel så kritisk mod [Klager] har endog meget stor skadevirkning, når den faktuelt er forkert.
Særligt når [Klager] knyttes til ledeordet økonomisk kriminalitet, ligesom det faktuelt forkerte i det anførte om, at SKAT har rejst krav i en skattesag mod klager for over 100 millioner kr.
2.2 NORDJYSKE Stiftstidendes synspunkter God presseskik Korrekt information og overskriftens dækning NORDJYSKE Stiftstidende har anført, at det tydeligt fremgår af artiklen og overskriften, at sagen behandles ved EU-Domstolen, og at SKAT har rejst krav om betaling fra [Klager], ikke at vedkommende er skyldig eller skal betale.
Der er tydeligt gjort opmærksom på, at det er en verserende sag, der ikke er afgjort endnu  det er selve artiklens pointe, at afgørelsen trækker ud.
Der er således fuld dækning for overskrift og underoverskrift i artiklen, der redegør for sagens forløb.
 Der er herudover intet misvisende i, at der bringes et stort billede af SKATs logo, da SKAT har anlagt sagen, hvorfor billedet er indlysende relevant. Økonomisk kriminalitet er et ledeord i taksonomien, hvilket er den kategori af stof, artiklen hører under.
- Skattesag Det fremgår af stævningen mod [Klager] i Statstidende fra juli 2012, at han sammen med to andre er stævnet af SKAT med et krav på 153 millioner kroner i forbindelse med konkurssagen i [Virksomhed 1].
Det fremgår af en redegørelse fra kurator [Advokat 1] i [Virksomhed 1]s konkursbo fra juni 2012, at SKAT har udtaget stævning ved Retten i Aalborg mod selskabets tidligere ledelse samt selskabets stifter og den formodede ultimative ejer.  - Selskabet [Virksomhed 1]s ejerforhold Det fremgår af retsbogen fra 29. august 2011 fra Skifteretten i Aalborg vedrørende Konkurssagen SKAT mod [Virksomhed 1]s, side 3: Selskabets tidligere direktør [Person B] forklarede, at Da den daværende ejer [Klager], flyttede Desuden har SKAT og Kammeradvokaten valgt at stævne [Klager] ud fra, at han ejede virksomheden.
- Renteindtægter Det fremgår af stævningen mod [Klager] side 1 og redegørelse fra kurator fra juni 2012, at sagen handler om SKATs krav på rentekildeskat i [Virksomhed 1].
- Salg af virksomheden [Virksomhed 2] NORDJYSKE Stiftstidende har henvist til, at det tidligere er påvist i artiklerne Kæmpeprofit ender i Cypern bragt den 17. juli 2013 i Nordjyske Stiftstidende og [Virksomhed 1] har tråde til giganthandel bragt den 26. august 2011 i Nordjyske Stiftstidende, hvordan udbyttet fra salget af [Virksomhed 2] blev overført til Cypern, og at ejerforholdet og provenuet vil indgå i sagen, når den føres for retten.
Forelæggelse NORDJYSKE Stiftstidende har anført, at der gennem årene (2012, 2013, 2015 og 2018) er bragt flere artikler om samme sag.
I forbindelse med artiklerne har mediet forsøgt at indhente kommentarer fra [Klager], men det har aldrig været muligt.
Det samme var tilfældet med den påklagede artikel, hvor der blev forsøgt indhentet kommentarer gennem [Klager]s far, direktøren i [Klager]s selskaber, og gennem revisionsfirmaet.
Kammeradvokaten har i forbindelse med stævningen haft samme udfordring i forhold til at kunne finde [Klager], og derfor blev stævningen bekendtgjort i Statstidende.
NORDJYSKE Stiftstidende vil i eventuelle fremtidige artikler nu også forsøge at indhente kommentarer via [Klager]s nye advokat, som mediet ikke tidligere var bekendt med.
Privatlivets fred NORDJYSKE Stiftstidende har anført, at artiklen ikke omhandler [Klager]s privatliv, men aktiviteter i erhvervslivet.
Artiklen omhandler en verserende sag mod ham og refererer de krav, som SKAT har rejst mod [Klager].
Artiklen indeholder ikke faktuelt forkerte oplysninger, og det må derfor afvises, at artiklen skulle være krænkende.
NORDJYSKE Stiftstidende er uenig i, at en skattesag af dette omfang ikke skulle have offentlig interesse.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jesper Rothe, Jørn Mikkelsen, Lene Sarup og John Meinert Jacobsen.
God presseskik Korrekt information og overskriftens dækning [Klager] har klaget over, at artiklen indeholder ukorrekte oplysninger.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte, jf. punkt A. 1.
- Skattesag [Klager] har klaget over, at det er ukorrekt, at der er tale om en skattesag, idet SKAT ikke har anlagt en skattesag mod ham.
 Af artiklen fremgår blandt andet følgende:
[] En skattesag til over 100 millioner kroner, som SKAT har anlagt mod nordjyske [Klager] og to af hans tidligere medarbejdere, står fortsat stille.
[] På baggrund af sagens oplysninger har Pressenævnet lagt til grund, at der af stævning og indkaldelse kundgjort den 13. juli 2012 i Statstidende nr. 133, 109. årgang, blandt andet fremgår følgende:
[] Advokat [Advokat 3], Kammeradvokaten, har som advokat for SKAT, Parallelvej 11, 9800 Hjørring, sagsøgt 1) [Klager] hvis sidst kendte adresse er:
[Adresse 3] Påstande:
 Principalt:
 Sagsøgte 1-3 tilpligtes solidarisk, subsidiært alternativt at betale 104.600.000,00 med tillæg af procesrenter fra 03.07.2007, subsidiært fra et senere tidspunkt forud for sagens anlæg.
[] På den baggrund finder Pressenævnet, at det korrekt er gengivet i artiklen, at SKAT har anlagt en skattesag mod [Klager].
Nævnet udtaler ikke kritik.
- Selskabet [Virksomhed 1]s ejerforhold [Klager] har klaget over, at det fremgår af artiklen, at han ejer selskabet [Virksomhed 1], idet han ikke gør det og aldrig har gjort det, og at der ikke er rejst krav mod ham af kurator.
 Af artiklen fremgår blandt andet følgende:
[] Det store skattekrav stammer fra konkursen i 2011 i [Klager]s nordjyske selskab [Virksomhed 1].
[] Erstatningskravet, som er rejst af kurator [Advokat 1] fra Kammeradvokaten, er rettet mod [Klager] som ejer af [Virksomhed 1] mod [Person A] og [Person B], som udgjorde ledelsen i [Virksomhed 1].  [] Af Retten i Aalborgs kendelse af 29. august 2011 fremgår blandt andet følgende:
[] [Person A] forklarede behørigt formanet, at han har været bestyrelsesformand for [VIRKSOMHED 1] fra juni 2004 til 2008. Han blev udpeget af [Person F], der hørte til de svenske selskab.
Han arbejdede i driftsselskabet [Virksomhed 2] i, da han kom med i koncernen i 2003. Det var stifteren, [Klager], der i sin tid antog ham - de kendte hinanden via en fælles interesse.
[] Han kender ikke den endelige ejerkreds bag koncernen. [Klager] var stifter af driftsselskabet og har fungeret som rådgiver for ejerkredsen.
Han tror ikke, [Klager] er en del af ejerkredsen.
Vidnet har ikke deltaget i generalforsamlinger.
[] [Person B] forklarede behørigt formanet, at han fra november 2003 til oktober 2008 var direktør for [Virksomhed 1], juni 2004 til oktober 2008 var han bestyrelsesmedlem.
Han kom ind i selskabet via sit bestyrelsesmedlemskab af det øverste danske selskab, via [Klager] og [Person G]. [Person H] var involveret, da vidnet kom ind i [Virksomhed 1] i 2003. I 1994 startede han som medarbejder i [Virksomhed 2], og blev direktør i 1996. Da den daværende ejer, [Klager], flyttede til England i 1999, spurgte [Klager] ham, om han ville være koncerndirektør.
[] Af Kammeradvokatens redegørelse af 8. december 2011 om konkursboet [Virksomhed 1] fremgår blandt andet følgende:
[] Det er kurators konklusion, at der som følge af omstruktureringen er grundlag for at rejse et erstatningskrav mod selskabets ledelse og formodede ejer, mens der p.t. ikke foreligger et sikkert grundlag for at rejse krav mod rådgiverne.
[]¬ Af Kammeradvokatens redegørelse af 15. juni 2012 om konkursboet [Virksomhed 1] fremgår blandt andet følgende:
[] Med hensyn til det i sidste redegørelse omtalte mulige erstatningskrav det konkursramte selskabs tidligere ledelse og rådgivere kan det oplyses, at SKAT har udtaget stævning ved Retten i Aalborg mod selskabets tidligere ledelse samt selskabets stifter og den formodede ultimative ejer.
Erstatningskravet er baseret på, at disse personer har medvirket til at tømme selskabet for midler, efter at det stod - eller burde have stået - dem klart, at SKAT havde krav på rentekildeskat mod selskabet.
[] På baggrund af sagens oplysninger lægger Pressenævnet til grund, at SKAT den 13. juli 2012 har udtaget stævning mod [Virksomhed 1]s tidligere ledelse samt selskabets stifter og den formodede ultimative ejer, og at der heriblandt er udtaget stævning mod [Klager].
Som sagen er oplyst, kan nævnet ikke tage stilling til, hvorvidt artiklens oplysning om, at [Klager] er ejer af selskabet [Virksomhed 1], er korrekt.
 Af oplysninger i Kammeradvokatens redegørelser af 8. december 2011 og 15. juni 2012 om konkursboet [Virksomhed 1] fremgår det blandt andet, at det er kurators konklusion, at der er grundlag for at rejse et erstatningskrav mod selskabet [Virksomhed 1]s ledelse og formodede ejer, og at SKAT har udtaget stævning ved Retten i Aalborg mod selskabets tidligere ledelse samt selskabets stifter og den formodede ultimative ejer, heriblandt [Klager].
Nævnet finder således, at det korrekt er gengivet i artiklen, at der er rejst krav mod [Klager] af kurator.
Nævnet udtaler ikke kritik.
- Renteindtægter [Klager] har klaget over, at det er ukorrekt oplyst, at den omtalte retssag har med renteindtægter at gøre.
 Af artiklen fremgår blandt andet følgende:
[] [Advokat 1], der er kurator i konkursboet efter [Virksomhed 1], ved ikke, hvornår EU-Domstolen afgør de sager, der lige nu blokerer for afgørelsen af SKATs krav.
 Det er de danske skatteregler om indeholdelse - træk - af kildeskat på renteindtægter i et selskab, som [Virksomhed 1], der er årsagen til den juridisk set fastlåste situation.
[] Af stævning og indkaldelse kundgjort den 13. juli 2012 i Statstidende nr. 133, 109. årgang, fremgår blandt andet følgende:
[] [Virksomhed 1] blev ved Skifteretten i Aalborgs kendelse af 17.02.2011 taget under konkursbehandling på begæring af SKAT.
Kendelsen blev stadfæstet af Vestre Landsret den 30.06.2011.
 Kravet, som dannede grundlag for konkursbegæringen var pr. 06.01.2011 opgjort som følger:
Rentekildeskat 2004 kr. 8.877.714,57 Rentekildeskat 2005 kr. 28.173.579,00 Rentekildeskat 2006 kr. 28.859.255,00 Rentekildeskat 2007 kr. 31.148.326,00 Renter kr. 55.469.396,00 Gebyr kr. 65,00 Retsafgift kr. 759.190,00 I alt kr. 153.287.525,57 SKATs krav udgør eksklusive renter, gebyrer og retsafgifter kr. 97.058.874,57 og vedrører 4 regnskabsår, tilsammen dækkende perioden 01.07.2003 - 30.06.2007.
[] Det er SKATs standpunkt, at måden, hvorpå overdragelsen fandt sted, indebar en tilsidesættelse af hensynet til en ligelig fordeling af [Virksomhed 1]s aktiver mellem kreditorerne, idet [Virksomhed 1]s ledelse og de øvrige personer, der har været involveret i beslutningen, vidste eller burde vide, at SKAT havde krav på rentekildeskat.
[] Af oplysninger fra stævningen af 13. juli 2012 fremgår det blandt andet, at SKATs krav mod selskabet [Virksomhed 1] vedrører rentekildeskat.
Nævnet finder således, at det korrekt er gengivet i artiklen, at sagen har med renteindtægter at gøre.
Nævnet udtaler ikke kritik.
- Salg af virksomheden [Virksomhed 2] [Klager] har klaget over, at det er ukorrekt oplyst, at han har solgt overvågningsvirksomheden [Virksomhed 2], at salget har indbragt ham op mod en milliard kroner, og at gevinsten endte i hans selskab eller et i af ham indregistreret selskab.
 Af artiklen fremgår blandt andet følgende:
[] [Klager] solgte ved årsskiftet 2010/2011 forsvars- og overvågningsvirksomheden [Virksomhed 2] i Nørresundby til engelske [Virksomhed 6].
 Virksomhedshandlen indbragte ham op imod en milliard kroner og var dengang det hidtil dyreste virksomhedsopkøb i Nordjylland.
Gevinsten fra virksomhedssalget endte i første omgang i et af [Klager]s danske selskaber.
Efterfølgende blev pengene ført ud af landet og endte i kassen hos et cypriotisk indregistreret selskab ejet af [Klager].
[] NORDJYSKE Stiftstidende har henvist til, at det tidligere er påvist i artiklerne [Virksomhed 1] har tråde til giganthandel bragt den 26. august 2011 og Kæmpeprofit ender i Cypern bragt den 17. juli 2013, hvordan udbyttet fra salget af [Virksomhed 2] blev overført til Cypern, og at ejerforholdet og provenuet vil indgå i sagen for retten.
 Af artiklen [Virksomhed 1] har tråde til giganthandel bragt den 26. august 2011, fremgår blandt andet følgende:
[] Indtil et tidspunkt i løbet af regnskabsåret 2007/2008 var det [Virksomhed 1], der ejede aktierne i [Virksomhed 2], hvorefter aktierne blev solgt til den svenske koncern [Virksomhed 4], der på dette tidspunkt ejede både [Virksomhed 1] og [Virksomhed 2].
[] Af artiklen Kæmpeprofit ender i Cypern bragt den 17. juli 2013 fremgår blandt andet følgende:
NØRRESUNDBY: Da den nordjyske it-virksomhed [Virksomhed 2] omkring nytår 2010 blev solgt til engelske [Virksomhed 6] udløste handlen en gevinst på op imod en milliard kroner til [Virksomhed 2]s daværende ejer, [Klager].
Gevinsten fra virksomhedssalget endte i første omgang i et af [Klager]s danske selskaber, men er nu som udbytte ført ud af landet og endt i kassen hos et cypriotisk registreret selskab ejet af [Klager].
Det viser en regnskabsanalyse, som NORDJYSKE har gennemført.
[] Som sagen er oplyst, kan nævnet ikke tage stilling til, hvorvidt artiklens oplysninger om, at [Klager] har solgt overvågningsvirksomheden [Virksomhed 2], at salget har indbragt ham op mod en milliard kroner, og gevinsten endte i hans selskab eller et i af ham indregistreret selskab, er korrekte.
Nævnet finder imidlertid efter en samlet vurdering ikke grundlag for at kritisere udsagnene.
- Overskriftens dækning [Klager] har klaget over, at artiklens overskrift Nordjydes sag for EU-domstol: Skat afkræver ham over 100 mio. kroner er uden dækning, og at ledeordet økonomisk kriminalitet ikke har dækning i den pågældende artikel eller fakta i øvrigt.
 Det følger af de vejledende regler for god presseskik, at overskrifter og mellemrubrikker i form og indhold skal have dækning i den pågældende artikel, jf. punkt A. 6.
 Af artiklen fremgår blandt andet følgende:
[] - Skattesagen afventer EU-Domstolens domme i seks sager, hvor Generaladvokaten (en slags dommer, red.) er fremkommet med forslag til afgørelser, forklarer advokat [Advokat 1] fra Kammeradvokaten.
[] [Advokat 1], der er kurator i konkursboet efter [Virksomhed 1], ved ikke, hvornår EU-Domstolen afgør de sager, der lige nu blokerer for afgørelsen af SKATs krav.
 Det er de danske skatteregler om indeholdelse - træk - af kildeskat på renteindtægter i et selskab, som [Virksomhed 1], der er årsagen til den juridisk set fastlåste situation.
 - Der er tvivl om, hvorvidt de danske regler er i overensstemmelse med EU-retten, og det spørgsmål skal EU-Domstolen tage stilling til, har advokat [Advokat 2] fra Kammeradvokaten tidligere oplyst.
[] Som sagen er oplyst, har nævnet lagt til grund, at SKAT den 13. juli 2012 udtog stævning mod [Klager] med et krav på 104.600.000,00 kr., og at afgørelsen i skattesagen afventer EU-Domstolen.
På denne baggrund finder Pressenævnet, at overskriften og ledeordet har dækning i såvel de faktiske forhold som omtalen i artiklen.
Nævnet udtaler derfor ikke kritik af overskriftens formulering.
Forelæggelse [Klager] har klaget over, at artiklen indeholder skadelige og krænkende oplysninger, som ikke blev forelagt ham forud for offentliggørelsen.
Det følger af de vejledende regler for god presseskik, at oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, ligeledes bør angreb og svar, hvor det er rimeligt, bringes i sammenhæng og på samme måde.
Dette gælder i særlig grad krænkende eller skadelige udsagn, jf. punkt A. 3 og A. 4.
 NORDJYSKE Stiftstidende har til Pressenævnet oplyst, at NORDJYSKE Stiftstidende har forsøgt at forelægge oplysningerne gennem [Klager]s far, som er direktøren i [Klager]s selskaber og revisionsfirmaet, og at Kammeradvokaten har haft samme udfordring i forhold til at finde [Klager], hvorfor SKATs stævning blev bekendtgjort i Statstidende.
 [Klager] har til Pressenævnet oplyst, at NORDJYSKE Stiftstidende ikke har søgt at kontakte ham for hans kommentar til artiklen.
Sådan som sagen er oplyst for Pressenævnet, lægger nævnet til grund, at NORDJYSKE Stiftstidende har bragt oplysningerne i artiklen på baggrund af oplysninger fra en offentlig stævning, en kendelse fra Retten i Aalborg og Kammeradvokatens redegørelser om konkursboet [Virksomhed 1].
Nævnet lægger endvidere til grund, at NORDJYSKE Stiftstidende har forsøgt at indhente kommentarer gennem [Klager]s far, direktøren i [Klager]s selskaber, og gennem revisionsfirmaet.
Pressenævnet finder, at oplysningerne kan være skadelige, krænkende eller virke agtelsesforringende for [Klager].
Oplysningerne burde derfor som udgangspunkt have været forelagt for [Klager] forud for artiklens offentliggørelse den 22. september 2018, og NORDJYSKE Stiftstidende burde have udvist større bestræbelser på at få kontakt med [Klager].
Efter en samlet vurdering, herunder at oplysningerne blandt andet er bragt på baggrund af en offentlig stævning og en retsbog, finder Pressenævnet ikke tilstrækkeligt grundlag for at udtale kritik af den manglende forelæggelse.
Privatlivets fred [Klager] har klaget over, at omtalen krænker hans privatliv.
 NORDJYSKE Stiftstidende har i artiklen blandt andet omtalt [Klager]s mange erhvervsmæssige engagementer, herunder at virksomheden [Virksomhed 1] er ophørt ved konkurs, og at SKAT i den forbindelse har rettet et krav mod blandt andet [Klager] for en ubetalt skattegæld i konkursboet.
Det følger af de vejledende regler for god presseskik, at meddelelser, der kan krænke privatlivets fred, skal undgås, medmindre klar almen interesse kræver offentlig omtale.
Det enkelte menneske har krav på beskyttelse af sin personlige anseelse, jf. punkt B. 1.
Pressenævnet finder, at omtalen af en virksomheds konkurs er i offentlighedens interesse.
Det samme gør sig gældende i forhold til personer, der har en ledende rolle i en sådan virksomhed.
Pressenævnet finder således, at omtalen af [Klager]s erhvervsmæssige engagementer, herunder at der blandt andet er rettet et skattekrav mod ham, er i offentlighedens interesse.
Nævnet finder, at omtalen ikke krænker [Klager]s privatliv.
Nævnet udtaler ikke kritik.
