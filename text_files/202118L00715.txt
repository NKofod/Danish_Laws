Ændringsforslag stillet den 20. april 2022 Ændringsforslag til 3. behandling af Forslag til lov om ændring af lov om autorisation af sundhedspersoner og om sundhedsfaglig virksomhed, lov om lægemidler, blodforsyningsloven, vævsloven og sundhedsloven (Behandling af professionelle sportsudøvere og personer fra fremmede militære styrker, udlevering og anvendelse af næsespray med naloxon til behandling af opioidoverdosis og indførelse af en ny forsøgsordning med medicintilskud på vilkår om risikodeling) [af sundhedsministeren (Magnus Heunicke)]:
Til § 7 Af sundhedsministeren:
 1) I stk. 2 ændres »ophæves den 1. maj 2026« til: »træder i kraft den 1. juni 2022 og ophæves den 1. juni 2026«.
[Udskydelse af ikrafttræden og solnedgangsklausul for lovforslagets bestemmelser om indførelse af en ny forsøgsordning med medicintilskud på vilkår om risikodeling] Bemærkninger Til nr. 1 Det følger af § 7, stk. 1, i lovforslaget som optrykt efter 2. behandling, at lovforslaget træder i kraft den 1. maj 2022. Det følger videre af § 7, stk. 2, at lovforslagets § 5, nr. 4, hvormed der foreslås indført en ny forsøgsordning med medicintilskud på vilkår om risikodeling, ophæves den 1. maj 2026.
 Med ændringsforslaget foreslås det at udskyde ikrafttrædelsen af en ny forsøgsordning med medicintilskud på vilkår om risikodeling med 1 måned til den 1. juni 2022. Forsøgsordningen foreslås tilsvarende forlænget med 1 måned til den 1. juni 2026.
Forsøgsordningen foreslås udskudt med 1 måned af hensyn til at give virksomhederne et længere varsel, inden en ny forsøgsordning vil træde i kraft.
Forslaget skal ses i lyset af, at ansøgningerne ved en ny forsøgsordning vil skulle behandles efter først til mølle-princippet, og at virksomhederne derfor vil have behov for at kunne forberede deres ansøgning, i rimelig tid inden forsøgsordningen træder i kraft.
