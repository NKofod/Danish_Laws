Skriftlig fremsættelse (8. januar  

 2002) Udenrigsministeren Herved tillader jeg mig for Folketinget at  

 fremsætte:
 Forslag til folketingsbeslutning om dansk militær  

 deltagelse  i en international sikkerhedsstyrke i Afghanistan.
(Beslutningsforslag nr.
B 45).
Vedlagte forslag til folketingsbeslutning skal  

 tilvejebringe grundlaget for, at danske militære styrker stilles til  

 rådighed for den FN-bemyndigede internationale sikkerhedsstyrke i  

 Afghanistan.
De danske styrker indsættes efter invitation fra den  

 midlertidige afghanske administration samt i henhold til FN s  

 sikkerhedsrådsresolution 1386 af 20. december 2001.
De seneste måneders begivenheder, herunder  

 Taliban-styrets fald og oprettelsen af en overgangsadministration den 22.  

 december 2001, har fuldstændig ændret situationen i Afghanistan.  

 Der er opstået mulighed for en politisk overgangsproces, der på  

 længere sigt kan føre til fred og stabilitet i landet.
Den  

 afghanske udenrigsminister opfordrede i et brev af 19. december 2001 FN s  

 sikkerhedsråd til at indsætte en midlertidig sikkerhedsstyrke i  

 landet.  Med sikkerhedsrådsresolution 1386 af 20. december 2001  

 bemyndigedes en international sikkerhedsstyrke, som i en periode på  

 seks måneder skal bistå den midlertidige afghanske administration  

 med at opretholde sikre rammer for den midlertidige administration og  

 FN-personalets aktiviteter i Kabul og omkringliggende områder.
Styrken  

 vil indledningsvis blive ledet af Storbritannien.
Et dansk bidrag ventes at  

 indgå i en fælles tysk-hollandsk-dansk-østrigsk  

 bataljonskampgruppe.
Indsættelse af et dansk militært bidrag i  

 Afghanistan vil være forbundet med risiko.
Forsvarets  

 Efterretningstjeneste vurderer for nærværende den militære  

 trussel mod den internationale sikkerhedsstyrke og et eventuelt dansk  

 militært bidrag indsat i Kabul og omkringliggende områder som  

 middel.
Minefaren vurderes som værende høj.
Med personellets  

 uddannelse og træning, materiellets beskaffenhed samt iagttagelsen af  

 nødvendige procedurer tages de bedst mulige forholdsregler over for  

 mulige faremomenter.
Regeringen finder, at Danmark bør deltage i den  

 FN-bemyndigede internationale sikkerhedsstyrke for at medvirke til at give  

 den politiske overgangsproces, nødhjælpsindsatsen og  

 genopbygningen af Afghanistan de rette sikre rammer.
En samlet dansk  

 bidragspakke, der omfatter humanitær bistand og genopbygning samt  

 militære bidrag til både den amerikansk-ledede indsats mod terror  

 og til den internationale sikkerhedsstyrke, udgør et klart signal til  

 omverdenen om fortsat bred og omfattende dansk støtte til den  

 internationale indsats mod terrorisme og til befolkningen i Afghanistan.
Det er regeringens hensigt at bidrage med et  

 ammunitionsrydningshold, der er forstærket med nødvendigt  

 militærpoliti-, kommunikations- og støttepersonel.
I alt vil det  

 danske bidrag udgøre ca. 50 soldater.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det Høje Tings velvillige behandling.
