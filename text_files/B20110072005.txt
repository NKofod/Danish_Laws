 Kapitel 1   Formål m.v.
Kapitel 2   Forbud Kapitel 3   Administration Kapitel 4   Straf og ikrafttræden Bekendtgørelse om hold af mårhund (Nyctereutes procyonoides) i fangenskab I medfør af § 6, stk. 1 og 2, § 49, stk. 1 og 3, § 54, stk. 3, 4 og 8, i lov om jagt og vildtforvaltning, jf. lovbekendtgørelse nr. 930 af 24. september 2009, fastsættes:
Kapitel 1 Formål m.v.
 § 1. Bekendtgørelsen har til formål at regulere eksisterende hold af mårhund, forhindre nye hold og udvidelsen af eksisterende hold med henblik på at sikre mod udslip af mårhund i naturen.
 Stk. 2. Bekendtgørelsen gælder ikke for Naturstyrelsens midlertidige hold af mårhund i forbindelse med indfangning og udsætning af mårhund i bekæmpelsesøjemed, eller for andre, der er bemyndiget af Naturstyrelsen i denne forbindelse.
 Registrering m.v.
 § 2. Alle der er i besiddelse af levende mårhund skal inden den 15. oktober 2011 anmelde holdet til Naturstyrelsen.
Stk. 2. Anmeldelsen skal indeholde oplysning om 1) hvor mange mårhunde holdet omfatter, 2) hvilket køn de enkelte mårhunde har, 3) hvilke ID-numre dyrene har, 4) på hvilken adresse holdet sker og 5) hvem, der er ejer af holdet.
 Stk. 3. Ved adresseændring skal oplysning herom anmeldes til Naturstyrelsen, inden flytningen sker.
 Stk. 4. Når dyr i holdet dør, skal dette anmeldes til Naturstyrelsen, inden der er gået 4 uger fra tidspunktet, hvor dyret er afgået ved døden.
 § 3. Alle mårhunde omfattet af bekendtgørelsen skal senest ved registreringen være chipmærkede.
Kapitel 2 Forbud § 4. Det er forbudt at udvide eksisterende hold og etablere nye hold af mårhund.
Såfremt der fødes nye hvalpe, skal disse således aflives.
 § 5. Det er forbudt at handle, overdrage og forsende levende mårhunde, herunder at importere og eksportere sådanne.
Kapitel 3 Administration § 6. Naturstyrelsen påser overholdelsen af denne bekendtgørelse, herunder at vilkår, der er fastsat i dispensationer, overholdes.
 § 7. Naturstyrelsen kan i særlige tilfælde dispensere fra bestemmelserne i §§ 2-5. Dispensationer kan gives på vilkår.
§ 8. Naturstyrelsen bestemmer, hvad der skal ske med mårhunde, der holdes i strid med bekendtgørelsens regler, herunder om det vil være muligt at lovliggøre holdet.
Naturstyrelsen kan foranledige mårhunde fjernet og aflivet.
 § 9. Naturstyrelsens afgørelser efter denne bekendtgørelse kan ikke indbringes for anden administrativ myndighed.
Kapitel 4 Straf og ikrafttræden § 10. Medmindre højere straf er forskyldt efter anden lovgivning, straffes med bøde den, der overtræder §§ 2-5 eller vilkår i en dispensation udstedt i medfør af denne bekendtgørelse.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt betydelig skade på de interesser, som loven tilsigter at beskytte, jf. lovens § 1, stk. 1, eller fremkaldt fare derfor, eller 2) opnået eller tilsigtet en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft den 1. juli 2011.
