Bekendtgørelse om anmeldelse af COVID-19 I medfør af § 21 a, § 21 b og § 26 i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, fastsættes efter bemyndigelse i henhold til § 1 i bekendtgørelse nr. 71 af 20. januar 2021 om delegation til Sundhedsstyrelsen af sundheds- og ældreministerens beføjelser til at fastsætte nærmere regler om fysiske og juridiske personers oplysningsforpligtelser og behandling af personoplysninger og prøvesvar fra COVID-19 test:
§ 1. Offentlige og private behandlingssteder samt andre selvstændige virksomheder, der foretager test af personer for infektion med severe acute respiratory syndrome coronavirus 2 (SARS-CoV-2) skal sikre at resultatet af prøven og relevante oplysninger fra prøvesvaret anmeldes til Statens Serum Institut.
Ved et behandlingssted forstås en selvstændig virksomhed, hvor eller hvorfra en eller flere sundhedspersoner udfører behandling, herunder test for SARS-CoV-2.
Stk. 2. Anmeldelse efter stk. 1, skal til en hver tid ske efter Statens Serum Instituts anvisninger.
Herunder skal anmeldelsen indeholde følgende typer af oplysninger:
 1) Personlig identifikation af den testede, herunder CPR-nummer eller eCPR-nummer og telefonnummer.
 2) Behandlingssted.
 3) Den der har udført analysen (fx laboratorie eller behandlingssted).
 4) Testen (herunder testmetode, prøvetidspunkt og prøvelokalisation).
 5) Testens resultat (fx negativ, positiv eller inkonklusiv).
 6) Den testedes svar på centrale spørgsmål til smitteopsporing og smitteovervågning, som angivet i Statens Serum Instituts anvisninger.
 Stk. 3. Positive resultater af test for Coronavirussygdom 2019 (COVID-19), fra personer uden CPR-nummer eller eCPR-nummer, skal fortsat indberettes til Styrelsen for Patientsikkerhed efter bekendtgørelse nr. 1919 af 11. december 2020 om private testudbyderes anmeldelse af positive resultater af test for COVID-19, med henblik på smitteopsporing og kompensation.
Stk. 4. Resultater af både antigentest og PCR test (Polymerase Chain Reaction) og andre ligeværdige nucleinsyrebaserede tests, der påviser SARS-CoV-2 eller undertyper heraf, samt antistoftest, der påviser antistoffer mod SARS-CoV-2 specifikke antigener, skal anmeldes.
Anmeldelsen af resultater på baggrund af de i stk. 1 nævnte test, sker ved indberetning af prøvesvaret til et af Statens Serum Institut nærmere angivet system.
Stk. 5. Offentlige behandlingssteder skal ved påvisning af SARS-CoV-2 enten selv foretage gensekventering eller fremsende prøvemateriale til Statens Serum Institut efter de af Statens Serum Institut fastlagte standarder, således at instituttet kan foretage gensekventering.
Prøvemateriale eller gensekvens skal fremsendes til Statens Serum Institut efter gældende retningslinjer løbende og uden forsinkelse.
 § 2. Anmeldelse efter § 1 skal foretages i alle tilfælde, hvor prøven er taget i forbindelse med behandling, herunder undersøgelse, diagnosticering, sygdomsbehandling, fødselshjælp, genoptræning, sundhedsfaglig pleje samt forebyggelse og sundhedsfremme, jf. sundhedslovens § 5, samt i forbindelse med epidemiologisk overvågning og forskning.
 § 3. Offentlige og private behandlingssteder samt andre selvstændige virksomheder, der foretager test af mennesker for COVID-19, kan behandle personoplysninger om navn, telefonnummer, helbredsoplysninger, og oplysninger om personnumre, med henblik på at udføre test for COVID-19.
 § 4. Læger, der behandler patienter med laboratoriebekræftede tilfælde af COVID-19, er forpligtet til på forespørgsel fra Statens Serum Institut, når det vurderes nødvendigt med henblik på overvågning og på at hindre udbredelse og smitte i forbindelse med håndtering af COVID-19, at indhente og afgive oplysninger om:
1) patientens rejseaktiviteter, herunder rejseland, forud for diagnose, 2) den testede har været i kontakt med en smittet og 3) testen indgår som del af screening af en personalegruppe eller arbejdsplads.
 § 5. Bekendtgørelsen træder i kraft den 30. januar 2021.
 Stk. 2. Bekendtgørelsen ophæves den 1. marts 2021.
 Stk. 3. Bekendtgørelse nr. 1241 af 25. august 2020 om anmeldelse af COVID-19 ophæves.
