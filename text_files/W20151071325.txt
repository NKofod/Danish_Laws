Ligestillingsnævnets afgørelse J.nr.
E. 2.2.71/2006-1490 Kvinde, der var blevet afskediget kort efter en abort, tilkendt godtgørelse svarende til 6 måneders løn. ¬¬Klageren blev ansat som butiksassistent hos indklagede den 1. august 2002. Den 23. marts 2003 blev klageren indlagt og efterfølgende sygemeldt den 25.-27. marts 2003 i forbindelse med en spontan abort.
Klageren blev den 9. april 2003 sygemeldt på grund af fortsatte problemer i forbindelse med aborten.
Den 22. april 2003 blev klageren opsagt af indklagede.
Begrundelsen for opsigelsen var, at klageren ikke levede op til indklagedes forventninger til en butiksassistent. ¬¬Da klageren ikke var gravid på det tidspunkt, hvor afskedigelsen fandt sted, påhvilede det klageren at påvise faktiske omstændigheder, der gav anledning til at formode, at der var udøvet direkte eller indirekte forskelsbehandling i henhold til ligebehandlingslovens § 16 a.
Nævnet fandt, at klageren havde påvist sådanne faktiske omstændigheder, idet afskedigelsen skete umiddelbart efter klagerens ufrivillige abort og sygemeldingerne i forbindelse hermed, og idet klageren ikke under sin ansættelse havde modtaget skriftlig påtale vedr. hendes manglende kvalifikationer.
Godtgørelsen fastsat til 80.000 kr., svarende til 6 måneders løn.
 Sagen drejer sig om, hvorvidt en kvindes afskedigelse skyldes graviditetsbetinget sygdom.
