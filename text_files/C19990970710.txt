Cirkulæreskrivelse af 07.01.1992 om  

 værgens regnskabsaflæggelse i tilfælde hvor den umyndige  

 opholder sig i bofællesskab efter bistandslovens § 68 eller på  

 institution omfattet af bestandslovens § 85 a Til statsamterne Københavns Overpræsidium Og forvaltningsafdelingerne.
 Ifølge myndighedslovens § 45 bestyrer værgen  

 den umyndiges formue og handler på hans vegne i retsforhold  

 vedrørende formuen, for så vidt ikke andet er bestemt.
Det betyder, at det er værgen, der er den eneste,  

 der kan modtage beløb til den umyndige med frigørende virkning,  

 med mindre andet er bestemt.
Undtagelsen om, at andet er bestemt, henviser  

 til reglerne i myndighedslovgivningen.
Der er ikke holdepunkter for at antage, at reglerne i den  

 sociale lovgivning om udbetaling af ydelser er udtryk for fravigelser af  

 myndighedslovgivningen.
Det betyder, at sociale pensioner i almindelighed  

 skal udbetales til værgen, og at pensionerne i øvrigt er  

 omfattet af reglerne om værgens regnskab.
 Civilretsdirektoratet er blevet bekendt med, at der i  

 praksis har været problemer med regnskabsaflæggelse, hvor  

 umyndige, der bor i visse bofællesskaber eller institutioner, får  

 pension udbetalt og klarer sig selv med fornøden medhjælp.
 Af forarbejderne til myndighedsloven fremgår det, at  

 værgen "i et vist mindre omfang" er berettiget til at benytte  

 den umyndige som fuldmægtig i egne anliggender.
 På baggrund heraf er Civilretsdirektoratet af den  

 opfattelse, at værgen efter omstændighederne kan  

 befuldmægtige den umyndige, der opholder sig i bofællesskab efter  

 bistandslovens § 68 eller på institution omfattet af bistandslovens §  

 85 a, til at hæve sin pension til betaling af de faste udgifter samt  

 daglige fornødenheder.
I det omfang værgen herefter har  

 befuldmægtiget den umyndige, vil Civilretsdirektoratet ikke have  

 bemærkninger til, at statsamterne og forvaltningsafdelingerne godkender  

 værgemålsregnskab, udfærdiget som et summarisk regnskab  

 indeholdende indtægter og større udgifter, f.eks. skat, husleje  

 samt lys og varme.
Derudover kan regnskabet indeholde en post på op til  

 50.000 kr., med hensyn til hvilken værgen erklærer, at  

 beløbet er hævet af den umyndige ifølge fuldmagt til brug  

 for diverse fornødenheder.
Det tilføjes, at der ved afgørelsen af,  

 hvorvidt værgens pligt til regnskabsaflæggelse kan opfyldes efter  

 ovenstående retningslinier, må foretages et konkret skøn i  

 den enkelte sag.
Værgens opmærksomhed bør henledes  

 på muligheden for, at den umyndiges fuldmagt til at have pensionen  

 begrænses, f.eks. således at der kun kan hæves et bestemt  

 beløb om ugen,  eller således at alle hævninger eller  

 hævninger over en vis størrelse kun kan ske af den umyndige  

 sammen med den kommunale pædagog  eller andre.
 Værgen bør i disse sager endvidere  

 gøres opmærksom på, at værgen har pligt til i  

 fornødent omfang at følge den umyndiges administration, og til  

 at tilbagekalde eller indskrænke den umyndiges fuldmagt, hvis det viser  

 sig, at den umyndige ikke kan administrere ordningen.
 Statsamterne og forvaltningsafdelingerne bør  

 være opmærksom på forhold, der gør det  

 betænkeligt at opretholde fuldmagten for den umyndige og godkende  

 summariske regnskaber.
