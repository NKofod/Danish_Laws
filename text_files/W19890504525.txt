Klageren ønsker fritagelse fra tilslutningspligt, hvilket blandt andet  

 begrundes med, at 40% af varmeværkets ledningsnet er defekt og skal  

 udskiftes.
Energiministeriet har fra kommunen fået oplyst, at de omtalte 40%  

 af rørene ikke er defekte, men blot er en ældre rørtype, som der ikke er  

 planer om at udskifte.
 De har i skrivelse af 30. september 1989 klaget over Energistyrelsens  

 afgørelse af 25. august 1989 vedrørende tilslutningspligt til Jyderup  

 kommunale Fjernvarmeværk.
De anfører som begrundelse for Deres klage, at 40% af varmeværkets  

 ledningsnet er defekt og skal udskiftes samt, at tilslutning til  

 fjernvarmeforsyning vil påføre Dem en årlig merudgift til varme på ca. 10.000  

 kr.
Endvidere gør De opmærksom på, at Tornved Kommune har oplyst, at De ville  

 modtage yderligere information om tilslutning og økonomi, men at De ikke har  

 modtaget sådant oplysningsmateriale.
Endelig påpeger De, at Deres  

 utilfredshed primært er rettet mod, at De finder, at Deres personlige  

 dispositionsfrihed er krænket.
Det fremgår af Energistyrelsens afgørelse, at styrelsen ikke har fundet  

 grundlag for at ændre Tornved Kommunes afgørelse om at pålægge Deres ejendom  

 tilslutningspligt, ligesom Energistyrelsen har gjort Dem opmærksom på, at  

 tilslutningspligten skal tinglyses på Deres ejendom samt redegjort for  

 begrundelsen herfor.
Energistyrelsen har endvidere gjort Dem opmærksom på, at  

 pålæg af tilslutningspligt ikke indebærer pligt til at aftage fjernvarme.  

 Endelig henviser styrelsen til oplysninger fra Tornved Kommune om at Jyderup  

 kommunale Varmeværk har en særdeles sund økonomi.
 Efter en vurdering af sagen skal Energiministeriet meddele, at man kan  

 tilslutte sig Energistyrelsens afgørelse samt den heri anførte begrundelse.
 For så vidt angår Deres oplysning om, at 40% af rørene er defekte og skal  

 udskiftes, har Energiministeriet fra Tornved Kommune fået oplyst, at de  

 omtalte 40% ikke er defekte, det er blot en ældre rørtype, der er udført i et  

 andet materiale end de resterende 60%. Tornved Kommune oplyser videre, at der  

 ingen planer er om at udskifte den ældre rørtype.
 Hvad angår Deres overslag over forøgede varmeudgifter, må  

 Energiministeriet, efter at have sammenholdt Deres varmeudgifter med  

 varmepriser fra Jyderup kommunale Fjernvarmeværk, meddele, at man ikke kan  

 være enig i den af Dem foretagne beregning af merudgiften.
 I forbindelse med den manglende oplysning fra kommunen, har Torved Kommune  

 oplyst, at materiale er udsendt primo september 1989. Endelig skal  

 Energiministeriet gøre Dem opmærksom på Deres mulighed for at søge  

 dispensation fra tilslutningspligten i henhold til § 13 Energiministeriets  

 bekendtgørelse nr. 98 af 19. marts 1982.
 P.M.V.
 E.B.
