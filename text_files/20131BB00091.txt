Fremsat den 2. april 2014 af Lars Dohn (EL) og Finn Sørensen (EL) Forslag til folketingsbeslutning om at ophæve lov om friplejeboliger Folketinget pålægger regeringen inden den 1. januar 2015 at fremsætte lovforslag om ophævelse af lov om friplejeboliger, og at der igangsættes en proces for afvikling af friplejeboliger.
Bemærkninger til forslaget Adskillige kommuner har i efteråret 2013 berettet om overbetaling af friplejeboliger med en spændvidde fra 20.000 til 100.000 kr. pr. plads.
Ikke som følge af et frit valg truffet i kommunen, men som en tvang på grund af loven om friplejeboliger.
KL (Kommunernes Landsforening) har ligeledes peget på, at friplejeboligerne på landsplan koster kommunerne 100 mio. kr. årligt på grund af overbetaling, jf. www.denoffentlige.dk/stop-overbetaling-af-friplejehjem-nu.
Evalueringen af friplejeboligloven fra 2012 peger også på en lang række problemer, som endnu ikke er blevet adresseret af regeringen.
Overbetaling er et centralt problem, men lige så uhensigtsmæssig er den administrative byrde, som friplejeboligerne lægger på kommunerne, jf.
BYB alm. del  bilag 7 (folketingsåret 2011-12).
I sit høringssvar af 9. juli 2012 til evalueringen af friplejeboligloven har KL påpeget, at loven på mange punkter er bureaukratisk og fordyrende.
Samtidig har loven blot medført, at de eksisterende aktører inden for plejesektoren har kunnet opføre nye plejeboliger  i nogle tilfælde med offentlig støtte.
Der er således efter Enhedslistens opfattelse grundig dokumentation for, at lov om friplejeboliger siden ikrafttrædelsen i 2007 har påført kommunerne unødvendige og store udgifter.
Derfor bør regeringen tage initiativ til at ophæve loven.
Kommunerne  og i sidste ende skatteborgerne  bærer omkostningerne.
Efter Enhedslistens opfattelse er det derfor både i kommunernes og borgernes interesse at afskaffe loven om friplejeboliger.
Det er blevet hævdet, at loven ikke umiddelbart kan ophæves, da friplejeboligerne indgår i 10-årige udbudskontrakter.
Men efter Enhedslistens opfattelse må der igangsættes en proces for at afvikle friplejeboligerne allerede nu.
 For den overgangsperiode, hvor friplejeboligerne langsomt afvikles, skal regeringen lade udarbejde et regelsæt, der betyder:
  Stop for etableringer af friplejeboliger (både kvote A og B), antallet af friplejeboliger må ikke stige, og afregning af friplejeboliger skal ske efter det lokale udgiftsniveau.
  Nyt takstsystem til friplejeboliger under udfasning.
  Stillingtagen til forskellen i drift og finansiering mellem friplejeboliger, der yder praktisk og personlig hjælp i medfør af servicelovens § 83 på den ene side, og friplejeboliger, der yder socialpædagogisk bistand i medfør af servicelovens § 85.
  Friplejeboligleverandører skal modtage alle borgere, som er visiterede til og ønsker at komme på den friplejebolig, og leverandøren skal ikke have egne ventelister eller sortere mellem borgere.
 Overgangsbestemmelser omkring friplejeboligerne i tilfælde af overkapacitet.
Det skal her gøres klart, om og hvordan kommunen kan overtage friplejeboligerne og omdanne dem til kommunale plejehjemspladser.
Skriftlig fremsættelse Lars Dohn (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at ophæve lov om friplejeboliger.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
