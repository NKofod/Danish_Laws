Betænkning afgivet af Udvalget for Forretningsordenen den 17. november 2022 Betænkning og indstilling om Folketingets samtykke i henhold til grundlovens § 57 (Vedrørende Morten Messerschmidt) I brev af 8. november 2022 stilet til Folketingets formand har justitsministeren anmodet om Folketingets samtykke til, at den tidligere rejste tiltale mod medlem af Folketinget Morten Messerschmidt fastholdes.
I henhold til Folketingets forretningsordens § 25, 5. pkt., jf. grundlovens § 57, har Folketingets formand henvist anmodningen til Udvalget for Forretningsordenen.
Det er i justitsministerens anmodning anført, at Folketinget den 27. april 2021 meddelte samtykke til at rejse tiltale mod Morten Messerschmidt for overtrædelse af straffeloven.
På grundlag heraf blev hovedforhandlingen gennemført ved Retten i Lyngby, der den 13. august 2021 afsagde dom. Østre Landsret har den 22. december 2021 ophævet dommen og hjemvist sagen til ny behandling ved byretten.
Anklageskriftet er herefter på ny indgivet til Retten i Lyngby den 20. januar 2022.
 Efter at der den 1. november 2022 er afholdt nyvalg til Folketinget, har Rigsadvokaten ved brev af 4. november 2022 til Justitsministeriet indstillet, at der indhentes samtykke til, at den rejste tiltale mod Morten Messerschmidt fastholdes.
Justitsministeriet har i forbindelse med anmodningen henvist til de bilag, som ministeriet oversendte sammen med den tidligere anmodning af 15. april 2021, og som er optrykt som bilag til Udvalget for Forretningsordenens betænkning og indstilling af 21. april 2021 (beslutningsforslag nr.
B 296, folketingsåret 2020-21).
 Justitsministerens brev, Rigsadvokatens brev til Justitsministeriet og en indstilling fra Statsadvokaten for Særlig Kriminalitet til Rigsadvokaten med bilag er optrykt som bilag til denne betænkning og indstilling.
Indstilling Udvalget indstiller, at Folketinget meddeler samtykke efter grundlovens § 57 til, at den rejste tiltale fastholdes.
Søren Gade (V) fmd.
Leif Lahn Jensen (S) nfmd.
Jeppe Søe (M) Karsten Hønge (SF) Karina Adsbøl (DD) Anne Paulin (S) Jens Joel (S) Mogens Jensen (S) Rasmus Stoklund (S) Rasmus Horn Langhoff (S) Karina Lorentzen Dehnhardt (SF) Peder Hvelplund (EL) Helene Liliendahl Brydensholt (ALT) Sophie Løhde (V) Thomas Danielsen (V) Peter Skaarup (DD) Lise Bech (DD) Mai Mercado (KF) Ole Birk Olesen (LA) Peter Kofod (DF) Henrik Frandsen (M) Radikale Venstre, Nye Borgerlige, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
