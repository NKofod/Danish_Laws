 Som bekendt foretog professor Skovgaard efter anmodning fra  

 Veterinærdirektoratet i løbet af juli og august d.å. inspektionsbesøg på  

 fjerkræslagterierne sammen med repræsentanter fra Veterinærdirektoratets  

 inspektorater.
 Inspektoraternes rapporter er allerede fremsendt til virksomhederne.
 Professor Skovgaards rapport fremsendes hermed i uddrag, således at hver  

 virksomhed, foruden de generelle dele af rapporten, også modtager det for den  

 enkelte virksomhed relevante afsnit.
 Ved skrivelse af 19. august 1991 (J.nr. 5a 5118-10-0/90) anmodede  

 Veterinærdirektoratet virksomhederne om sammen med embedsdyrlægerne at  

 udarbejde handlingsplaner for konkrete tiltag til forbedring af hygiejnen.  

 Disse handlingsplaner blev indsendt til inspektoraterne sammen med angivelse  

 af tidspunkter for gennemførelsen af de pålagte aktiviteter.
På baggrund af de indsendte handlingsplaner og inspektoraternes opfølgning  

 gik virksomhederne i gang med at foretage omfattende ændringer i både  

 bygninger og udstyr.
Der er således investeret mange ressourcer på en  

 forbedring af hygiejnen på fjerkræslagterierne, hvorfor det virker  

 påfaldende, at man nogle steder endnu mangler at korrigere helt banale fejl,  

 f.eks. slæben af slagtekroppe over indmadsposerne, ophobning af indmadsposer  

 og vægtsorterede slagtekroppe, mangelfuld rengøring og desinfektion samt  

 utilstrækkelig opfølgning på disse aktiviteter.
 Der skal snarest muligt tages skridt til løsning af sådanne problemer,  

 samt alle andre lignende, der er nævnt i rapporten.
 Samtidig henledes opmærksomheden på, at når færdigvareundersøgelsen  

 genoptages i permanent form vil resultatet heraf blive kompromitteret,  

 såfremt tomme bøjler selv i mindre udstrækning fyldes op med kyllinger  

 hidrørende fra udtynding i andre flokke/besætninger.
Det bemærkes, at nogle virksomheder har indført HACCP på forskellige  

 niveauer, men kun en enkelt har iværksat systemet fuldt ud.
HACCP skal  

 implementeres korrekt og i sin fulde udstrækning, og der skal opstilles  

 programmer til monitering og til korrigerende handlinger i tilfælde af, at  

 grænseværdier overskrides.
Endvidere skal der udarbejdes programmer til  

 opfølgning samt til udbygning af systemet under hensyn til den fremtidige  

 udvikling på virksomhederne.
 Som det flere gange fremhæves i rapporten, er det væsentligste i HACCP at  

 sikre, at påviste fejl og mangler korrigeres, således at situationen bringes  

 under kontrol.
Veterinærdirektoratet er opmærksom på, at den del af HACCP-programmet som  

 vedrører slagtekyllingernes salmonellastatus ikke kan give fuldt udbytte før  

 rugerierne er i stand til f.eks. at levere salmonellafri kyllinger.
I den  

 forbindelse skal man meddele, at omlægningen af ante mortem kontrollen til  

 undersøgelser af gødningsprøver i stedet for minikassater er i fuld gang,  

 hvorfor der snart kan forventes mere pålidelige data vedrørende  

 slagtekyllingernes salmonellastatus, såfremt forventningerne fra  

 undersøgelserne i maj 1994 indfries.
 P.V.V.
K.
Andreasen / Justin C.
Ajufo Niels Peder Skovgaard Jakob Knudsens Vej 18 3460 Birkerød Rapport vedrørende vurdering af fjerkræslagtehygiejne i relation til  

 bekæmpelse af Salmonella i fjerkræproduktionen.
Indledning Efter anmodning fra kontorchef J.
Reimann, Landbrugsministeriet har  

 undertegnede i juli og august måned sammen med repræsentanter fra  

 Veterinærdirektoratets afd. for kødkontrol i Århus, Vejle og Ringsted aflagt  

 besøg på 13 fjerkræslagterier for at vurdere hygiejnen i relation til  

 bekæmpelse af Salmonella ved fjerkræslagtningen.
Arbejdet er at betragte som  

 et led i de aktiviteter, der i øjeblikket foregår i den af  

 Landbrugsministeriet i januar måned d.å. nedsatte arbejdsgruppe til »  

 bekæmpelse af Salmonella i fjerkræproduktionen« med direktør K.
B.
Pedersen som formand.
Gennemgangen har speciel relation til  

 arbejdsgruppens undergruppe II, vedrørende » bekæmpelse af Salmonella på  

 fjerkræslagterierne samt kontrol med færdigvarer« De praktiske forhold i relation til Veterinærdirektoratet er givet i  

 »ansættelsesskrivelse« af 8. juni 1994 fra veterinærdirektøren,  

 J.nr. 1.0323-64-2/94.
Som baggrundsmateriale er modtaget kopi af en række inspektionsrapporter  

 og statusrapporter vedr. gennemførelse af handlingsplan for  

 produktionshygiejnen på fjerkræslagterierne i henhold til skrivelse af 19.  

 august 1991 fra Veterinærdirektoratet.
Ligeledes er medtaget »Rapport  

 fra udvalget vedrørende »Dansk Standard for fjerkrækontrol« februar  

 1994 (J.nr. 5a 049-5-0/92)».
Generelle forhold Selv om opgaven drejer sig om bekæmpelse af Salmonella i fjerkræ, er det  

 naturligt at vurdere indsatsen i relation til forekomst af andre humane  

 sygdomsfremkaldende mikroorganismer i fjerkræ i almindelighed for at få  

 optimal udnyttelse af indsatsen.
Det skal derfor her opsummeres, at der på  

 færdigslagtet fjerkræ kan forekomme følgende mikroorganismer med patogene  

 egenskaber:
Salmonella arter Campylobacter jejuni og Listeria monocytogenes, der alle 3 er Zoonotiske organismer.
 Desuden vil der kunne forekomme levnedsmiddelforgiftnings mikroorganismer  

 især:
Clostridium perfringens og Stafylokokker (Staphyloccus aureus) Forekomst af de ligeledes zoonotiske verotoksin-producerende Escherichia  

 coli arter (»E coli 0157:H7« med flere) på dansk slagtefjerkræ er  

 uafklaret, men er formentlig ikke noget problem.
 I udlandet har kvæg været hovedkilden til humane udbrud, men  

 verotoksinproducerende E. coli er dog også her isoleret fra fjerkræ. Der er  

 kun få humane tilfælde af infektioner med verotoksinproducerende E. coli  

 årligt i Danmark.
 Fjerkræ er udover at være en væsentlig kilde til human salmonellose nok  

 den vigtigste kilde til infektioner med Campylobacter her i landet, hvoraf  

 der optræder ca. halvt så mange tilfælde som infektioner med Salmonella.
Der er årligt ca. 30-40 tilfælde af listeriose herhjemme.
Forekomst af  

 Listeria monocytogenes i fjerkræ spiller imidlertid nok en helt underordnet  

 rolle, selv om fjerkræ i udlandet er blevet kædet sammen med udbrud.
Det gælder for alle de 3 nævnte mirkoorganismer, Salmonella, Campylobacter  

 og Liseria, at de tiltag, der foretages for at mindske forekomsten af  

 Salmonella, samtidig har god effekt også mod de 2 andre.
De 3 organismer har  

 imidlertid forskellige nicher og forskelligt spredningsmønster.
 Forekomst af Salmonella og Campylobacter på slagtefjerkræ er især af fækal  

 oprindelse, således at alle tiltag under slagtningen, der mindsker denne  

 forurening reducerer antallet på færdigvaren.
 Salmonella  er derudover i stand til at formere sig i  

 produktionsmiljøet ned til relativt lave temperaturer d.v.s. ca. 7-8 grader  

 C, hvorfor bakteriologisk nulstilling af produktionsmiljøet ved daglig  

 rengøring og desinfektion bliver helt essentiel.
 Campylobacter  formerer sig ikke uden for kyllingernes tarmkanal,  

 men her kan de til gengæld forekomme i milliontal pr. gram fæces.
Listeria monocytogenes  er ikke almindelig i den primære  

 slagtekyllingeproduktion.
De tildag, der er i gang for at sikre, at  

 pelleteret foder er frit for Salmonella, har samtidig effekt også på  

 Listeria, ligesom rengøring af husene og gasning af disse inklusive strøelse,  

 sikrer drab af Listeria (Listeria er almindelig både i savsmuld og  

 halmstrøelse). Listeriaforekomst i færdigslagtet fjerkræ er ligesom ved  

 produktion af andre levnedsmidler et internt produktionshygiejnisk problem.  

 Bakterien er i stand til at vokse helt ned til ca. 1 grad C og har stor  

 tendens til biofilmdannelse på gulve og maskiner m.m., hvorfor den kan være  

 meget vanskelig at komme til livs.
Den kraftige aerosoldannelse, der foregår  

 mange steder under fjerkræslagtningen er desuden en spredningsfaktor.  

 Effektiv rengøring og desinfektion er derfor igen af helt essentiel  

 betydning.
For fjerkræ, der er opdrættet i det fri, (ænder og gæs), vil  

 gælde, at disse i betydelig udstrækning vil være fækale udskillere af  

 Listeria.
Forekomst på de færdigslagtede produkter vil derfor især være af  

 fækal oprindelse foruden produktionsmiljøfaktoren.
 For de nævnte levnedsmiddelforgiftnings baktierier, Cl. perfringens og  

 Stafylokokker, gælder følgende:
Cl. perfringens er næsten altid rigeligt til stede i fjerkræfæces og er  

 næsten altid at finde på overfladen af færdigslagtet fjerkræ. Oprindelsen er  

 alene fækal, og den formerer sig ikke i produktionsmiljøet.
Det er  

 stafylokokkerne derimod i stand til.
De forekommer hos fjerkræ som årsag til  

 betændelsesprocesser, og erfaringen viser, at de let etablerer sig f.eks. i  

 plukkemaskinens gummifingre eller snarere, hvor disse er fixeret i maskinen.  

 De pågældende stafylokokker forårsager ikke infektioner hos mennesker, men en  

 mindre del af dem er i stand til at producere enterotoksiner således, at de,  

 hvis de havner i varmebehandlede færdigvarer og får lov til at formere sig  

 der, kan forårsage levnedsmiddelforgiftning.
Der er imidlertid intet, der  

 tyder på, at dansk slagtefjerkræ er årsag til  

 stafylokoklevnedsmiddelforgiftning hos mennesker.
Forekomst af parasitter i fjerkræ af betydning for mennesker skal ikke  

 belyses her, men det skal dog kort nævnes, at forekomst af Toxoplasma gondii,  

 der forårsager toxoplasmose hos mennesker, hos slagtekyllinger må anses for  

 at være ganske lav, idet den lukkede opdrætning beskytter mod infektionstryk  

 udefra.
Katte er en væsentlig kilde, hvorfor de bør holdes ude fra  

 porduktionsmiljøerne.
Ornithose »Papegøjesyge«, kan optræde som en  

 erhverssygdom hos personale på slagterier, hvor der slagtes fritgående  

 fjerkræ. Det slagtede fjerkræ er uden smittemæssig betydning.
I den efterfølgende gennemgang af de enkelte slagterier er påpeget en  

 række hygiejniske forhold, der naturligvis ikke alle er af lige stor  

 betydning, men disse vil blive søgt vægtet således, at den betydning, de  

 måtte have på de enkelte slagterier, vil blive vurderet i en endelig  

 konklusion.
Det skal ligeledes understreges, at der altid ved gennemgang af  

 en virksomhed kan findes fejl, hvorfor en opsummering af fejl kan se mere  

 formidabel ud end betydningen ret beset er i sagens sammenhæng.
Det nedenfor  

 anførte bør læses i dette lys.
 Der er ved gennemgangen af virksomhederne og ved møder med både det  

 veterinære og kommercielle personale lagt vægt på, at der implementeres en  

 monitering af kritiske kontrolpunkter, hvor dette ikke allerede er tilfældet,  

 men henblik på mulighed for korrigerende handlinger.
Sammenfatning Der hersker nogen misforståelse vedrørende betydningen og værdien af HACCP  

 til løsning af det aktuelle problem.
HACCP er ikke noget nyt og vigtige  

 elementer af dette har været anvendt i mange år også på fjerkræslagterierne.  

 Det nye i HACCP er egentlig kun, at man systematiserer og dokumenterer  

 arbejdsindsatsen og kontrolrutinerne, samt at man har sat terminer på  

 elementerne.
 Da »Hazard Analyses Critical Control Points«, HACCP-begrebet,  

 har relation til rapporten, skal elementerne i dette kort omtales og  

 kommenteres.
Konceptet er oprindeligt udviklet alene til analyse af mikrobielle risici  

 på en produktionslinie som en del af et kvalitetsstyringsprogram.
For nylig  

 (1991) er udviklet en protokol, der udvider konceptet til også at omfatte  

 kemiske og fysiske risici ved levnedsmiddelproduktion.
 Hovedelementerne er følgende:
 1. Systematisk kortlægning og beskrivelse af den  

 pågældende produktionslinie i et flowdiagram, i det aktuelle tilfælde  

 fjerkræslagtning, f.eks. skoldetid og temperaturer, forbrug af kølevand i  

 relation til antal dyr, der slagtes o.s.v., som basis for påvisning af  

 afvigelser.
2. Fastlægning af de farer eller risici, der er ved  

 den pågældende produktion.
I den aktuelle sag drejer det sig om risiko for  

 salmonellakontamination, men de analser og tiltag, der foretages i relation  

 til dette, vil i vid udstrækning også dække andre risici, som berørt i  

 indledningen.
 3. Kortlægning af de kritiske kontrolpunkter, der er nødvendige for at  

 bringe den identificerede risiko (Salmonella) under kontrol.
 4. Fastlæggelse af de kritiske grænser, der skal  

 opfyldes på de enkelte punkter, f.eks. procent fækalt forurenede kroppe, der  

 kan accepteres efter udtagning af organer.
 5. Fastlæggelse af hvorledes, der skal moniteres på de  

 kritiske punkter, f.eks. registrering af fækal forurening, kontrol. med  

 vandforbrug og nedkøling i spinchillerne, samt kontrol med effekt af  

 kassevask.
 6. Fastlægning af korrigerende handlinger, hvis der  

 påvises fejl på de kritiske punkter, f.eks. justering af vandbrusere ved  

 exvisceration, justering af gatåbner ved fækal forurening, sikring af, at  

 fastetiden er overholdt, etc.
 7. Effektivt logbogssystem til dokumentationen af  

 monitering og korrigerende handlinger.
 8. Fastlæggelse af fremgangsmåde til verifikation af,  

 om HACCP-systemet fungerer tilfredsstillende f.eks. de nyligt etablerede  

 salmonellaundersøgelser af 20 enkeltdyrsprøver udtaget under slagtningen af  

 de enkelte hold.
Mikrobiologiske undersøgelser er et af de værktøjer, man kan benytte ved  

 HACCP, men ikke nødvendigvis det vigtigste.
Implementering af HACCP kræver  

 dog mikrobiologisk indsigt og forståelse hos de personer, der arbejder med  

 dette, f.eks. kendskab til vækstmuligheder for bakterier, f.eks.
Salmonella,  

 kendskab til smitteveje, kendskab til hvorledes de forskellige procestrin,  

 f.eks. varme, kulde og slagtning indvirker på mikrofloraen m.m.
Det skal pointeres, at en absolut forudsætning for produktion af  

 salmonellafrit fjerkræ vil være, at råvaren, de levende kyllinger, er fri for  

 bakterien.
Råvarespecifikation er da også et vigtigt element i  

 HACCP-begrebet.
Intet nok så velfungerende HACCP-program vil være i stand til  

 at sikre, at et parti slagtet fjerkræ er fri for Salmonella, hvis de levende  

 kyllinger huser bakterierne.
Når dette er fastslået, skal samtidig også  

 fremhæves, at et godt fungerende HACCP-program kan være væsentligt  

 medvirkende dels til, at sikre at procent positive fjerkrækroppe er så lavt  

 som muligt og dels til at mindske antallet af salmonella på de enkelte  

 kroppe, idet de 2 ting hænger sammen.
Selv om en flok kyllinger er inficeret, er det ikke givet, at alle  

 kyllinger er inficeret, og ikke alle dyr udskiller lige mange  

 salmonellabakterier.
Hvis man således har 2 inficerede flokke, kan  

 forekomsten af Salmonella både procentisk og for så vidt angår mængden af  

 Salmonella, der udskilles, meget vel være en del lavere i den ene flok  

 sammenlignet med den anden flok, f.eks. afhængig af sygdomsstatus eller  

 stressfaktorer i besætningen.
Selv om de primære og helt essentielle som  

 nævnt ovenfor er, at de levende kyllinger er fri for salmonellabaktierie, kan  

 et godt fungerende HACCP program være med til at begrænse forekomsten i  

 færdigvaren, når der slagtes salmonellapositive hold og også dette har værdi.
 Til de enkelte punkter i HACCP programmer i relation til  

 fjerkræslagtningen skal følgende krav bemærkes:
ad 1 Der foreligger en grundig og systematisk analyse af slagterierne udført  

 for få år siden, naturligvis med behov for justering i henhold til senere  

 ændringer på linierne.
Kontrolpunkterne er således bekendte.
ad 2 og 3 Der er også godt kendskab til, hvor de kritiske kontrolpunkter er på  

 slagtelinien, f.eks. plukkemaskiner, exviscerationsmaskiner og køling.
ad 4 og 5 Der er imidlertid mangler for så vidt angår fastlæggelse af de kritiske  

 grænseværdier eller beskrivelse af de normer, der skal overholdes på de  

 kritiske kontrolpunkter, f.eks. »acceptabelt« antal fækalt  

 forurende dyr.
Der er på mange virksomheder væsentlige mangler vedrørende  

 moniteringen af forekomst af Salmonella på slagtelinien efter den daglige  

 rengøring.
 For vandforbrug og køletemperaturer er der nedfældet detaljerede regler i  

 gældende bestemmelser, og på dette område er der ingen eller kun i sagens  

 sammenhæng uvæsentlige mangler.
ad 6 Det svageste punkt i systemet er helt afgjort at påviste fejl ikke altid  

 følges op af effektive korrigerende handlinger.
Det drejer sig om mange  

 forskellige forhold varierende fra slagteri til slagteri.
ad 7 I den udstrækning, der i gældende bestemmelser er fastlagt normer eller  

 grænseværdier, fungerer der de fleste steder et godt logbogssystem, f.eks.  

 vedrørende forbrug af vand til vask og køling, men derudover er  

 dokumentationen på mange virksomheder mangelfund.
ad 8 Den nylig indførte undersøgelse af 20 enkeltdyr fra hvert hold, er et  

 udmærket tiltag, der også kan benyttes til verifikation af, om de hygiejniske  

 tiltag på slagterierne fungerer.
Vurdering af de enkelte led i produktionsforløbet 1. A-M kontrollen og færdigvarekontrollen Ved besøgene er A-M tjenestens attester blevet vurderet, herunder også  

 resultaterne af de såkaldte » minikassatundersøgelser«  

 (undersøgelse af 16 selvdøde dyr indsendt af ejeren 2-3 uger før slagtningen  

 til SVS, Århus og undersøgt ved at poole prøverne 2 og 2). Disse er  

 sammenholdt med andre tilgængelige oplysninger, specielt resultatet af  

 halsskindsundersøgelserne (50 prøver halsskind udtaget af hvert hold slagtede  

 dyr og undersøgt således, at prøverne er poolet 10 og 10, altså ialt 5 prøver  

 a 10 halsskind). Ved de senere besøg på virksomhederne begyndte der også at  

 foreligge resultatet fra den i sommer iværksatte holdvise undersøgelse af  

 prøver af 20 enkeltdyr omfattende halsskind og gumpeprøver.
Derudover er benyttet foreliggende data fra diverse undersøgelser for  

 Salmonella, bl.a. udført som et led i rengøringskontrollen.
Endelig har det  

 lokale kendskab til kyllingefarmene og deres leverandører været af værdi til  

 belysning af mulige smitteveje.
Det blev meget hurtigt klart, at der måtte være en meget betydelig  

 underrapportering af positive hold ved minikassatundersøgelserne.
Når der  

 f.eks. ved nagative minikassatundersøgelser efterfølgende på slagteriet ved  

 undersøgelse af 20 enkeltdyrsprøver findes 19 eller 20 prøver, der er  

 positive for S.
Typhimurium, eller alle 5 samleprøver af halsskind er  

 positive, så kan dette kun bero på, at flokken har været inficeret.
Midt i  

 undersøgelsesrunden forelå også resultaterne fra den sammenlignende  

 undersøgelse mellem værdien af minikassater og udtagning af 60  

 gødningsklatter til påvisning af Salmonella, der til fulde bekræftede, at der  

 skete en underrapportering med minikassatundersøgelserne.
Med indførelsen af  

 denne ny teknik må konstateres, at der allerede er foretaget effektiv  

 korrektion af den forkerte monitering.
 Den ved enkeltundersøgelsen iværksatte serologiske typebestemmelse er  

 meget nyttig ved udredning af mulige smitteveje, og omvendt har den manglende  

 serotypebestemmelse ved de positive halsskindsundersøgelser vanskeliggjort at  

 drage sikre slutninger.
 Det er vigtigt, at få belyst følgende forhold:
1. Skyldes den i færdigvaren påviste Salmonella, at  

 der har været infektion med denne i fjerkræflokken ved leveringen, eller 2. Skyldes forekomst i færdigvaren, at slagteriet ikke  

 er blevet effektivt rengjort efter foregående slagtning af en inficeret flok,  

 eller 3. Skyldes forekomsten i færdigvaren, at der i  

 slagteriet findes en permanent husinfektion med en bestemt Salmonella type  

 evt. flere.
 Kombinationer af ovenstående 3 muligheder vil også kunne forekomme.
 De foretagne analyser af tilgængelige data på de enkelte slagterier viser  

 helt klart, at er en flok positiv ved A-M undersøgelsen, er der også udbredt  

 forekomst af Salmonella i færdigvaren.
 Analyserne viser også, at jo mere udbredt forekomsten er i de levende  

 kyllinger, jo højere er forekomsten også i færdigvaren.
 Undersøgelserne viser også, at hvis hygiejnen på et slagteri er god,  

 inkluderende effektiv rengøring og desinfektion, og hvis kyllingerne leveres  

 fri for Salmonella, så er det muligt, at slagte et hold kyllinger fri for  

 Salmonella, selv om det nærmeste foregående hold var salmonellapositivt.
For nogle slagterier med mindre omhyggelig rengøring gælder det omvendt,  

 at er et hold kyllinger inficeret, vil et eller flere af de efterfølgende  

 hold også være inficeret efter slagtningen.
Betydningen af dette er dog  

 vanskeligt at vurdere i sit fulde omfang, bl.a. fordi negative A-M fund ofte  

 er falsk negative på grund af underrapportering, som belyst ovenfor.
 Betydningen af overslæbet fra et hold til et andet er også vanskeligt at  

 vurdere på grund af manglende serologisk typebestemmelse.
 Hvorvidt der på slagterierne findes Salmonella, der mere permanent har  

 slået sig ned som en husflora, kan heller ikke vurderes med sikkerhed på  

 grund af manglende serologisk typebestemmelse af Salmonella udtaget fra  

 færdigvarerne og Salmonella isoleret ved virksomhedens rengøringskontrol.  

 Dertil kommer, at et udsagn om dette sikkert også vil kræve typebestemmelse  

 af Salmonella udover den serologiske.
 Det må dog anses for sandsynligt, at der på visse slagterier findes en  

 salmonellahusflora med tilhørssted på specielle steder af slagtelinien, som  

 belyst efterfølgende.
Kritiske punkter på slagtelinien 1.  Modtagelse, ophængning, bedøvning, afblødning Inficerede hold huser Salmonella i stort tal i fjerdragten,  

 gødningsrester, på ben m.v.
Effektiv personale- og rummæssig adskillelse er  

 derfor bydende nødvendig, suppleret med passende overtryk i de rene  

 afdelinger.
Færdsel fra urene til rene afdelinger er almindelig på mange  

 fjerkræslagterier.
 Det er et gennemgående træk på næsten alle fjerkræslagterier, at der  

 mangler faciliteter for vask af støvler og forklæder både for dyrlæger og  

 andet personale.
 Fodbade installeret nogle steder er af nærmest symbolsk karakter.  

 Salmonella i gødningsrester m.m. på fodtøjet bliver ikke inaktiveret.
2.  Skoldning Der synes ikke at være salmonellaproblemer omkring funktionen af  

 skoldekarrene, hvad enten det drejer sig om lavskoldning eller højskoldning.  

 På et enkelt slagteri, har der været problemer med slamdannelse med  

 Salmonellavækst, hvilket er blevet løst.
Nogle slagterier varmer skoldevandet  

 op til ca. 85 grader efter daglig brug, hvilket er meget hensigtsmæssigt.
Moniteringen for Salmonella er de fleste steder mangelfuld.  

 Svabring bør foretages ved undersøgelse af blinde ender i rør eller i de  

 tilledende rørsystemer mindst 1 gang ugentlig.
Rengøringen af skoldekarrene  

 er kun i få tilfælde korrekt beskrevet i rengøringsmanualerne, men uanset  

 mangel på dette, udføres det korrekt på nogle slagterier.
3.  Plukning For såvidt angår smakinerne som årsag til spredning af Salmonella på  

 slagtelinien, er plukkemaskinerne en meget væsentlig kilde.
Salmonella  

 etablerer sig omkring rondellerne, (der bærer gummifingrene), hvor der ikke  

 kan gøres effektivt rent.
Der genereres varme ved basis af rondellerne  

 ligesom skoldevandet også bidrager til passende væksttemperaturer for  

 Salmonella.
Videnskabelige undersøgelser om forekomst af stafylokokker i  

 plukkemaskinerne viser, at disse kan etalbere sig permanent her og være en  

 væsentlig kilde til forekomst i færdigvaren.
Undersøgelserne har interessant  

 nok også vist, at de stafylokokker, der findes i færdigvaren, ikke  

 nødvendigvis behøver at være de stafylokokker, det pågældende hold selv  

 huser, men kan hidrøre fra plukkernes stafylokokhusflora.
Dette berettiger  

 til at antage, at det samme finder sted for Salmonella.
Det må konkluderes,  

 at rengøring og desinfektion af plukkemaskinerne ikke er tilstrækkelig  

 effektiv.
Der foreligger ikke noget sted særskilt beskrivelse af, hvordan  

 dette skal ske udover de generelle arbejdsregler for rengøring og  

 desinfektion.
Det kan bl.a. være nødvendigt med særskilt rengøring af hver  

 runddel med stiv børste m.m., uanset at dette er arbejdskrævende.
Moniteringen for Salmonella er mangelfuld.
Forekomst af Salmonella i  

 plukkerne bør kortlægges på hvert slagteri ved svabring af et stort antal  

 rondeller i f.eks. 2-3 steder i hver plukker under anvendelse af flere svabre  

 hvert sted.
Den korrigerende handling, forbedret rengøring, bør omgående  

 sættes ind ved positive fund.
Det er opfattelsen, at rengøringsselskaberne  

 ikke er tilstrækkelig opmærksom på vigtigheden af specielt rengøring af  

 plukkemaskinerne.
Forbedret vandtilførsel til plukkeren kunne på nogle  

 slagtelinier bedre forholdene.
4.  Exviscerationsmaskiner.
Gatbor, bugsnitter, udtager Den væsentligste kilde til forurening af slagtet fjerkræ med Salmonella er  

 fæces, specielt den fækale forurening, der sker ved udtagning af organer.  

 Udover spredning via fæces kan Salmonella også etablere sig i selve  

 maskinerne f.eks. gatboret med kontinuerlig podning til følge på samme måde  

 som via rondellerne i plukkeren.
De nævnte maskiner kan bringes til at fungere hygiejnisk acceptabelt, som  

 praksis på flere slagterier viser.
Det er derfor ikke acceptabelt, at man på  

 andre slagterier kan konstatere kraftig synlig fækal forurening af fjerkræ og  

 maskiner, ligesom maskindele løbende skal holdes fri for organdele.  

 Forureningen kan bero på flere forhold.
Manglende overholdelse af fastetiden,  

 som berørt særskilt, er eet forhold.
Nedslidte maskiner kan være et andet  

 forhold, idet det bl.a. er oplyst, at vacuumkransene i gatboret skal  

 udskiftes hyppigt.
Vandbrusningen i maskinerne varierer meget fra slagteri  

 til salgteri.
Minibrusere med fladt brusehoved med vand under passende tryk  

 er effektivt, medens de runde dyser, der er installeret på andre virksomheder  

 i mange tilfælde nærmest har symbolsk karakter.
Effektiv rengøring og desinfektion af specielt gatbor er vanskelig.
På eet  

 slagteri pågår forsøg med udvikling af udstyr til dette.
Moniteringen kan bestå i registrering af antal brudte tarme ved  

 gatboringen eller efter udtagningen.
Nogle steder fungerer maskinerne  

 umiddelbart så dårligt, at dette ikke tjener noget formål, før radikal  

 forbedring af maskinernes funktion er sket.
 Moniteringen bør ske løbende flere gange dagligt for hvert hold, der  

 slagtes.
Vandbrusningen skal kontinuerligt følges for vandtryk og korrekt retning  

 af vandet.
Rigelig og effektiv brug af vand, så hurtigt som muligt efter  

 fækal forurening, er et effektivt middel til mindskelse af  

 salmonellaforureningen.
5.  Veterinærkontrol På flere slagterier føres kroppene frem i delvis vandret stilling på et  

 vandret rør for at mindske organernes kontakt med kroppen.
At mindske  

 organernes kontakt med kroppen er heldigt, men på den anden side vil det  

 vandrette rør være et konstant fællessmittepunkt, og dyrene falder ofte ned  

 fra den vandrette stilling, kompromitterende effekten af bruserne.
Massiv og uheldig ophobning af organisk materiale, herunder tarme, er  

 nogle steder blevet observeret på de stænger, der fixerer det vandrette rør,  

 således at alle kroppe slæber hen over dette.
Slagtedyrskontrollen som sådan  

 skal i øvrigt ikke kommenteres på dette sted.
6.  Halsskindsrenseren Det lodrette bor, der bevæger sig fra gatåbningen ned mod halsen er en  

 effektiv podepind, hvorfor kraftig spuling i kabiner er vigtig.
Maskinerne er  

 ikke særlig kompliceret opbygget og burde kunne rengøres effektivt, men  

 svaberprøver viser, at dette ikke altid er tilfældet.
 Moniteringen består i løbende kontrol med at spulingen er effektiv.
7.  Halsknuseren På nogle slagterier er der en massiv ophobning af skind m.m., medens  

 maskinerne andre steder fungerer tilfredsstillende.
Ved tendens til ophobning  

 af skind m.m. i maskinen bør dette fjernes løbende, indtil maskinerne kan  

 justeres tilfredsstillende.
Alene fjernelse i pauser af ophobet materiale er  

 ikke tilstrækkeligt.
8.  Udvendig og indvendig vask før chiller Optimal funktion er meget væsentlig, jævnfør 4.
Moniteringen af maskinernes effekt bør ske løbende hele slagtedagen.
Ikke  

 alle slagterier moniterer særskilt på vandforbruget som påbudt.
9.  Kølingen i spinchillerne Dette fungerer stort set tilfredsstillende og gældende regler for  

 vandforbrug og temperaturerne måles og registreres som foreskrevet.
Hvordan kølekarrene bør gøres rene er imidlertid kun beskrevet på enkelte  

 slagterier, selv om det så vidt, det kunne oplyses, også udføres korrekt på  

 nogle slagterier, hvor dette ikke er særskilt beskrevet.
Det drejer sig især  

 om de vandrete og lodrette underliggende rør til lufttilledning.
 Moniteringen af disse rør for effekten af rengøringen ved svabring for  

 Salmonella bør ske mindst en gang ugentlig samtidig med svabring af andre  

 kritiske punkter i karrene, f.eks. loddepunkter og sammenføjninger.  

 Svaberprøver på blanke flader er uden værdi.
10.  Indmadsilægning Undersøgelse bør initieres for at klarlægge, hvor stor mængde Salmonella,  

 der tilføres dyrenes indre fra posernes overflade samt også antallet af  

 Salmonella i poserne, der lægges ind i bughulen.
Dette gælder både ved  

 slagtning af positive og negative hold.
Ophobning af indmadsposer ved ilægningen er almindelig og har ofte til  

 følge, at kyllingerne, der passerer på transportbåndet ovenover, slæber over  

 poserne.
Ophobningen er uheldig, dels fordi krydssmittemuligheden fra pose  

 til pose bliver større, men ikke mindst fordi tilstedeværende Salmonella kan  

 formere sig i »ventetiden«.
En deling behøver ikke at tage mere end  

 ca. 25-30 min.
11.  Vægtsortering, emballering Ophobning i de mest »populære« vejeborde er reglen snarere end  

 undtagelsen.
Ved forespørgsel har standardsvaret været, at »det fjernes  

 hurtigt«.
Ved større ophobninger kan de nederste fjerkrækroppe  

 imidlertid meget vel komme til at ligge i det mindste til første store pause  

 evt. længere.
Der bør benyttes det tilstrækkelige antal vejebåse til de  

 enkelte vægtkategorier til sikring af hurtig tømning, når det kan løses  

 teknisk enkelt.
Andre hygiejniske problemer på slagtelinien kan være  

 betydeligt vanskeligere at håndtere.
Man bør hurtigst muligt gå over til samtidig automatisk vejning og  

 emballering i poser, som det pågår på eet slagteri.
Hygiejnen omkring vejning  

 og manuel emballering af kyllingerne i poser er i det hele taget et  

 hygiejnisk svagt punkt.
Jfr. også ovenstående om krydssmitte og  

 formeringssteder under indmadssortering.
12.  Kassevask og desinfektion Metoderne og indsatsen varierer ganske meget fra slagteri til slagteri.  

 Det er en kendsgerning at ingen eller praktisk taget ingen kasser er fri for  

 synlig fækal forurening efter vask bortset fra på et enkelt slagteri.
Når dette er konstateret kan samtidig tilføjes, at graden af den fækale  

 forurening varierer betydeligt.
På de slagterier, hvor vasken foregår bedst,  

 ser vandet i det sidste kar, desinfektionskarret, helt rent ud, hvor det  

 modsatte er tilfældet andre steder. Åbne kasser af »easy load«  

 typen er lettere at gøre rene end lukkede kasser.
Tilførsel af desinfektionsmiddel bør ske kontinuerligt og ikke batchvis,  

 som det finder sted på en enkelt virksomhed 2 gange ugentligt.
Desinfektionen  

 bør ligeledes ske ved neddypning og ikke ved passage af dyserbuer, hvor  

 væsken ikke når rundt til alle dele af kasserne.
 Styrken af desinfektionsvæsken i karrene bør løbende, d.v.s. mindst 1 gang  

 dagligt moniteres for aktivt klor, hvis dette anvendes.
Moniteringen for Salmonella foretages forskelligt og på flere slagterier  

 mangelfuldt, både hvad angår hyppigheden af undersøgelserne, og den tekniske  

 udførelse.
Den bør ske ved svabring af mindst 5 kasser 1 til 2 gange  

 ugentligt, således at hver kasse svabres ganske grundigt over store flader  

 inkluderende fæcesrester med minimum 5 svabre, der derefter pooles kassevis  

 til videre undersøgelse.
 Resultaterne fra de slagterier, hvor der foretages en effektiv monitering  

 antyder, at ca. 1/5 til 1/3 af rengjorte kasser er salmonellapositive, når de  

 har været brugt til salmonellapositive flokke, medens omvendt kasser fra  

 negative hold godt kan være fri for bakterien.
At kasserne er salmonellafri, når der hentes kyllinger, kan især være af  

 betydning for at mindske de horisontale smitteveje fra miljø m.m.
Erfaringen  

 viser, at dette kan være af stor betydning.
 Dertil kommer, at hindring af spredning af andre sygdomme, f.eks.  

 smitsomme fjerkræsygdomme også har stor betydning, hvilket i sig selv  

 berettiger til at sikre, at vask og desinfektion er effektiv.
Rengøring og desinfektion På alle virksomheder blev rengøringspraksis og muligt eksisterende  

 manualer for dette nøje vurderet.
Der er på de fleste slagterier ganske  

 væsentlige mangler på området.
Et slagteri har eget rengøringshold, og på  

 dette fungerede rengøringen udmærket.
På andre slagterier er arbejdet  

 udliciteret til forskellige rengøringsselskaber.
Slagterierne, bør forlange udarbejdet nøjagtige rengøringsmanualer, der  

 detailleret beskriver, hvad der skal foretages på de enkelte stationer på  

 slagtelinien.
Selskaberne bør møde mere kvalificeret modspil ved opstilling  

 af kontrakterne.
De enkelte kontrakter er med få undtagelser holdt i helt  

 almindelige vendinger, kun angivende almindelige principper.
Det er næsten uden interesse at fastslå, at der på rengjorte flader ikke  

 må findes over 100 bakterier ved agaraftryksmetoden.
Denne metode er uegnet  

 til monitering f.eks. for Salmonella.
Det, det drejer sig om, er at sikre  

 sig, at Salmonella ikke er tilstede, der hvor man ikke kan anvende agaraftryk  

 f.eks. på rondellerne i plukkerne.
Slagterierne bør i egen interesse sikre sig i nedfældede kontrakter, at  

 arbejdet udføres fagligt korrekt.
Det skal dog retfærdigvis tilføjes, at på  

 nogle virksomheder udføres rengøringen af maskinerne dog korrekt, uanset at  

 dette ikke er nedfældet på tryk, men moniteringen af rengøringseffekten kan  

 så til gengæld være mangelfuld.
Et eksempel på, hvad man kunne forlange kunne  

 være, at der i gatboret efter rengøring og desinfektion ikke må kunne påvises  

 Salmonella ved svabring af så og så mange af de enkelte gatbor.
 Bruges der de korrekte koncentrationer af kemikalier, og er disse i øvrigt  

 egnede o.s.v.
 Det var en helt gennemgående anke fra dyrlæger og virksomheder, at  

 rengøringspersonalet ikke er tilstrækkeligt uddannede.
Laboratoriefaciliteter På 9 af de 13 besøgte slagterier er der laboratorier.
På 6 af disse  

 laboratorier (Aars, Farre, Harboefarm, Struer, Vinderuo go Gedved) foretager  

 man salmonellaundersøgelser således, at alle undersøgelserne foretages  

 inklusive halsskindsundersøgelser eller enkeltdyrsundersøgelser af 20 hals-  

 plus gumpeprøver eller sådan, at kun svaberprøver undersøges for Salmonella.
På 3 laboratorier foretages kun supplerende mikrobiologiske undersøgelser.  

 Halsskinds/gumpeprøver sendes p.t. i betydeligt omfang til VD's laboratorium,  

 ligesom DANPO også sender prøver til centrallaboratoriet i Farre.
Det er  

 blevet klarlagt, at prøverne køles ned før forsendelsen, der i øvrigt foregår  

 expres, men derefter ikke forsendes nedkølet og isoleret til de respektive  

 laboratorier.
Dette skete også i den helt varme sommerperiode, hvilket er  

 fagligt forkert.
Alle prøver bør forsendes i egnede isolerede kasser med  

 eller uden køleelement, afhængig af afstand m.m.
Prøverne må under ingen  

 omstændigheder fryses.
Fryseelementer må derfor ikke ligge lige op til  

 prøverne.
Selv om en serie prøver efter transport tilsyneladende ser friske  

 ud, behøver de langt fra at være dette i relation til påvisning af  

 Salmonella.
Det er ikke ligegyldigt, om f.eks. 10 Salmonella skal påvises i  

 en prøve med udgangskimtal på f.eks. 100.000/g i fuldt nedkølet tilstand,  

 eller der i prøver f.eks. findes 30 mill bakterier/g efter forsendelse uden  

 køling.
Denne prøve kan stadig se frisk ud og lugte frisk, men de mange  

 bakterier kan kompromittere påvisning af Salmonella.
 Den uheldige forsendelsespraksis er ikke imod gældende officielle regler i  

 andet regi for prøveudtagning og forsendelse/-transport af ikke holdbare  

 levnedsmidler m.m., men kan give anledning til falsk negative resultater.
I den udstrækning, det er muligt at udbygge laboratoriekapaciteten de  

 steder, hvor man ikke p.t. undersøger for Salmonella, således at prøverne kan  

 undersøges på stedet, vil dette være ønskeligt.
På de fleste af slagterierne  

 er der den fornødne ekspertise til at gennemføre salmonellaundersøgelser.
Hovedkonklusion 1. Det er en absolut forudsætning for salmonellafrit  

 fjerkræ eller fjerkræ med lav forekomst af Salmonella i færdigvaren, at de  

 tilførte levende kyllinger er fri som Salmonella, d.v.s. de første led i  

 kæden fra jord til bord er i orden.
2. Er der forekomst af f.eks.
Salmonella Typhimurium  

 eller Salmonella enteritidis i de levende flokke, er det med den nuværende slagteteknik  

 umuligt at forhindre, at der er betydelig forekomst også i færdigvaren  

 afhængigt af udbredelsen i husene, hvorfra kyllingerne stammer.
 3. Ved god slagtehygiejen er det imidlertid muligt at  

 mindske forekomsten i færdigvarerne betydeligt.
 4. Forbedring af de hygiejniske forhold må antages at  

 kunne mindske forekomsten af Salmonella i færdigvaren på en del slagterier.
 Det drejer sig især om følgende forhold.
5. Utilstrækkelig rengøring kan på nogle slagterier  

 medføre overslæb af Salmonella fra slagtning af positive hold til den  

 efterfølgende slagtning af negative hold.
Betydningen af dette er umiddelbart  

 vanskelig at vurdere bl.a. fordi de tidligere foretagne A-M undersøgelser  

 (»minikassater«) helt klart undervurderede antal positive hold.
 6. Udformning af plukkemaskinerne vanskeliggør en  

 effektiv rengøring og desinfektion.
 En mere effektiv afskylning af fjerkræet under plukningen synes påkrævet  

 på nogle slagterier.
 Maskinerne bør systematisk moniteres for forekomst af Salmonella som  

 kontrol med rengøring og desinfektion, hvilket er en forudsætning for  

 korrigerende handlinger - forbedring af rengøringsproceduren.
7. På nogle slagterier skal den løbende justering af  

 exviscerationsmaskinerne: Gatbor, bugsnitter og udtager, foretages hyppigere  

 således, at fækal forurening minimeres eller undgås.
Den kontinuerlige  

 afskylning af maskinerne er ikke på alle slagterier tilstrækkelig effektiv.
 Der er ikke i rengøringsmanualerne detailbeskrivelser af, hvordan  

 maskinerne skal gøres rene, ligesom moniteringen for forekomst af Salmonella  

 de fleste steder er utilstrækkelig, specielt i gatbormaskinerne.
 8. I halsskindsknuseren er der flere steder konstateret massiv ophobning  

 af vævsdele, der løbende eller øjeblikkelig burde fjernes.
 9. Effektiv udvendig og indvendig vask af fjerkrækroppene er meget vigtig,  

 men der moniteres ikke alle steder for vandforbrug som påbudt.
 10. Kølekar/spinchiller fungerer temperaturmæssigt stort set  

 tilfredsstillende, men igen som beskrevet under 5 og 6 foreligger kun i få  

 tilfælde nøjagtige beskrivelse af, hvordan rengøring og desinfektion bør  

 foretages, og moniteringen for Salmonella de korekte steder i karrene er de  

 fleste steder ikke tilfredsstillende.
11. På de fleste slagterier er der fejl ved ilægning  

 af indmadsposer og detailemballeringen, f.eks. således at slagtekroppen  

 slæber over organposerne.
Som en gennemgående fejl er der betydelig ophobning  

 af både indmadsposer og vægtsorterede slagtekroppe i vejebåsene.
 12. Hovedparten af de vaskede kasser er synligt fækalt  

 forurenede, og effekten af kassevaskeren varierer fra slagteri til slagteri.
Desinfektionsproceduren skal korrigeres på visse slagterier.
Efter vask og  

 desinfektion af kasser benyttet til transport af salmonellapositive flokke er  

 ofte 10 - 20 % af kasserne stadig salmonella-positive.
13. Det er helt uacceptabelt af fastereglerne ikke  

 alle steder efterleves fuldt ud, at der f.eks. foretages  

 »udtynding« af ca. 30% af en flok.
Dette kompromitterer specielt  

 funktionen af exviscerationsmaskinerne, j.fr. pkt. 6.
 14. Det er helt gennemgående, at der på alle  

 slagterierne mangler udførlige manualer for den daglige rengøring og  

 desinfektion, samt præcise forskrifter for, hvor og hvordan, der skal  

 moniteres for Salmonella.
 Det er dog således, at rengøring og desinfektion nogle steder efter det  

 oplyste fungerede tilfredsstillende trods mangelfulde beskrivelser.
 15. Laboratoriefaciliteterne kan nogle steder let udbygges, således at  

 salmonellaundersøgelserne i større udstrækning kan udføres decentralt.
 Det tekniske laboratoriepersonale mangler flere steder vejledning i, hvor  

 og hvordan prøver skal udtages.
 16. Forsendelse af prøver til salmonellaundersøgelse foregår ikke altid  

 korrekt.
 17. Implementeringen af HACCP systemet.
Slagtelinierne er kortlagte, og de kritiske kontrolpunkter er udpeget og velkendte.
Moniteringen på kontrolpunkter er imidlertid utilstrækkelig og foregår  

 ikke systematisk.
Det drejer sig f.eks. om registrering af fækal forurening,  

 registrering af vandforbrug ved ydre og indre vask, kontrol med vandbrusere,  

 herunder vandtryk, korrekt spuleretning og hensigtsmæssig udformning af  

 brusehovedet, kontrol med holdetider af slagtekroppe i vejebåsene (maks. 5  

 min.) m.m.
 Specielt er moniteringen for forekomst af Salmonella efter rengøring  

 utilstrækkelig.
 De korrigerende handlinger ved påviste hygiejniske mangler skal  

 gennemføres umiddelbart.
 HACCP systemet er helt uden mening og tjener ikke noget formål, hvis man  

 ikke konsekvent retter konstaterede hygiejniske risici.
 18. På det mikrobiologiske område er ekspertisen på  

 akademisk niveau (dyrlæge eller anden) varierende på de enkelte slagterier.
 På trods af meget begrænsede laboratoriefaciliteter, er der på enkelte  

 virksomheder opbygget en god ekspertise indenfor påvisning af Salmonella,  

 herunder prøveudtagningsteknik, er der meget vigtigt i denne forbindelse.
 På andre slagterier er indsigten i ovenstående mere begrænset og arbejdet  

 er ofte overladt til laboranter, der ikke alle udfører arbejdet, specielt  

 prøveudtagningen, på optimal måde, ligesom tilsynet med arbejdet på  

 chefniveau ikke er tilfredsstillende.
 Der er udtalt behov for videreuddannelse på akademisk niveau og forbedring  

 af samspillet mellem virksomhedernes egne aktiviteter og dyrlægens  

 funktioner.
