 Det lokale nævn giver afslag på en forenings ansøgning om  

 sendetilladelse til lokal radiovirksomhed med henvisning til, at nævnet har  

 sikret området en samlet programvirksomhed af alsidig karakter ved udstedelse  

 af tilladelse til en anden radio.
 Udvalget fandt, at et nævn ikke er berettiget til at afslå andre  

 ansøgere med den begrundelse, at allerede givne tilladelser - der ikke  

 udfylder hele den mulige sendetid - sikrer alsidigheden.
 Udvalget har på sit møde den 7. august 1989 behandlet en klage fra  

 foreningen Kanal 7 over en afgørelse om afslag på foreningens ansøgning om  

 sendetilladelse, som Lokalradionævnet for Ribe, Bramming og Helle kommuner  

 har meddelt i skrivelse af 23. juni 1989.
I skrivelsen fra nævnet angives som begrundelse for afslaget, at nævnet  

 har sikret området en samlet programvirksomhed af alsidig karakter ved  

 udstedelse af tilladelse til Radio Ribe.
Nævnet har i den forbindelse lagt  

 vægt på, at Kanal 7's programplaner ikke ligger ud over den  

 programvirksomhed, der udøves af Radio Ribe.
I brev af 24. juni 1989 har Kanal 7 klaget over nævnets afgørelse.
Det  

 anføres, at man i januar 1988 har søgt om sendetilladelse i henholdsvis  

 Bramming og Helle kommuner, hvor der ikke var lokal radiovirksomhed.
Man  

 undlod at søge i Ribe kommune, hvor Radio Ribe var etableret.
I nævnets udtalelse af 17. juli 1989 fastholdes beslutningen om at give  

 afslag til klageren.
Ved behandlingen af ansøgningerne har nævnet ud fra  

 vedtægter og programplaner vurderet, at foreningen ikke vil tilføre områdets  

 samlede programvirksomhed større alsidighed, end Radio Ribe kan sikre, blandt  

 andet på grund af Radio Ribe's tilknytning til alle større  

 interesseorganisationer i området.
Nævnet har i vurderingen af ansøgningerne  

 også taget hensyn til Radio Ribe's faktiske programvirksomhed hidtil.
Det fremgår af sagen, at Radio Ribe's tilladelse lyder på »ret til en  

 ugentlig sendetid på mindst 50 timer«.
Udvalget har i andre klagesager  

 fastslået, at et nævn ikke er berettiget til at afslå andre ansøgere udefra  

 med den begrundelse, at allerede givne tilladelser - der ikke udfylder hele  

 den mulige sendetid - sikrer alsidigheden.
Da der er plads til yderligere  

 lokalradiovirksomheder på senderen, har det ikke været berettiget at afslå  

 klagerens ansøgning som sket.
 Nævnet skal genoptage behandlingen af klagerens ansøgning.
 Udvalgets afgørelse er enstemmig.
