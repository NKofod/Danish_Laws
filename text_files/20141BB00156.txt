Fremsat den 7. april 2015 af Martin Henriksen (DF), Kristian Thulesen Dahl (DF), Søren Espersen (DF), Marie Krarup (DF), Christian Langballe (DF) og Peter Skaarup (DF) Forslag til folketingsbeslutning om stop for offentligt betalt rejse ved familiesammenføring Folketinget pålægger regeringen inden udgangen af 2015 at ændre i relevante love og regler, så det offentlige ikke længere skal betale for transporten i forbindelse med familiesammenføring til herboende flygtninge.
Bemærkninger til forslaget I forbindelse med familiesammenføring har flygtninge ret til at få flyrejsen betalt af det offentlige.
 Retten til at få billetten betalt gælder for følgende personer:
 En ægtefælle til en herboende flygtning, hvis ægteskabet er indgået inden den herboende flygtnings indrejse i Danmark  Børn under 18 år af en herboende flygtning Hvis den herboende flygtning ønsker rejsen betalt af det offentlige, skal rejsen arrangeres af Dansk Flygtningehjælp gennem IOM (International Organization for Migration). Hvis den herboende flygtning eller familien selv arrangerer rejsen, refunderes billetterne ikke.
Når flygtningens familie ankommer til Danmark, er Dansk Flygtningehjælp til stede i lufthavnen helt ude ved gaten og bistår ved pas- og toldkontrol, bagageudlevering m.m.
Såfremt familien skal videre til indenrigslufthavnen, hjælpes de dertil og ombord på det rigtige fly.
Det fremgår af svar på UUI alm. del  spørgsmål 64 af 7. november 2014, at Udlændingestyrelsen har oplyst, at antallet af familiesammenførte, som har fået deres transport til Danmark betalt, i 2013 udgjorde 528 personer, og i første halvdel af 2014 udgjorde 380 personer.
Udgifterne hertil udgjorde henholdsvis 2,8 mio. kr. i 2013 og 2,1 mio. kr. i 2014. Udgifterne udgøres konkret af udgifter til IOM (International Organization for Migration) og Dansk Flygtningehjælp i forbindelse med transport af familiesammenførte til flygtninge i Danmark.
Betalingen til IOM vedrører rejsen fra det hidtidige opholdssted til en dansk lufthavn.
Betalingen til Dansk Flygtningehjælp vedrører booking og afhentning af familiesammenførte personer og varetagelse af kontakten til opholdskommunen i Danmark.
Forslagsstillerne finder, at den nuværende ordning er urimelig.
Forslagsstillerne ønsker generelt at stramme familiesammenføringsreglerne.
Men uanset hvilke regler der gælder på familiesammenføringsområdet, er det urimeligt, at det offentlige betaler for rejsen til Danmark.
 På den baggrund pålægges regeringen inden udgangen af 2015 at ændre relevante love og regler, så det offentlige ikke længere skal betale for transporten i forbindelse med familiesammenføring til herboende flygtninge.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om stop for offentligt betalt rejse ved familiesammenføring (Beslutningsforslag nr.
B 156) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
