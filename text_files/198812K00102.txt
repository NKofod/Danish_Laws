Nr LSF 102 Forslag til Lov om hovedstadsområdets kollektive persontrafik Fremsat af trafik- og kommunikationsministeren (H.
P.
Clausen) den 17. november 1988 Vedtaget ved tredjebehandling den 27. april 1989 Lov nr. 274 af 03/05/1989 § 1. Hovedstadsområdets Trafikselskab varetager den almindelige rutekørsel med bus inden for hovedstadsområdet omfattende Københavns og Frederiksberg Kommuner samt Københavns, Frederiksborg og Roskilde Amtskommuner.
 § 2. Selskabets nettoudgift til busdriften dækkes af de i § 1 nævnte  

 kommuner og amtskommuner.
 Stk. 2. Fordelingen sker i forhold til de indkomster, af hvilke kommunerne  

 og amtskommunerne får indkomstskat for det regnskabsår, bidragene vedrører.  

 De nærmere regler herfor samt for indbetaling af bidragene fastsættes af  

 indenrigsministeren.
 Stk. 3. Fordelingsnøglen kan fraviges ved aftale, som godkendes af  

 indenrigsministeren.
§ 3. Selskabet foretager løbende offentligt udbud af en del af den i § 1  

 nævnte buskørsel.
Medmindre trafikministeren tillader andet, skal den del af  

 selskabets samlede kørsel, der på grundlag af udbud udføres for selskabet af  

 andre, altid mindst udgøre:
1) 15 pct. efter 1. april 1991 2) 30 pct. efter 1. april 1992 3) 45 pct. efter 1. april 1994.
 Stk. 2. Kontrakter om kørsel indgås for et tidsrum af højst 8 år.
 § 4. Banetrafik i hovedstadsområdet udføres af DSB og privatbanerne i  

 overensstemmelse med de herom gældende love og bestemmelser med de  

 begrænsninger, der følger af denne lov.
 § 5. Selskabet udarbejder i samarbejde med DSB en samlet plan for den  

 kollektive persontrafik.
 Stk. 2. Planen skal angive retningslinier for anlæg, linieføring,  

 kørselsomfang og køreplanlægning for den trafik, der udføres som almindelig  

 rutekørsel med bus, af DSB med tog, der alene betjener hovedstadsområdet, og  

 af privatbanerne.
 Stk. 3. Uoverensstemmelser om planlægningen efter stk. 1-2 kan indbringes  

 for trafikministeren til afgørelse.
 § 6. Selskabet fastsætter takster og billetteringssystem for rejser med  

 bus og tog, der alene foretages inden for hovedstadsområdet.
Stk. 2. Selskabet kan fastsætte kontrolafgift og ekspeditionsgebyr for  

 passagerer, der ikke foreviser gyldig billet eller kort.
Afgift og gebyr kan  

 inddrives ved udpantning.
 Stk. 3. Selskabet kan fastsætte regler om pligt for rejsende, der ikke er  

 i besiddelse af gyldig billet eller kort, til på forlangende at forevise  

 legitimation med henblik på at fastslå passagerens identitet.
 § 7. Indtægterne fra salg af kort og billetter fordeles mellem selskabet,  

 DSB og de berørte privatbaner på grundlag af takststrukturen og det udførte  

 persontransportarbejde.
Stk. 2. De nærmere regler fastsættes i aftaler mellem selskabet og  

 banevirksomhederne.
Uoverensstemmelser i forbindelse med aftalernes indgåelse  

 afgøres af trafikministeren.
Stk. 3. Uoverensstemmelser om aftalernes forståelse og om forudsætningerne  

 for disse kan af hver af parterne indbringes for en voldgiftsret, der består  

 af tre medlemmer.
Formanden udpeges af præsidenten for Højesteret, medens  

 hver af parterne udpeger et medlem.
Voldgiftsrettens afgørelse er endelig.
§ 8. Selskabet ledes af en bestyrelse og en direktion.
Bestyrelsen har det  

 overordnede ansvar for selskabet, herunder for en økonomisk forsvarlig drift.
Stk. 2. Bestyrelsen består af 5 medlemmer.
Københavns og Frederiksberg  

 Kommunalbestyrelser samt Københavns, Frederiksborg og Roskilde Amtsråd vælger  

 hver 1 medlem til bestyrelsen samt 1 stedfortræder, der kan indtræde, når  

 medlemmet har forfald.
Valgene har virkning for kommunalbestyrelsens  

 funktionsperiode.
Et bestyrelsesmedlem eller en stedfortræder kan dog til  

 enhver tid afsættes af den kommunalbestyrelse eller det amtsråd, der har  

 udpeget den pågældende.
Stk. 3. Bestyrelsen ansætter en direktion, som varetager den daglige  

 administrative og økonomiske ledelse inden for rammerne af det vedtagne  

 budget.
Direktionen ansætter selskabets personale.
 § 9. De nærmere regler om selskabets styrelse m.v. fastsættes i en  

 vedtægt, der vedtages af bestyrelsen og godkendes af trafikministeren og  

 indenrigsministeren.
 Stk. 2. Bestyrelsen vedtager selv sin forretningsorden.
 Stk. 3. Bestyrelsen vælger selv sin formand.
 Stk. 4. Vederlag til bestyrelsens medlemmer skal godkendes af  

 indenrigsministeren.
 § 10. Bestyrelsen er beslutningsdygtig, når mindst fire medlemmer er til  

 stede.
Stk. 2. Bestyrelsens beslutninger træffes ved stemmeflertal.
Til  

 vedtagelse af selskabets budget, beslutninger i henhold til § 6, stk. 1,  

 dispositioner over fast ejendom, optagelse af lån og påtagelse af  

 garantiforpligtelser kræves dog, at mindst fire medlemmer stemmer for  

 beslutningen.
Stk. 3. Bestyrelsens beslutninger indføres i en beslutningsprotokol, der  

 underskrives af samtlige tilstedeværende medlemmer.
Et bestyrelsesmedlem, der  

 ikke er enig i bestyrelsens beslutning, har ret til at få sin mening indført  

 i protokollen.
 § 11. For selskabets økonomiske forvaltning gælder bestemmelserne i  

 kapitel V i lov om kommunernes styrelse, jf. lovbekendtgørelse nr. 313 af 20.  

 juni 1984, medmindre andet bestemmes i selskabets styrelsesvedtægt.
 Stk. 2. Forslag til selskabets årsbudget og flerårige budgetoverslag skal  

 dog udarbejdes af direktionen til selskabets bestyrelse inden den 1. august.  

 Forslaget til årsbudget og flerårige budgetoverslag skal undergives 2  

 behandlinger i bestyrelsen med mindst 4 ugers mellemrum. 2. behandling skal  

 foregå senest den 15. september.
 Stk. 3. Selskabets årsregnskab udarbejdes af direktionen og forelægges  

 bestyrelsen til godkendelse inden en af indenrigsministeren fastsat frist.
 Stk. 4. § 63 i lov om kommunernes styrelse om pligt til at meddele  

 oplysninger finder ligeledes anvendelse på selskabets virksomhed.
 § 12. Tilsynet med selskabets virksomhed varetages af indenrigsministeren.  

 Lov om kommunernes styrelse § 54, § 55, § 57, § 61, stk. 1-5, og § 61 b, stk.  

 1, om tilsynet med kommunalbestyrelsens virksomhed finder tilsvarende  

 anvendelse på tilsynet.
§ 13. Et medlem af selskabets bestyrelse, der gør sig skyldig i grov  

 tilsidesættelse af de pligter, som den pågældendes hverv medfører, straffes  

 med bøde.
Simpelt uagtsom pligttilsidesættelse straffes dog ikke.
 Stk. 2. Påtale efter stk. 1 kan kun ske efter indenrigsministerens  

 begæring.
 Stk. 3. Sager om overtrædelse af stk. 1 behandles som statsadvokatsager.
 § 14. Loven træder i kraft den 1. januar 1990. §§ 8-13 træder dog i kraft  

 den 1. juni 1989 for så vidt angår valg af bestyrelse og dennes forberedelse  

 af selskabets virksomhed, herunder vedtagelse af selskabets budget for 1990.  

 Indenrigsministeren kan fastsætte regler herom.
 Stk. 2. Uanset stk. 1 udfører DSB fra 1. juni 1989 inden for et beløb på  

 1.018 mio. kr. uden forudgående forhandling med Hovedstadsrådet drift og  

 anlæg for de statsbanestrækninger, der er nævnt i § 1, stk. 1, i lov nr. 270  

 af 8. juni 1977 om hovedstadsområdets kollektive personbefordring.  

 Hovedstadsrådet dækker i 1989 drifts- og anlægsudgifterne herved med det  

 nævnte beløb.
 Stk. 3. Lov nr. 270 af 8. juni 1977 om hovedstadsområdets kollektive  

 personbefordring ophæves.
Oprindeligt fremsat forslag § 1. Hovedstadsområdets Trafikselskab varetager den almindelige rutekørsel med bus inden for hovedstadsområdet omfattende Københavns og Frederiksberg Kommuner samt Københavns, Frederiksborg og Roskilde Amtskommuner.
 § 2. Selskabets nettoudgift til busdriften dækkes af de i § 1 nævnte  

 kommuner og amtskommuner.
 Stk. 2. Fordelingen sker i forhold til de indkomster, af hvilke kommunerne  

 og amtskommunerne får indkomstskat for det regnskabsår, bidragene vedrører.  

 De nærmere regler herfor samt for indbetaling af bidragene fastsættes af  

 indenrigsministeren.
 Stk. 3. Fordelingsnøglen kan fraviges ved aftale, som godkendes af  

 indenrigsministeren.
§ 3. Selskabet foretager løbende offentligt udbud af en del af den i § 1  

 nævnte buskørsel.
Udbud skal første gang ske senest 1. april 1990.
 Stk. 2. Den kørsel, der på grundlag af udbud udføres for selskabet af  

 andre, skal efter 1. april 1992 altid mindst omfatte 30 pct. af selskabets  

 samlede kørsel, medmindre trafik- og kommunikationsministeren tillader andet.
 Stk. 3. Kontrakter om kørsel indgås for et tidsrum af højst 8 år.
 § 4. Banetrafik i hovedstadsområdet udføres af DSB og privatbanerne i  

 overensstemmelse med de herom gældende love og bestemmelser med de  

 begrænsninger, der følger af denne lov.
 § 5. Selskabet udarbejder i samarbejde med DSB en samlet plan for den  

 kollektive persontrafik.
 Stk. 2. Planen skal angive retningslinier for anlæg, linieføring,  

 kørselsomfang og køreplanlægning for den trafik, der udføres som almindelig  

 rutekørsel med bus, af DSB med tog, der alene betjener hovedstadsområdet, og  

 af privatbanerne.
 Stk. 3. Uoverensstemmelser om planlægningen efter stk. 1-2 kan indbringes  

 for trafik- og kommunikationsministeren til afgørelse.
 § 6. Selskabet fastsætter takster og billetteringssystem for rejser med  

 bus og tog, der alene foretages inden for hovedstadsområdet.
Stk. 2. Selskabet kan fastsætte kontrolafgift og ekspeditionsgebyr for  

 passagerer, der ikke foreviser gyldig billet eller kort.
Afgift og gebyr kan  

 inddrives ved udpantning.
 Stk. 3. Selskabet kan fastsætte regler om pligt for rejsende, der ikke er  

 i besiddelse af gyldig billet eller kort, til på forlangende at forevise  

 legitimation med henblik på at fastslå passagerens identitet.
 § 7. Indtægterne fra salg af kort og billetter fordeles mellem selskabet,  

 DSB og de berørte privatbaner på grundlag af takststrukturen og det udførte  

 persontransportarbejde.
Stk. 2. De nærmere regler fastsættes i aftaler mellem selskabet og  

 banevirksomhederne.
Uoverensstemmelser i forbindelse med aftalernes indgåelse  

 afgøres af trafik- og kommunikationsministeren.
Stk. 3. Uoverensstemmelser om aftalernes forståelse og om forudsætningerne  

 for disse kan af hver af parterne indbringes for en voldgiftsret, der består  

 af tre medlemmer.
Formanden udpeges af præsidenten for Højesteret, medens  

 hver af parterne udpeger et medlem.
Voldgiftsrettens afgørelse er endelig.
§ 8. Selskabet ledes af en bestyrelse og en direktion.
Bestyrelsen har det  

 overordnede ansvar for selskabet, herunder for en økonomisk forsvarlig drift.
Stk. 2. Bestyrelsen består af 5 medlemmer.
Københavns og Frederiksberg  

 Kommunalbestyrelser samt Københavns, Frederiksborg og Roskilde Amtsråd vælger  

 hver 1 medlem til bestyrelsen samt 1 stedfortræder, der kan indtræde, når  

 medlemmet har forfald.
Valgene har virkning for kommunalbestyrelsens  

 funktionsperiode.
Et bestyrelsesmedlem eller en stedfortræder kan dog til  

 enhver tid afsættes af den kommunalbestyrelse eller det amtsråd, der har  

 udpeget den pågældende.
Stk. 3. Bestyrelsen ansætter en direktion, som varetager den daglige  

 administrative og økonomiske ledelse inden for rammerne af det vedtagne  

 budget.
Direktionen ansætter selskabets personale.
 § 9. De nærmere regler om selskabets styrelse m.v. fastsættes i en  

 vedtægt, der vedtages af bestyrelsen og godkendes af trafik- og  

 kommunikationsministeren og indenrigsministeren.
 Stk. 2. Bestyrelsen vedtager selv sin forretningsorden.
 Stk. 3. Bestyrelsen vælger selv sin formand.
 Stk. 4. Vederlag til bestyrelsens medlemmer skal godkendes af  

 indenrigsministeren.
 § 10. Bestyrelsen er beslutningsdygtig, når mindst fire medlemmer er til  

 stede.
Stk. 2. Bestyrelsens beslutninger træffes ved stemmeflertal.
Til  

 vedtagelse af selskabets budget, beslutninger i henhold til § 6, stk. 1,  

 dispositioner over fast ejendom, optagelse af lån og påtagelse af  

 garantiforpligtelser kræves dog, at mindst fire medlemmer stemmer for  

 beslutningen.
Stk. 3. Bestyrelsens beslutninger indføres i en beslutningsprotokol, der  

 underskrives af samtlige tilstedeværende medlemmer.
Et bestyrelsesmedlem, der  

 ikke er enig i bestyrelsens beslutning, har ret til at få sin mening indført  

 i protokollen.
 § 11. For selskabets økonomiske forvaltning gælder bestemmelserne i  

 kapitel V i lov om kommunernes styrelse, jf. lovbekendtgørelse nr. 313 af 20.  

 juni 1984, medmindre andet bestemmes i selskabets styrelsesvedtægt.
 Stk. 2. Forslag til selskabets årsbudget og flerårige budgetoverslag skal  

 dog udarbejdes af direktionen til selskabets bestyrelse inden den 1. august.  

 Forslaget til årsbudget og flerårige budgetoverslag skal undergives 2  

 behandlinger i bestyrelsen med mindst 4 ugers mellemrum. 2. behandlingen skal  

 foregå senest den 15. september.
 Stk. 3. Selskabets årsregnskab udarbejdes af direktionen og forelægges  

 bestyrelsen til godkendelse inden en af indenrigsministeren fastsat frist.
 Stk. 4. Lov om kommunernes styrelse § 63 om pligt til at meddele  

 oplysninger finder ligeledes anvendelse på selskabets virksomhed.
 § 12. Tilsynet med selskabets virksomhed varetages af indenrigsministeren.  

 Lov om kommunernes styrelse § 54, § 55, § 57, § 61, stk. 1-5, og § 61 b, stk.  

 1, om tilsynet med kommunalbestyrelsens virksomhed finder tilsvarende  

 anvendelse på tilsynet.
§ 13. Et medlem af selskabets bestyrelse, der gør sig skyldig i grov  

 tilsidesættelse af de pligter, som den pågældendes hverv medfører, straffes  

 med bøde.
Simpel uagtsom pligttilsidesættelse straffes dog ikke.
 Stk. 2. Påtale efter stk. 1 kan kun ske efter indenrigsministerens  

 begæring.
 Stk. 3. Sager om overtrædelse af stk. 1 behandles som statsadvokatsager.
 § 14. Loven træder i kraft den 1. januar 1990. §§ 8-13 træder dog i kraft  

 den 1. juni 1989 for så vidt angår valg af bestyrelse og dennes forberedelse  

 af selskabets virksomhed, herunder vedtagelse af selskabets budget for 1990.  

 Indenrigsministeren kan fastsætte regler herom.
 Stk. 2. Lov nr. 270 af 8. juni 1977 om hovedstadsområdets kollektive  

 personbefordring ophæves.
Bemærkninger til lovforslaget Almindelige bemærkninger 1. Lovforslagets baggrund og hovedindhold Efter den gældende trafikordning har Hovedstadsrådet ansvaret for den  

 lokale og regionale kollektive persontrafik i hovedstadsområdet med både tog  

 og bus.
Lovforslaget om nedlæggelse af Hovedstadsrådet gør det derfor  

 nødvendigt at fastlægge en ny ordning for denne trafik.
 Trafikalt set er hovedstadsområdet et sammenhængende bysamfund, især når  

 det gælder den daglige transport mellem boliger og arbejdspladser, og den  

 kollektive trafik har på grund af byområdets størrelse, omfattende 1/3 af  

 landets befolkning, og dets tæthed, en større betydning end i det øvrige  

 land.
 Selvom Hovedstadsrådet nedlægges, er det derfor både nødvendigt og  

 hensigtsmæssigt at opretholde et sammenhængende kollektivt trafiksystem og at  

 fastholde de særlige kvaliteter, som er opnået i hovedstadsområdet, især  

 passagerernes frie omstigningsret mellem tog og bus, som beror på det fælles  

 takstsystem og den koordinerede planlægning.
Regeringen vil benytte lejligheden til at styrke og effektivisere den  

 kollektive trafik i hovedstadsområdet.
Dette skal ske ved at give buskørslen  

 en mere effektiv ledelsesform og ved at give mulighed for, at en større del  

 af buskørslen udføres af private busvirksomheder efter offentligt udbud.  

 Desuden føres S-togene tilbage til staten, som herved får ansvaret for en  

 styrkelse af den investeringstunge grundstamme i den kollektive trafik,  

 samtidig med at det statslige nettostyringssystem vil tilskynde til en  

 økonomisk effektiv drift.
Dette tilgodeser de synspunkter, som er tilkendegivet i en redegørelse af  

 juni 1988 fra et udvalg under trafikministeren om hovedstadsområdets trafik,  

 om at den gældende trafikordning er administrativ tung og ikke giver en klar  

 opgavefordeling og placering af det økonomiske ansvar.
Forslaget imødekommer  

 ligeledes Statsrevisorernes beretning nr. 16 fra 1987 om hovedstadsområdets  

 trafikordning og dens betydning for DSB, hvori der bl.a. peges på, at den  

 nuværende samordning af tog- og bustrafikken er administrativ tung for både  

 DSB og Hovedstadsrådet.
 Bustrafikken skal fortsat varetages af Hovedstadsområdets Trafikselskab  

 (HT) og finansieres af Københavns og Frederiksberg Kommuner samt Københavns,  

 Frederiksborg og Roskilde Amtskommuner i fællesskab.
For at sikre, at bustrafikken drives så økonomisk effektivt som muligt,  

 gives HT en ny ledelsesform, idet de fem (amts)kommuner udpeger en  

 bestyrelse, som skal fastlægge de overordnede mål og budgetter, men overlade  

 den daglige ledelse til en direktion efter samme principper, som gælder for  

 private selskaber.
Det betyder, at den tunge politiske detailstyring fjernes,  

 og at der gives større frihed til en rationel virksomhedsledelse også i  

 personalemæssig henseende.
Som incitament til større produktivitet og øget omkostningsbevidsthed vil  

 der desuden blive indført en licitationsordning, således at en vis andel af  

 buskørslen skal udbydes i offentlig licitation, og det foreslås, at mindst 30  

 pct. af bustrafikken skal køres af private busvirksomheder.
Samtidig vil den  

 øgede konkurrence kunne påvirke produktiviteten og omkostningsniveauet også  

 for den del af buskørslen, der fortsat drives af selskabet med egne busser.
2. Den gældende trafikordning Ved lov nr. 303 af 13. juni 1973 om hovedstadsområdets kollektive  

 personbefordring, jf.
Folketingstidende 1972/73, spalte 3640, 4836, 7250,  

 7639, tillæg A spalte 5705, tillæg B spalte 2465 og 2589, tillæg C spalte  

 1825, blev det pålagt Københavns og Frederiksberg Kommunalbestyrelse og  

 Københavns, Frederiksborg og Roskilde Amtsråd at stifte et selskab, der  

 skulle stå for bustrafikken i hovedstadsområdet.
Selskabet, der fik navnet  

 Hovedstadsområdets Trafikselskab (HT), fik ret til at overtage alle  

 offentlige busvirksomheder inden for området.
En ret selskabet gjorde  

 udstrakt brug af.
De private busser kørte på koncessioner, og der bestod en  

 mangfoldighed af takster og ruter.
Ved det efter loven nedsatte Trafikråds  

 mellemkomst blev disse koncessioner overdraget til HT, mod at selskabet  

 indgik entreprenørkontrakter om fortsat kørsel med vognmændene.
Dette gav  

 selskabet mulighed for at indføre et fælles takstsystem for hele busnettet og  

 at koordinere rutenet og køreplaner.
Ved en ændring af denne lov, lov nr. 247  

 af 12. maj 1976, jf.
Folketingstidende 1975/76, spalte 5308, 7457, 9408,  

 9491, tillæg A spalte 3643, tillæg B spalte 955, tillæg C spalte 447, overtog  

 Hovedstadsrådet driften af trafikselskabet.
 I henhold til 1973-loven udarbejdede Trafikrådet i 1976 et forslag til en  

 forening af bane- og busdriften, som blev gennemført ved lov nr. 270 af 8.  

 juni 1977 om hovedstadsområdets kollektive personbefordring, jf.  

 Folketingstidende 1976/77, spalte 1685, 2848, 5256, 5396, tillæg A spalte  

 4179, tillæg B spalte 803, tillæg C spalte 545. Hensigten med denne lov var  

 at sikre en tilfredsstillende samordning af lokaltrafikken og et effektivt  

 samspil mellem trafikplanlægningen og regionplanlægningen.
Ifølge loven har Hovedstadsrådet ansvaret for bustrafikken, der fortsat  

 drives af HT, og for S-banerne og dieselbanestrækningerne Ballerup -  

 Frederikssund og Hillerød - Helsingør, de såkaldte § 1-baner.
Hovedstadsrådet  

 træffer beslutning om driften, herunder om takster, billetteringssystemer,  

 køreplan m.v., og om anlæg og anskaffelse af materiel.
DSB udfører  

 banetrafikken og står for anlægsarbejder og materielanskaffelser i  

 overensstemmelse med Hovedstadsrådets beslutninger.
Takstkompetencen omfatter  

 også banerne Helsingør-København-Roskilde og videre til Hvalsø, Borup og  

 Tureby, de såkaldte § 4-baner.
Loven gav Hovedstadsrådet mulighed for at lade det fælles takstsystem for  

 busserne gælde også for togtrafikken.
Denne ordning gav, som nævnt,  

 passagererne ret til fri omstigning mellem tog og bus.
Hovedstadsrådets  

 ansvar for både busser og tog gav desuden Rådet mulighed for at skabe en  

 rationel arbejdsdeling mellem disse, således at busserne primært fungerer som  

 lokaltrafik og tilbringertrafik til togene, som så til gengæld tager sig af  

 de længere rejser.
 Med hjemmel i lovens § 6, stk. 1 er der i 1978 indgået en  

 forvaltningsoverenskomst mellem trafikministeren og Hovedstadsrådet om den  

 nærmere ordning af de administrative forhold mellem Rådet og DSB.
 Efter lovens § 8 har trafikministeren bemyndigelse til at godkende  

 overenskomster mellem privatbanerne i hovedstadsområdet og Hovedstadsrådet om  

 en ordning for persontrafikken på privatbanestrækninger svarende til den, der  

 gælder efter kapitel 1 i loven for statsbanestrækninger.
 Konsekvensen af lovens § 8 bliver herefter for privatbanerne i  

 hovedstadsområdet, at Hovedstadsrådet for så vidt angår de 4 nordsjællandske  

 baner kan få den fulde beslutningskompetence for såvel driften som for  

 investeringer mod fuld omkostningsdækning til de pågældende baner.
 For så vidt angår Østbanen, der løber dels i hovedstadsområdet dels i  

 Storstrøms Amt, kan Hovedstadsrådet kun fastsætte takster og  

 billetteringssystem for lokale rejsende inden for hovedstadsområdet.
 Bestemmelsen i § 8 er ikke udnyttet fuldt ud i praksis, idet  

 Hovedstadsrådet kun har indgået overenskomster med de fire baner om fælles  

 takst- og billetteringssystem mod godtgørelse til disse af de dermed  

 forbundne indtægtstab og merudgifter.
3. Vurdering af den gældende trafikordning I den trafikpolitiske redegørelse fra marts 1987 tilkendegav den daværende  

 regering, at en udbygning af indfaldsvejene i hovedstadsområdet ikke ville  

 være hensigtsmæssig, fordi det blot ville flytte problemerne til andre dele  

 af regionen, især de tætte bydele i København, og at problemerne med den  

 stigende biltrafik derfor måtte løses ved overførsel til kollektiv trafik.  

 Det konstateredes samtidig, at Hovedstadsrådet stod overfor en række meget  

 store beslutninger om udbygningen af den kollektive trafik.
Ved Folketingets  

 debat om redegørelsen, jf.
Folketingstidende 1986/87, spalte 10023-10101, var  

 der et udbredt ønske om, at staten skulle medvirke til, at disse problemer  

 blev løst.
 Statsrevisorerne gennemgik som nævnt i beretning nr. 16 fra januar 1987  

 trafikordningen og pegede især på, at det er vanskeligt at skabe sig overblik  

 over den samlede belastning af statskassen fra hovedstadsområdets kollektive  

 trafik, at ordningen er administrativt tung for både Hovedstadsrådet og DSB,  

 at den handlefrihed, DSB har opnået gennem den statslige budgetreform, ikke  

 har virkning for § 1-banerne, og endelig at reglerne for udmåling af  

 Hovedstadsrådets kompensation til DSB for indtægtstabet på § 4-banerne er  

 uhensigtsmæssige.
På denne baggrund nedsatte den daværende trafikminister et udvalg  

 sammensat af repræsentanter for Hovedstadsrådet og en række ministerier, som  

 skulle foretage en samlet vurdering af den fremtidige trafiktilrettelæggelse  

 i hovedstadsområdet og overveje forskellige udviklingsmuligheder for den  

 kollektive trafik frem til år 2000 samt vurdere omkostningerne ved  

 forskellige løsningsforslag og mulighederne for at finansiere disse.
Udvalget  

 skulle samtidig vurdere behovet for en revision af det organisatoriske og  

 økonomiske grundlag for trafikordningen og i givet fald komme med forslag til  

 nye bestemmelser.
Udvalget afgav sin redegørelse i juni 1988.
I redegørelsen gennemgår udvalget den nuværende trafikordning og peger på  

 en række fordele og ulemper ved denne.
Det er udvalgets opfattelse, at  

 passagererne har oplevet det fælles takstsystem og de samordnede køreplaner  

 som en væsentlig forbedring af den kollektive trafik.
Passagertallet på  

 S-banerne steg således med 50 pct. fra 1977 til 1981 og har stort set holdt  

 sig på dette niveau indtil i dag.
Selvom også energikrisen havde indflydelse  

 på passagertallet, hersker der næppe tvivl om, at en stor del af stigningen  

 kan tilskrives det fælles takstsystem.
Det er udvalgets opfattelse, at loven har givet anledning til forskellige  

 opfattelser i Hovedstadsrådet og DSB om ansvarsfordelingen.
DSB er bevaret  

 som en samlet teknisk og organisatorisk enhed, der udfører trafikken på §  

 1-banerne som entreprenør for Hovedstadsrådet.
DSB er derfor ikke på samme  

 måde som HT underkastet Rådets direkte styring, og Rådet må på baneområdet  

 forlade sig på teknisk ekspertise og rådgivning fra den part, som skal  

 styres.
Hertil kommer, at beslutningsprocedurerne er præget af, at to selvstændige  

 organisationer med forskellige administrative systemer er involveret, og at  

 de regler, som beslutningerne er underlagt, er væsensforskellige, hvilket er  

 blevet yderligere forstærket efter indførelsen af det statslige  

 nettostyringsprincip.
Desuden indebærer den økonomiske ordning for §  

 1-banerne, hvor staten betaler en fast kompensationsydelse til  

 Hovedstadsrådet, som så til gengæld refunderer DSB dets udgifter, ikke nogen  

 form for økonomisk tilskyndelse for DSB til at nedbringe omkostningerne eller  

 at øge indtægterne.
De statslige repræsentanter i udvalget har givet udtryk for, at de  

 problemer, der er forbundet med den nuværende ordning, ikke kan løses ved  

 justeringer i bestående regler, og at ordningen ikke giver DSB nogen  

 tilskyndelse til en økonomisk effektiv drift og ikke sikrer en teknisk  

 fleksibilitet mellem S-togsdriften og den øvrige banedrift.
Det er  

 opfattelsen, at Hovedstadsrådet aldrig har accepteret at have det fulde  

 økonomiske ansvar for § 1-banerne, således som det er forudsat i loven, og at  

 Rådet næppe heller kan forventes at ville påtage sig dette ansvar i  

 fremtiden.
 Disse repræsentanter anbefaler derfor, at trafikordningen ændres, således  

 at S-togene tilbageføres til staten, idet det er en forudsætning, at det  

 fælles takstsystem bibeholdes, og at køreplansamarbejdet fortsætter med  

 henblik på en samordning af bane- og bustrafikken.
Hovedstadsrådets repræsentanter i udvalget har taget afstand fra  

 overføring af S-banerne til staten, fordi dette vil nedbryde enheden i den  

 overordnede planlægning og splitte det kollektive trafikapparat i to  

 konkurrerende sektioner.
Efter disse repræsentanters opfattelse kan  

 regionplanlægning og fælles styring af et samlet kollektivt trafiksystem ikke  

 adskilles i et storbysamfund, hvorfor opgaven må varetages af et kommunalt  

 fællesskab, medmindre staten selv ønsker at overtage såvel  

 regionplanlægningen som busdriften og banedriften.
4. Den fremtidige trafikordning Som en konsekvens af lovforslaget om nedlæggelse af Hovedstadsrådet er det  

 nødvendigt at ændre den gældende trafikordning, som i alt væsentligt bygger  

 på eksistensen af et Hovedstadsråd.
Det vil være naturligt samtidig hermed at  

 gøre op med problemerne ved den nugældende trafikordning, således at en ny  

 ordning får en klarere opgavefordeling, virksomhedsøkonomiske ledelsesformer,  

 større konkurrencemoment uden at de opnåede kvaliteter, især den frie  

 omstigningsret mellem tog og bus, fortabes.
Videre skal en større del af  

 buskørslen udføres af private vognmænd.
Lovforslaget bygger på disse  

 hovedprincipper.
I henhold til lov nr. 114 af 29. marts 1978 om den lokale og regionale  

 kollektive personbefordring uden for hovedstadsområdet, jf.
Folketingstidende  

 1977/78, spalte 523, 1158, 7443, 7691, tillæg A spalte 1089, tillæg B spalte  

 545, 559 og tillæg C spalte 289 drives bustrafikken i de fleste amtskommuner  

 af fælleskommunale trafikselskaber, mens DSB står for togtrafikken.
Denne lovs bestemmelser kan imidlertid ikke overføres direkte, fordi  

 opdelingen på amtskommuner ikke er meningsfuld i forhold til trafikmønstret i  

 hovedstadsområdet, hvor størstedelen af de daglige bolig-arbejdsstedsrejser  

 går på tværs af amtsgrænserne.
Hertil kommer, at det fælles takstsystem, som  

 er en forudsætning for den frie omstigningsret mellem tog og busser, ikke kan  

 opretholdes uden et trafikselskab omfattende samtlige 5 (amts)kommuner, som  

 kan indgå takstfællesskab med DSB.
 Efter lovforslaget skal bustrafikken fortsat varetages af  

 Hovedstadsområdets Trafikselskab, men ledelsen af selskabet skal forestås af  

 en bestyrelse på 5 medlemmer, som vælges af Københavns og Frederiksberg  

 Kommunalbestyrelser samt Københavns, Frederiksborg og Roskilde Amtsråd.
Denne ledelsesform adskiller sig fra den gældende ordning ved bestyrelsens  

 begrænsede størrelse og ved en direkte repræsentation af de myndigheder, der  

 skal finansiere nettoudgifterne.
Det bestemmes desuden, at bestyrelsen alene  

 skal fastlægge de overordnede kvalitetsmål for driften samt fastlægge  

 budgetter og takster, mens ansvaret for den daglige drifts- og  

 anlægstilrettelæggelse, herunder personalestyringen, ligger hos en direktion.  

 Herved kan den nuværende omkostningskrævende politiske detailstyring undgås.
 Hovedstadsområdets Trafikselskab videreføres således, men samtidig  

 foreslås det, at større dele af bustrafikken i fremtiden skal udføres af  

 andre for selskabets regning.
 I modsætning til det øvrige land, hvor trafikvirksomhederne fungerer som  

 administrationsselskaber, der udfører bustrafikken ved hjælp af  

 entreprenørkontrakter med såvel private busvirksomheder som DSB, drives  

 hovedparten af bustrafikken i hovedstadsområdet af HT selv.
Den nuværende entreprenørkørsel i hovedstadsområdet udføres efter en  

 standardenreprenørkontrakt, hvori betalingen er fastlagt.
Denne kontraktform  

 giver ikke umiddelbart noget incitament til indbyrdes konkurrence mellem de  

 private busvirksomheder, og produktivitetsstigninger og  

 rationaliseringsgevinster kommer således ikke trafikselskabet til gode.
Det er opfattelsen, at en øget konkurrence mellem forskellige  

 trafikvirksomheder, det være sig privat eller offentligt ejede, kan medvirke  

 til en større økonomisk effektivitet både gennem nedbringelse af  

 omkostningerne og forbedringer af produktet.
Forslaget indeholder derfor et  

 krav om, at mindst 30 pct. af kørselsomfanget efter 2 1/2 år skal udføres af  

 andre efter offentligt udbud, og at en del af kørslen fortsat løbende skal  

 udbydes.
 Trafikselskabets nettoudgifter dækkes ligesom Hovedstadsrådets nuværende  

 udgifter af (amts)kommunerne i forhold til beskatningsgrundlaget, medmindre  

 andet aftales mellem parterne.
 Trafikvirksomhedernes nettoudgifter finansieres i det øvrige land efter  

 forskellige fordelingsnøgler, hvori kan indgå bl.a. befolkningstal,  

 personkilometer, buskilometer og bustimer, ligesom der findes  

 tilkøbsordninger, hvor en kommune kan købe sig til mertrafik indenfor sit  

 område mod at betale omkostningerne herved.
Bestemmelsen om, at parterne kan aftale en anden fordeling, åbner mulighed  

 for, at den enkelte (amts)kommune, eventuelt efter ønske fra en kommune, kan  

 sikre sig et øget kørselsomfang mod selv at betale omkostningerne herved  

 gennem en ændret byrdefordeling.
Herved gives der den enkelte (amts)kommune  

 mulighed for en øget indflydelse på det lokale kørselsomfang.
I overensstemmelse med anbefalingerne fra de statslige repræsentanter i  

 Udvalget om Hovedstadsområdets Trafik indebærer lovforslaget, at § 1-banerne  

 påny henlægges under statens ansvar.
Denne ændrede opgavefordeling giver en  

 forenkling af beslutningsprocesserne og en mere entydig ansvarsplacering.  

 Samtidig får staten ansvaret for en styrkelse af S-togstrafikken, der udgør  

 grundstammen i hovedstadsområdets kollektive trafik, bl.a. ved en udskiftning  

 af S-togsparken, forøgelse af kapaciteten samt forbedring af infrastrukturen.
Trafikselskabet skal i samarbejde med DSB udarbejde en plan for den  

 kollektive trafik med både tog og bus i hovedstadsområdet.
Planen skal sikre  

 den mest rationelle udnyttelse af trafiksystemet, herunder især fastholde og  

 udbygge bussernes funktion som tilbringertrafik til togtrafikken.
Takstfællesskabet og dermed passagerernes frie omstigningsret mellem tog  

 og bus er det centrale element i den gældende trafikordning.  

 Takstfællesskabet er særegent for hovedstadsområdet og er af afgørende  

 betydning for opretholdelsen af det nuværende kvalitetsniveau og dermed for  

 den kollektive trafiks andel af trafikken i området.
Selv om  

 opgavefordelingen ændres, viderefører lovforslaget derfor takstfællesskabet.
Trafikselskabet får, ligesom Hovedstadsrådet har haft det, den fulde  

 kompetence til at fastsætte taksterne.
Selskabet og dermed de lokale  

 myndigheder får hermed fortsat en væsentlig indflydelse på den samlede  

 kollektive trafik og kan påvirke såvel passagertilgangen som indtægterne både  

 for selskabet selv og for banevirksomhederne.
Dette giver selskabet et  

 særligt ansvar for, at takstfastsættelsen ikke udhuler banevirksomhedernes  

 indtægtsgrundlag.
Takstfællesskabet nødvendiggør, at takstindtægterne fordeles mellem  

 selskabet og banevirksomhederne.
Efter den nugældende ordning for § 1-banerne  

 får Hovedstadsrådet alle indtægterne og afholder til gengæld alle DSBs  

 udgifter hertil. § 4-banerne er allerede underkastet en form for  

 indtægtsfordeling, idet Hovedstadsrådet kompenserer DSBs indtægtstab på disse  

 baner.
Indtægtskompensationen reguleres efter DSBs takster i det øvrige land,  

 men ikke for ændringer i passagertilgangen.
Begge disse ordninger lider  

 således af den skavank, at de ikke inddrager det af trafikvirksomhederne  

 ydede transportarbejde i beregningerne, og derfor heller ikke giver  

 virksomhederne noget økonomisk incitament til serviceforbedringer. §  

 1-ordningen giver desuden ikke DSB noget incitament til at effektivisere  

 driften.
Ordningerne er da også, som nævnt, blevet kritiseret såvel af  

 Statsrevisorerne som af Udvalget om Hovedstadsområdets Trafik.
 For privatbanerne gælder under den nuværende ordning en særlig  

 indtægtskompensationsordning i henhold til overenskomster mellem  

 Hovedstadsrådet og disse.
Efter forslaget skal indtægtsfordelingen afspejle det af virksomhederne  

 ydede transportarbejde.
Dette vil tilskynde virksomhederne til at søge at få  

 flere passagerer og til at holde omkostningerne nede.
5. Økonomiske og administrative konsekvenser Ved vedtagelsen af den gældende lov blev det tilkendegivet, at  

 trafikordningen skulle være byrdefordelingsmæssigt neutral, og at staten  

 derfor som kompensation for overførslen af ansvaret for § 1-banerne til  

 Hovedstadsrådet skulle betale et årligt tilskud til Rådet.
Tilskuddet skulle  

 modsvare statens nettobesparelse ved Hovedstadsrådets overtagelse af ansvaret  

 for § 1-banerne.
Tilskuddet blev ved lovens vedtagelse fastsat til i alt 246  

 mio. kr. bestående af en investeringsandel på 133 mio. kr. i 1976-prisniveau  

 og en driftsunderskudsandel på 113 mio. kr. i 1975/76-prisniveau.
Det samlede  

 tilskud var i 1987 på 539 mio. kr., som beregningsmæssigt kan opdeles i en  

 anlægsdel på 271 mio. kr. og en driftsdel på 268 mio. kr.  

 Kompensationsydelsen udbetales fra en særlig konto på indenrigsministerens  

 budget på finansloven for at markere, at Hovedstadsrådet frit kan afgøre,  

 hvilke kollektive trafikformål kompensationsydelsen skal anvendes til.
Da ansvaret for § 1-banerne ved lovforslaget tilbageføres til staten,  

 bortfalder den nuværende statslige kompensation, og beløbet overføres derfor  

 fra indenrigsministerens til trafikministerens totalramme.
Selv om  

 Hovedstadsrådet ikke i alle årene har anvendt den fulde anlægskompensation  

 til baneinvesteringer, må denne ændring efter sit indhold betragtes som  

 byrdefordelingsmæssigt neutral.
Takstindtægterne skal efter forslaget fordeles mellem trafikselskabet, DSB  

 og de berørte privatbaner.
Fordelingsnøglen, der er nærmere beskrevet under  

 de specielle bemærkninger til § 7, indebærer, at takstindtægterne fordeles  

 mellem selskabet og banevirksomhederne i forhold til det af parterne udførte  

 persontransportarbejde og den gældende takststruktur.
Den detaljerede  

 udformning af fordelingsnøglen vil blive fastlagt ved aftaler mellem  

 trafikvirksomhederne.
En foreløbig vurdering kan foretages på grundlag af et regneeksempel, der  

 viser, hvorledes fordelingen ville have været efter henholdsvis den nye og  

 den gamle trafikordning i 1987, hvorfra der foreligger passagertællinger og  

 regnskabstal.
Regneeksemplet viser, jf. bilag 1 og 2, at hvis ordningen havde  

 været gældende i 1987, ville takstindtægterne have været fordelt med 862 mio.  

 kr. til selskabet, 631 mio. kr. til DSB og 28 mio. kr. til privatbanerne.
Den  

 fremtidige fordeling vil i overensstemmelse med sigtet med det valgte  

 fordelingsprincip variere i forhold til det udførte persontransportarbejde og  

 takststrukturen.
Tages det som forudsætning, at den nuværende trafikordning er neutral for  

 Hovedstadsrådet med hensyn til driften, kan Rådets nettoudgifter til  

 banedriften beregnes, og disse beregnede nettodriftsudgifter modsvarer i  

 princippet DSBs takstindtægter ved den nye ordning.
Det forudsættes herved,  

 at der kan ses bort fra Rådets varierende udnyttelse af anlægskompensationen  

 til baneinvesteringer.
Benyttes disse principper, kan Hovedstadsrådets nettodriftsudgift til DSB  

 for 1987 beregnes til 619 mio. kr.
Sammenlignes dette beløb med de beregnede  

 takstindtægter til DSB samme år på 631 mio. kr., er den nye ordning i alt  

 væsentligt byrdefordelingsmæssigt neutral i forholdet mellem selskabet og DSB  

 og dermed mellem (amts)kommunerne og staten.
Privatbanerne får efter de overenskomster, de har indgået med  

 Hovedstadsrådet i henhold til den gældende lov, en kompensation for mistede  

 takstindtægter.
Privatbanernes takstkompensation var i 1987 32 mio. kr.  

 Beregnet efter de nye regler ville privatbanernes andel af takstindtægterne i  

 1987 have været 28 mio. kr.
Byrdefordelingen mellem selskabet og DSB og mellem selskabet og  

 privatbanerne kan først opgøres endeligt på grundlag af de indgåede aftaler  

 og de til den tid aktuelle tal.
De byrdefordelingsmæssige ændringer, som den  

 nye ordning giver anledning til, vil blive udlignet over bloktilskuddene  

 efter de herom gældende regler.
Der blev ikke afsat ekstra personaleressourcer i forbindelse med  

 indførelsen af den nuværende trafikordning i 1978. Ordningen har imidlertid,  

 som også påpeget af Statsrevisorerne, givet anledning til et betydeligt  

 administrativt merarbejde både i Hovedstadsrådet og i DSB.
Lovforslaget  

 indebærer derfor, at der administrativt vil kunne spares ressourcer både i  

 selskabet og i DSB.
DSB skønner at kunne spare 20 årsværk inden for det  

 administrative område.
 Den nye ledelsesform for trafikselskabet og anvendelsen af en offentlig  

 udbudsordning for buskørslen vil give væsentlige produktivitetsforbedringer  

 og derfor både økonomiske og personalemæssige besparelser for selskabet og  

 dermed også for (amts)kommunerne, der finansierer selskabet.
6. Høring Lovforslaget har inden fremsættelsen været sendt til høring hos de berørte  

 myndigheder og organisationer.
Bemærkninger til lovforslagets enkelte bestemmelser Til § 1 Efter forslagets § 1 opretholdes Hovedstadsområdets Trafikselskab som det  

 selskab, der skal varetage den almindelige rutekørsel i hovedstadsområdet.
 I henhold til forslag til lov om ophævelse af lov om et hovedstadsråd  

 overtager (amts)kommunerne fra 1. januar 1990 Hovedstadsrådets aktiver og  

 passiver, herunder garantiforpligtelser m.v., bortset fra de aktiver og  

 passiver, der kan henføres til Hovedstadsområdets Trafikselskab, således at  

 disse forbliver i selskabet.
 Ved nærværende forslag sker der ingen ændring i ejerforholdet til  

 selskabet, men når Hovedstadsrådet nedlægges, må den øverste styrelse ændres.
Til § 2 I henhold til forslagets § 2, stk. 1, afholdes selskabets nettoudgifter af  

 de 5 (amts)kommuner.
Udgifterne fordeles i forhold til  

 indkomstskattegrundlaget, jf. stk. 2. Dette svarer til den hidtil gældende  

 ordning for Hovedstadsrådet.
De nærmere regler fastsættes af  

 indenrigsministeren.
 Bestemmelsen i stk. 3 giver adgang til ændret fordeling af udgifterne.  

 Herved gives der mulighed for øget trafikbetjening i de enkelte kommuner,  

 såfremt en (amts)kommune måtte ønske et højere serviceniveau og er villig til  

 at påtage sig udgifterne herved.
Til § 3 I henhold til lov nr. 114 af 29. marts 1978 om den lokale og regionale  

 kollektive personbefordring udenfor hovedstadsområdet er der i de fleste  

 amtskommuner oprettet fælleskommunale trafikselskaber, der virker som  

 administrationsselskaber for al regelmæssig buskørsel i vedkommende  

 amtskommune.
Selve kørslen udføres af private busvirksomheder og DSB som  

 entreprenører for trafikselskaberne på grundlag af en såkaldt  

 Standardentreprenørkontrakt.
 I modsætning hertil har Hovedstadsrådet sit eget driftsselskab,  

 Hovedstadsområdets Trafikselskab, og der anvendes kun i mere begrænset omfang  

 private busvirksomheder som entreprenører.
 Et virksomt middel til at sikre en økonomisk og effektiv drift er at  

 foretage løbende offentligt udbud af den almindelige rutekørsel.
 Formålet er gennem den derved skabte mulighed for konkurrence mellem  

 busvirksomhederne om kørslen dels at mindske omkostningerne dels at opnå, at  

 en større del af trafikken gradvist kan udføres af andre end  

 Hovedstadsområdets Trafikselskab selv.
Trafikselskabet er ikke bundet til at antage det laveste tilbud eller  

 overhovedet nogen af de indkomne tilbud.
Dette svarer til ordningen i henhold  

 til licitationsloven.
Trafikselskabets bestyrelse er således frit stillet,  

 idet det kan afveje kravene til økonomi og effektivitet over for andre  

 hensyn, som f.eks. service- og driftsmæssige.
Udbuddet kan ske i form af udbud af bustimer og/eller buskilometer, og det  

 vil være trafikselskabets afgørelse, hvor kørslen skal finde sted, idet der  

 herved skabes mulighed for en rationel tilrettelæggelse af buskørslen.  

 Udbuddet kan videre foretages således, at HT eller de private vognmænd  

 stiller materiel og anlæg til rådighed.
Selskabet har idag kontrakter med en  

 række private vognmænd, der udfører kørsel for selskabet.
Ifølge  

 kontrakterne, der udløber den 31. marts 1990, har HT ret og pligt til at  

 overtage den private vognmands virksomhed, såfremt denne i kontraktperioden  

 eller ved udløbet heraf ønsker at afhænde virksomheden.
Da Hovedstadsområdets Trafikselskab som nævnt i det væsentlige selv har  

 udført buskørslen i området, og således er dimensioneret til et betydeligt  

 driftsomfang, kan der kun blive tale om gradvist at overlade mere af  

 trafikken til andre.
Det er derfor foreslået, at udbud skal ske gradvist  

 begyndende senest 1. april 1990, og således at efter 1. april 1992 skal altid  

 mindst 30 pct. af selskabets samlede kørsel udføres af andre, medmindre  

 trafik- og kommunikationsministeren tillader andet.
Da der skal ske løbende udbud af en del af kørslen, således at  

 konkurrenceelementet fastholdes, foreslås det i stk. 3, at kontrakter om  

 kørsel kan indgås for et tidsrum af højst 8 år, hvorefter der skal foretages  

 nyt udbud af denne kørsel.
Det forudsættes derfor, at kontrakterne om kørsel  

 indeholder bestemmelse om, at selskabet ved kontraktens udløb har ret til at  

 udbyde den af kontrakten omfattede kørsel.
Af hensyn til materielafskrivningerne må kontrakterne med andre have en  

 vis varighed.
Det er derfor ikke muligt at fastsætte størrelsen af den  

 kørselsmængde, der årligt skal udbydes.
Gennem bestemmelsen om, at mindst 30  

 pct. af selskabets samlede kørsel skal udføres af andre, er det imidlertid  

 sikret, at en vis del af kørslen løbende vil blive udbudt, ligesom selve det  

 forhold, at det gennem licitationerne bliver oplyst, til hvilke priser andre  

 end selskabet selv kan køre, vil tilskynde ledelsen til at udbyde mest mulig  

 trafik, idet den ellers vil blive udsat for kritik.
Til § 4 Nedlæggelse af Hovedstadsrådet nødvendiggør en ændring af de siden 1977  

 gældende bestemmelser, hvorefter Hovedstadsrådet træffer beslutning om anlæg  

 og drift af S-togene og banerne Hillerød-Helsingør og Ballerup-Frederikssund,  

 § 1-banerne.
Efter forslaget henlægges disse baner under staten, jf. de  

 almindelige bemærkninger, hvorved de ligesom DSB's øvrige baner nu vil komme  

 ind under statens nettostyringssystem.
 Rammerne for driften af disse baner vil blive indeholdt i de årlige  

 bevillingslove, hvorved Folketinget på ny får fuld indflydelse på den meget  

 betydelige del af DSB's trafik, der udgøres af den lokale togtrafik i  

 hovedstadsområdet omfattende 1/3 af landets befolkning.
Folketinget vil gennem de årlige bevillingslove bestemme de  

 samfundsmæssige hensyn, der skal tages i betragtning både for området selv og  

 for dette set i sammenhæng med det øvrige land.
Staten vil således på ny få  

 kompetencen vedrørende anlæg, materielanskaffelser og driftsomfang og derved  

 få mulighed for at styre og styrke den kollektive persontrafik i  

 hovedstadsområdet.
 Nettostyringssystemet vil tilskynde DSB til en økonomisk effektiv drift,  

 ligesom der åbnes mulighed for en teknisk fleksibilitet mellem S-togsdriften  

 og den øvrige banetrafik.
Som det imidlertid fremgår af bestemmelserne i §§ 5 og 6 og bemærkningerne  

 hertil, bevares og videreføres det hidtidige samarbejde om planlægningen samt  

 takstfællesskabet.
Efter forslagets § 6 om det fælles takstsystem er det  

 trafikselskabet, der fastsætter taksterne og billetteringssystemet for rejser  

 med bus og tog, der alene foretages inden for hovedstadsområdet.
Bestemmelserne i § 42 i lov nr. 245 af 8. juni 1977 om DSB om trafik- og  

 kommunikationsministerens og Folketingets Finansudvalgs kompetence til at  

 fastsætte DSB's takster gælder derfor ikke for togrejser, der udelukkende  

 foretages indenfor hovedstadsområdet.
Det samme gælder bestemmelserne i § 7 i  

 DSB-loven om passagerer, der rejser uden gyldig billet eller kort.
De hertil  

 svarende bestemmelser for DSB's banetrafik i hovedstadsområdet og  

 privatbanerne vil blive fastsat af trafikselskabet i medfør af forslagets §  

 6.
Til § 5 Efter forslaget udarbejder trafikselskabet i samarbejde med DSB en samlet  

 trafikplan for den kollektive persontrafik i hovedstadsområdet.
Planen skal indeholde en rækkefølge for etablering af nye overordnede  

 anlæg og materielanskaffelser.
Planen skal sikre koordinering af  

 trafikbetjeningen i henseende til den overordnede linjeføring, frekvens  

 (kørselshyppighed), korrespondance mellem tog og bus og driftsperiode.
Det  

 skal herved undgås, at der sker uhensigtsmæssig konkurrence mellem tog og  

 bus, og der skal tilstræbes en optimal udnyttelse af hvert af de to  

 trafikmidler.
Planen skal endvidere beskrive, hvorledes trafikken i  

 hovedstadsområdet forholder sig til trafikken med tog og bus til og fra  

 området.
Det hidtidige samarbejde om køreplanerne for den kollektive persontrafik  

 med tog, DSB's og privatbanernes, og bus forudsættes videreført som hidtil  

 med togbefordringen som grundstammen i trafikken.
Køreplanerne vil omfatte  

 såvel de lokale tog inden for hovedstadsområdet som de regionaltog på  

 Sjælland, der har standsning inden for dette.
 Det foreslås i stk. 3, at uoverensstemmelser om planlægningen afgøres af  

 trafik- og kommunikationsministeren.
I indenrigsministerens lovforslag om ændring af forskellige  

 lovbestemmelser som følge af nedlæggelsen af Hovedstadsrådet foreslås det, at  

 regionplanerne i hovedstadsområdet udarbejdes med særlig hensyntagen til den  

 kollektive trafikplan for området.
Dette indebærer, at der skal ske en  

 koordination af regionplanerne med den kollektive trafikplan, således at  

 byudviklingen fortsat bygges op omkring de radiale jernbaner, og  

 arbejdspladserne koncentreres omkring stationer med høj betjeningsfrekvens,  

 bl.a. i centralkommunerne.
Til § 6 Efter vedtagelsen af lovene fra 1973 og 1977 gennemførte Hovedstadsrådet  

 en koordinering og gennemgribende forenkling af taksterne for den kollektive  

 trafik i hovedstadsområdet.
De mange busselskaber, som tidligere selv havde  

 bestemt taksterne, indgik nu i et fælles takstsystem, der fra 1978 også  

 omfattede lokale rejsende med DSB i hovedstadsområdet, og som betød fri  

 omstigningsret mellem busser og tog.
Med 1977-lovens ikrafttræden blev  

 ansvaret for den kollektive persontrafik i hovedstadsområdet samlet i  

 Hovedstadsrådet, der fuldt og helt fik kompetencen til at fastsætte  

 taksterne, og som fik alle takstindtægterne.
Med lovforslaget videreføres det fælles takstsystem mellem tog og bus.  

 Taksterne fastsættes af selskabet.
Herigennem får (amts)kommunerne, der  

 finansierer selskabet, fortsat en afgørende indflydelse på såvel passagertal  

 som økonomien i trafikvirksomhederne.
Det forudsættes, at det i de i § 7  

 omhandlede aftaler fastslås, at selskabet ikke foretager takstændringer uden  

 høring af DSB.
 For rejsende med DSB's tog til, fra og igennem hovedstadsområdet gælder  

 DSBs takster som hidtil.
Der består en aftale mellem DSB og Hovedstadsområdets Trafikselskab,  

 hvorefter månedskort til rejser med tog ind og ud af hovedstadsområdet har  

 gyldighed til befordring med selskabets busser inden for dette samt til  

 befordring med privatbanerne i området.
Denne aftale forudsættes videreført.
Takst- og billetteringssystemet for S-banerne er baseret på, at  

 passagererne selv påser, at den pågældende billet eller kort er gyldig til  

 den rejse, der foretages.
Systemet er indført for at give passagererne  

 mulighed for hurtig adgang til perroner og tog uden sinkende billetkontrol  

 især i myldretiden og for at spare væsentlige personaleudgifter, som i modsat  

 fald måtte dækkes gennem øgede billetpriser eller øget skattetilsvar.
For at  

 motivere passagererne til ikke at søge at unddrage sig betaling eller fuld  

 betaling må passagerne i mangel af gyldig billet eller kort betale en særlig  

 forhøjet pris betegnet »kontrolafgift«.
 Hjemmel til at opkræve den særlige forhøjede betaling findes i 1977-lovens  

 §§ 1 og 4, hvorefter Hovedstadsrådet fastsætter takster og  

 billetteringssystem for den lokale persontrafik med DSB's tog inden for  

 hovedstadsområdet.
Da selskabet ifølge forslaget fastsætter takster ogbilletteringssystem  

 gives der i stk. 2 hjemmel til at opkræve kontrolafgift for busser, DSBs tog  

 og for privatbanerne.
Afgiften vil tilfalde hhv. selskabet eller den  

 banevirksomhed, der opkræver afgiften.
Opkrævningen af kontrolafgiften er forbundet med betydelige administrative  

 omkostninger, når den ikke betales straks i tog eller bus, hvorfor der gives  

 hjemmel til at opkræve et ekspeditionsgebyr, når passagererne senere må  

 erindres om betalingen.
Endvidere foreslås det, at afgift og gebyr kan  

 inddrives ved udpantning.
 Det foreslås i stk. 3, at selskabet kan fastsætte regler om, at rejsende,  

 der ikke er i besiddelse af gyldig billet eller kort, har pligt til på  

 forlangende af forevise legitimation, således at deres identitet kan  

 fastslås.
 Der kan selvfølgelig ikke på nogen måde blive tale om strafansvar for  

 passagerer, der ikke er i besiddelse af legitimation, da et sådant ansvar  

 ville kunne ramme passagerer, der ganske uagtsomt har glemt kort eller  

 legitimationspapirer.
Til § 7 Formålet med lovforslaget er, at trafikselskabet og banevirksomhederne  

 skal være organisatorisk og økonomisk selvstændige enheder, der selv har det  

 direkte ansvar for driften, og som selv høster gevinsterne ved  

 rationalisering, sparede udgifter og serviceforbedringer, ligesom  

 virksomhederne hver især skal have fordel af at tiltrække flere kunder.
For  

 at sikre dette beregnes trafikvirksomhedernes andel af takstindtægterne efter  

 lovforslaget ud fra det persontransportarbejde, som hver virksomhed yder, og  

 altså uden kobling til udgiftsniveauet.
De samlede takstindtægter udgør nu ca. 1500 mio. kr. årligt og dækker ca.  

 halvdelen af de samlede udgifter til den kollektive trafik i  

 hovedstadsområdet.
Derfor er valget af fordelingsnøgle meget væsentligt for  

 selskabets og banevirksomhedernes økonomi.
Den præcise indtægtsfordeling fastlægges gennem aftaler mellem parterne,  

 idet trafikministeren afgør eventuelle uenigheder i forbindelse med  

 aftalernes indgåelse.
I aftalerne fastlægges det detaljerede grundlag for  

 indtægtsfordelingen, herunder hvilke tællinger og hvilke regnskabsmæssige  

 opgørelser, der skal foretages, samt bestemmelser om revision af aftalerne.
 Fordelingsnøglen, der skal indgå i aftalerne, skal tilgodese følgende  

 hensyn:
- den skal være entydig og enkel at administrere, - den skal basere sig på det udførte transportarbejde og de faktiske  

 takster, og derved give incitament til at tiltrække flere passagerer, - den skal sikre, at generelle ændringer i takstniveauet ikke afgørende  

 ændrer på fordelingen af indtægterne mellem trafikvirksomhederne, og - den skal tilskynde til en hensigtsmæssig arbejdsdeling mellem tog og  

 bus.
 Fordelingsnøglens hovedprincipper skal være følgende:
Gennem tællinger registreres, hvor mange rejser der foretages, og hvordan  

 de er fordelt på transportmidler.
Videre undersøges det, hvilken billet-  

 eller korttype der anvendes på rejserne.
 På baggrund heraf beregnes det, hvad den gennemsnitlige faktiske pris er  

 for såvel rene togrejser og busrejser som kombinerede tog- og busrejser, og  

 når rejsetallene kendes, kan indtægterne til hver trafikvirksomhed beregnes.
Indtægterne, der kan henføres til rene togrejser eller busrejser, går  

 ubeskåret til henholdsvis banevirksomhederne og selskabet.
Indtægter, der  

 opstår ved kombinerede tog- og busrejser, fordeles i samme forhold som  

 forholdet mellem de gennemsnitlige priser på rene togrejser og busrejser.
Med  

 den gældende takststruktur vil trafikselskabet få 42 pct. og DSB 58 pct. af  

 takstindtægterne for disse rejser.
Denne fordeling giver selskabet en relativt stor del af indtægterne ved  

 kombinerede rejser i forhold til det udførte transportarbejde.
Dette giver  

 selskabet incitament til at opretholde og videreudbygge tilbringerlinier til  

 banerne frem for at oprette længere paralleltgående ruter, der konkurrerer  

 med disse.
Denne fordelingsnøgle lever op til de angivne principper.
Den baserer sig  

 på de faktiske takster og på entydigt fastlagte størrelser på bagggrund af  

 tællinger, hvis tilrettelæggelse og gennemførelse aftales mellem parterne.  

 Herudover vil flere passagerer til den enkelte virksomhed give denne en  

 større andel af provenuet, og beregninger viser, at den er robust over for  

 ændringer i det generelle takstniveau, således at indtægtsfordelingen  

 virksomhederne imellem ikke påvirkes heraf i væsentligt omfang.
Modellen er  

 endvidere forholdsvis robust også overfor ændringer i takststrukturen, det  

 vil sige prisrelationen mellem korte og lange rejser og overgang fra  

 zonetakster til afstandstakster.
Væsentlige ændringer heri eller større  

 ændringer i passagertallene vil dog kunne forrykke indtægtsfordelingen mellem  

 trafikvirksomhederne og dermed også byrdefordelingen mellem (amts)kommunerne  

 og staten.
 I bilag 1 og 2 er beregnet, hvorledes indtægtsfordelingen mellem  

 trafikvirksomhederne ville have været, hvis ordningen havde været gældende  

 for 1987 ud fra de foreliggende tællinger og regnskaber.
Indtægter af speciel rutekørsel og turistkørsel tilfalder selskabet  

 ubeskåret.
Indtægterne af togkørsel, der udføres for bestillerens regning,  

 eller som udføres som led i et samlet rejse- eller besøgsarrangement  

 omfattende samtlige deltagere, tilfalder banevirksomhederne ubeskåret.
 I henhold til forslagets stk. 2 skal de nærmere regler om  

 indtægtsfordelingen mellem trafikselskabet og banevirksomhederne fastsættes i  

 aftaler mellem disse.
Udover fordelingsnøglen må aftalerne indeholde bestemmelser om en række  

 forhold, der har nær forbindelse med takstniveauet og takststrukturen.
Dette  

 gælder f.eks. indførelse af nye billetteringssystemer, bestemmelser om  

 befordring af ældre, børn og unge, adgang til medtagelse af cykler etc.
 Da der således vil kunne ske ændringer i indtægtsdannelsen og i parternes  

 udgifter til trafikken, skal det af aftalerne fremgå, at disse er indgået på  

 grundlag af den nuværende takststruktur, befordringsbestemmelser,  

 billetteringssystem etc.
 Der skal endvidere i aftalerne optages bestemmelser, hvorefter hver af  

 parterne, trafikselskabet og banevirksomhederne, kan kræve genforhandling af  

 aftalerne eller ændringer i disses enkelte bestemmelser, når der enten er  

 tale om ændringer af forholdene, således som de forelå ved aftalernes  

 indgåelse, eller der senere er indtrådt omstændigheder, der ikke var forudset  

 eller havde kunnet forudses ved aftalernes indgåelse, men som er af væsentlig  

 betydning for parterne i økonomisk, praktisk eller teknisk henseende.
 Det er ikke muligt på forhånd at opregne samtlige de forhold, der kan gøre  

 det påkrævet for en eller begge parter at kunne kræve aftalerne ændret,  

 ligesom det ikke på forhånd er muligt nærmere at anføre kriterier for,  

 hvornår ændringerne er så væsentlige, at parterne skal kunne gøre dem  

 gældende.
 Aftalernes indhold er af så væsentlig betydning for statens økonomi og for  

 privatbanernes, at det foreslås, at trafik- og kommunikationsministeren afgør  

 uoverensstemmelser i forbindelse med disses indgåelse.
 Når der derimod er tale om uoverensstemmelser om, hvorvidt en af parterne  

 kan påberåbe sig, at forudsætningerne for aftalerne ikke er de samme som ved  

 indgåelsen eller senere på grund af nye uforudsete forhold er bristede, eller  

 når der måtte opstå uenighed om fortolkningen af aftalerne, ville det være  

 kritisabelt, om ministeren, som DSBs øverste forvaltningschef, skulle kunne  

 afgøre disse spørgsmål.
 Det er derfor foreslået, at uoverensstemmelser om andet end selve  

 aftalernes indgåelse af hver af parterne kan kræves afgjort ved voldgift.
 Den part, der måtte få medhold hos voldgiftsretten, vil herefter kunne  

 kræve nye aftaler indgået.
 Uoverensstemmelser om disses indgåelse afgøres herefter af trafik- og  

 kommunikationsministeren i henhold til forslagets stk. 2.
 Det vil være muligt at sammensætte voldgiftsretten, således at denne vil  

 være kompetent til både at afveje de retlige hensyn og tage stilling til de  

 økonomiske og tekniske forhold, der måtte foreligge i den for voldgiften  

 indbragte sag.
 Endelig forhindrer adgangen til voldgift, at en af parterne påføres  

 økonomiske tab.
 Voldgiftsrettens kendelse, der er endelig, skal foreligge senest 4 måneder  

 efter, at en part har begæret retten nedsat, medmindre voldgiftsretten og  

 parterne enes om andet.
 Herved undgås det, at en voldgiftsbehandling kan blive til væsentlig  

 økonomisk skade for en af parterne.
Til § 8 For at sikre en effektiv ledelse foreslås det, at selskabets bestyrelse  

 alene skal bestå af 5 medlemmer, idet hver kommune henholdsvis amtskommune,  

 udpeger 1 medlem.
På denne baggrund er det fundet hensigtsmæssigt, at der  

 udpeges stedfortrædere for bestyrelsesmedlemmerne.
En stedfortræder kan  

 indtræde i bestyrelsen i tilfælde, hvor et medlem er forhindret i at deltage  

 i et møde.
Ved et medlems udtræden af bestyrelsen tilkommer det den  

 kommunalbestyrelse eller det amtsråd, der har udpeget medlemmet, at udpege et  

 nyt medlem.
Det foreslås, at bestyrelsesmedlem og stedfortræder til enhver tid kan  

 afsættes af den kommunalbestyrelse eller det amtsråd, som har valgt de  

 pågældende.
Endvidere skal medlemmet og stedfortræderen vælges ved  

 begyndelsen af hver ny kommunal valgperiode, hvorved det sikres, at de  

 pågældende altid har et flertal bag sig.
Bestyrelsen ansætter direktionen for selskabet.
Der gives direktionen  

 administrativ og økonomisk frihed til at drive selskabet inden for rammerne  

 af det af bestyrelsen årligt vedtagne budget.
Endvidere ansætter direktionen  

 selskabets personale.
Til § 9 De nærmere regler for selskabets virksomhed fastsættes i en vedtægt, der  

 skal godkendes af indenrigsministeren og trafik- og kommunikationsministeren.  

 Ændringer i vedtægten skal ligeledes godkendes af indenrigsministeren og  

 trafik- og kommunikationsministeren.
Til § 10 Beslutninger i bestyrelsen træffes ved almindelig stemmeflertal, idet dog  

 vedtagelse af budget, beslutninger i henhold til § 6, stk. 1, og om fast  

 ejendom, lån o.lign. skal træffes med kvalificeret majoritet.
Adgangen til  

 optagelse af lån vil kunne begrænses ved regler udstedt af  

 indenrigsministeren i henhold til § 12.
 Af hensyn til muligheden for at håndhæve bestyrelsesmedlemmernes ansvar,  

 jf. bemærkningerne til §§ 12 og 13, skal bestyrelsens beslutninger indføres i  

 beslutningsprotokol, hvorved det kan konstateres, hvilke bestyrelsesmedlemmer  

 der er ansvarlige for de trufne beslutninger.
Til § 11 Da den del af selskabets udgifter, der ikke finansieres ved takstbetaling,  

 skal afholdes af de deltagende kommuner og amtskommuner, er det fundet  

 hensigtsmæssigt, at selskabets budgetter og regnskaber udarbejdes i  

 overensstemmelse med regler, der gælder for budgetlægning og  

 regnskabsaflæggelse i kommuner og amtskommuner.
Dette indebærer bl.a., at  

 selskabets budget skal underkastes to behandlinger i bestyrelsen.
Selskabets  

 budgetforslag kan herved blive forelagt de pågældende kommunalbestyrelser og  

 amtsråd i tiden mellem 1. og 2. behandlingen.
 Af hensyn til budgetbehandlingen i de deltagende kommuner og amtskommuner  

 er fristerne for udarbejdelsen og vedtagelsen af selskabets budget dog  

 fremrykket i forhold til kommunernes budgetbehandling.
 Der gives endvidere indenrigsministeren hjemmel til at foreskrive formen  

 for selskabets årsbudget, flerårige budgetoverslag og regnskab.
Til § 12 Det foreslås, at selskabet underkastes tilsyn af indenrigsministeren, og  

 at indenrigsministeren tillægges de samme reaktionsmuligheder, som de  

 kommunale tilsynsmyndigheder har over for kommuner og amtskommuner.
Der gives  

 indenrigsministeren hjemmel til at fastsætte regler om selskabets låntagning.  

 Det er ikke fundet hensigtsmæssigt at lade den kommunale styrelseslovs § 67  

 om løntilsyn finde anvendelse for selskabets personale.
Til § 13 Bestemmelsen svarer til de bestemmelser om strafansvar, som gælder for  

 kommunalbestyrelsesmedlemmer, jf. § 61 c i lov om kommunernes styrelse.
Til § 14 Det foreslås, at loven skal træde i kraft den 1. januar 1990 samtidig med  

 nedlæggelsen af Hovedstadsrådet.
 Dog foreslås det, at §§ 8-13 træder i kraft allerede 1. juni 1989, således  

 at der allerede på dette tidspunkt udpeges en bestyrelse for selskabet, der  

 herefter forbereder selskabets virksomhed fra 1. januar 1990, herunder  

 vedtager budget for selskabet fra tidspunktet for Hovedstadsrådets  

 nedlæggelse og indgår aftaler med banevirksomhederne i henhold til § 7.  

 Selskabets bestyrelse får dog først fra 1. januar 1990 ansvaret for  

 selskabets virksomhed.
 Det forudsættes, at Hovedstadsrådets Trafikselskab er sekretariat for  

 bestyrelsen indtil 1. januar 1990.
Bilag 1 Beregning af Hovedstadsrådets nettodriftsudgifter til DSB i 1987 HR's regnskab 1987 for bus- og togtrafik Bilag 2 Fordeling af takstindtægterne i 1987 - et regneeksempel I det følgende er det ud fra tilgængelige regnskabs- og trafiktal  

 beregnet, hvordan takstindtægterne ville have været fordelt i 1987, hvis den  

 foreslåede fordelingsnøgle havde været gældende.
På grundlag af trafiktællinger, rejsehjemmelundersøgelser og regnskabstal  

 kan det samlede antal lokale rejser i hovedstadsområdet opgøres.
I 1987  

 udførtes i alt 256 mill. lokale rejser med tog og bus.
Hertil kommer 3 mill.  

 abonnementskortrejser ind og ud af hovedstadsområdet på kombinerede  

 HT-DSB-kort.
 De 256 mill. lokale rejser fordeler sig på følgende måde mellem HT, DSB og  

 privatbanerne:
 1) Kolonnen summerer ikke til 256 mill., da kombinerede rejser er talt med  

 to gange.
 De gennemsnitlige priser for de betalte rejser er beregnet til følgende:
 De samlede takstindtægter udgør i alt 1521 mill. kr. og fordeles efter  

 ovenstående fordelingsnøgle således:
Efter 2. behandling den 18. april 1989 § 1. Hovedstadsområdets Trafikselskab varetager den almindelige rutekørsel med bus inden for hovedstadsområdet omfattende Københavns og Frederiksberg Kommuner samt Københavns, Frederiksborg og Roskilde Amtskommuner.
 § 2. Selskabets nettoudgift til busdriften dækkes af de i § 1 nævnte  

 kommuner og amtskommuner.
 Stk. 2. Fordelingen sker i forhold til de indkomster, af hvilke kommunerne  

 og amtskommunerne får indkomstskat for det regnskabsår, bidragene vedrører.  

 De nærmere regler herfor samt for indbetaling af bidragene fastsættes af  

 indenrigsministeren.
 Stk. 3. Fordelingsnøglen kan fraviges ved aftale, som godkendes af  

 indenrigsministeren.
§ 3. Selskabet foretager løbende offentligt udbud af en del af den i § 1  

 nævnte buskørsel.
Udbud skal første gang ske senest 1. april 1990.
 Stk. 2. Den kørsel, der på grundlag af udbud udføres for selskabet af  

 andre, skal efter 1. april 1992 altid mindst omfatte 30 pct. af selskabets  

 samlede kørsel, medmindre trafikministeren tillader andet.
 Stk. 3. Kontrakter om kørsel indgås for et tidsrum af højst 8 år.
 § 4. Banetrafik i hovedstadsområdet udføres af DSB og privatbanerne i  

 overensstemmelse med de herom gældende love og bestemmelser med de  

 begrænsninger, der følger af denne lov.
 § 5. Selskabet udarbejder i samarbejde med DSB en samlet plan for den  

 kollektive persontrafik.
 Stk. 2. Planen skal angive retningslinier for anlæg, linieføring,  

 kørselsomfang og køreplanlægning for den trafik, der udføres som almindelig  

 rutekørsel med bus, af DSB med tog, der alene betjener hovedstadsområdet, og  

 af privatbanerne.
 Stk. 3. Uoverensstemmelser om planlægningen efter stk. 1-2 kan indbringes  

 for trafikministeren til afgørelse.
 § 6. Selskabet fastsætter takster og billetteringssystem for rejser med  

 bus og tog, der alene foretages inden for hovedstadsområdet.
Stk. 2. Selskabet kan fastsætte kontrolafgift og ekspeditionsgebyr for  

 passagerer, der ikke foreviser gyldig billet eller kort.
Afgift og gebyr kan  

 inddrives ved udpantning.
 Stk. 3. Selskabet kan fastsætte regler om pligt for rejsende, der ikke er  

 i besiddelse af gyldig billet eller kort, til på forlangende at forevise  

 legitimation med henblik på at fastslå passagerens identitet.
 § 7. Indtægterne fra salg af kort og billetter fordeles mellem selskabet,  

 DSB og de berørte privatbaner på grundlag af takststrukturen og det udførte  

 persontransportarbejde.
Stk. 2. De nærmere regler fastsættes i aftaler mellem selskabet og  

 banevirksomhederne.
Uoverensstemmelser i forbindelse med aftalernes indgåelse  

 afgøres af trafikministeren.
Stk. 3. Uoverensstemmelser om aftalernes forståelse og om forudsætningerne  

 for disse kan af hver af parterne indbringes for en voldgiftsret, der består  

 af tre medlemmer.
Formanden udpeges af præsidenten for Højesteret, medens  

 hver af parterne udpeger et medlem.
Voldgiftsrettens afgørelse er endelig.
§ 8. Selskabet ledes af en bestyrelse og en direktion.
Bestyrelsen har det  

 overordnede ansvar for selskabet, herunder for en økonomisk forsvarlig drift.
Stk. 2. Bestyrelsen består af 5 medlemmer.
Københavns og Frederiksberg  

 Kommunalbestyrelser samt Københavns, Frederiksborg og Roskilde Amtsråd vælger  

 hver 1 medlem til bestyrelsen samt 1 stedfortræder, der kan indtræde, når  

 medlemmet har forfald.
Valgene har virkning for kommunalbestyrelsens  

 funktionsperiode.
Et bestyrelsesmedlem eller en stedfortræder kan dog til  

 enhver tid afsættes af den kommunalbestyrelse eller det amtsråd, der har  

 udpeget den pågældende.
Stk. 3. Bestyrelsen ansætter en direktion, som varetager den daglige  

 administrative og økonomiske ledelse inden for rammerne af det vedtagne  

 budget.
Direktionen ansætter selskabets personale.
 § 9. De nærmere regler om selskabets styrelse m.v. fastsættes i en  

 vedtægt, der vedtages af bestyrelsen og godkendes af trafikministeren og  

 indenrigsministeren.
 Stk. 2. Bestyrelsen vedtager selv sin forretningsorden.
 Stk. 3. Bestyrelsen vælger selv sin formand.
 Stk. 4. Vederlag til bestyrelsens medlemmer skal godkendes af  

 indenrigsministeren.
 § 10. Bestyrelsen er beslutningsdygtig, når mindst fire medlemmer er til  

 stede.
Stk. 2. Bestyrelsens beslutninger træffes ved stemmeflertal.
Til  

 vedtagelse af selskabets budget, beslutninger i henhold til § 6, stk. 1,  

 dispositioner over fast ejendom, optagelse af lån og påtagelse af  

 garantiforpligtelser kræves dog, at mindst fire medlemmer stemmer for  

 beslutningen.
Stk. 3. Bestyrelsens beslutninger indføres i en beslutningsprotokol, der  

 underskrives af samtlige tilstedeværende medlemmer.
Et bestyrelsesmedlem, der  

 ikke er enig i bestyrelsens beslutning, har ret til at få sin mening indført  

 i protokollen.
 § 11. For selskabets økonomiske forvaltning gælder bestemmelserne i  

 kapitel V i lov om kommunernes styrelse, jf. lovbekendtgørelse nr. 313 af 20.  

 juni 1984, medmindre andet bestemmes i selskabets styrelsesvedtægt.
 Stk. 2. Forslag til selskabets årsbudget og flerårige budgetoverslag skal  

 dog udarbejdes af direktionen til selskabets bestyrelse inden den 1. august.  

 Forslaget til årsbudget og flerårige budgetoverslag skal undergives 2  

 behandlinger i bestyrelsen med mindst 4 ugers mellemrum. 2. behandling skal  

 foregå senest den 15. september.
 Stk. 3. Selskabets årsregnskab udarbejdes af direktionen og forelægges  

 bestyrelsen til godkendelse inden en af indenrigsministeren fastsat frist.
 Stk. 4. § 63 i lov om kommunernes styrelse om pligt til at meddele  

 oplysninger finder ligeledes anvendelse på selskabets virksomhed.
 § 12. Tilsynet med selskabets virksomhed varetages af indenrigsministeren.  

 Lov om kommunernes styrelse § 54, § 55, § 57, § 61, stk. 1-5, og § 61 b, stk.  

 1, om tilsynet med kommunalbestyrelsens virksomhed finder tilsvarende  

 anvendelse på tilsynet.
§ 13. Et medlem af selskabets bestyrelse, der gør sig skyldig i grov  

 tilsidesættelse af de pligter, som den pågældendes hverv medfører, straffes  

 med bøde.
Simpelt uagtsom pligttilsidesættelse straffes dog ikke.
 Stk. 2. Påtale efter stk. 1 kan kun ske efter indenrigsministerens  

 begæring.
 Stk. 3. Sager om overtrædelse af stk. 1 behandles som statsadvokatsager.
 § 14. Loven træder i kraft den 1. januar 1990. §§ 8-13 træder dog i kraft  

 den 1. juni 1989 for så vidt angår valg af bestyrelse og dennes forberedelse  

 af selskabets virksomhed, herunder vedtagelse af selskabets budget for 1990.  

 Indenrigsministeren kan fastsætte regler herom.
 Stk. 2. Uanset stk. 1 udfører DSB fra 1. juni 1989 inden for et beløb på  

 1.018 mio. kr. uden forudgående forhandling med Hovedstadsrådet drift og  

 anlæg for de statsbanestrækninger, der er nævnt i § 1, stk. 1, i lov nr. 270  

 af 8. juni 1977 om hovedstadsområdets kollektive personbefordring.  

 Hovedstadsrådet dækker i 1989 drifts- og anlægsudgifterne herved med det  

 nævnte beløb.
 Stk. 3. Lov nr. 270 af 8. juni 1977 om hovedstadsområdets kollektive  

 personbefordring ophæves.
