Betænkning afgivet af  Skatteudvalget  

 den 10. februar 1999 Betænkning over Forslag til lov om ændring af  

 ligningsloven (Skattefrihed for arbejdsgiverbetalte ydelser til  

 alkoholafvænning m.v.) Udvalget har behandlet lovforslaget i nogle møder  

 og har herunder stillet spørgsmål til skatteministeren og  

 sundhedsministeren, som disse har besvaret skriftligt.
Nogle af udvalgets  

 spørgsmål og ministrenes besvarelse heraf er optrykt som bilag  

 til betænkningen.
 Endvidere har udvalget modtaget skriftlige og/eller  

 mundtlige henvendelser fra Finanssektorens Arbejdsgiverforening og Forsikring  

 & Pension.
 Der er af skatteministeren stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med  

 undtagelse af Enhedslistens medlem) lovforslaget til vedtagelse med de  

 stillede ændringsforslag.
 Et mindretal (Enhedslistens medlem af udvalget)  

 indstiller lovforslaget til forkastelse ved 3. behandling.
Mindretallet bemærker, at i stedet for at give et  

 skattetilskud til dem, der er så heldige at have en arbejdsgiver, der  

 vil betale for alkoholafvænning, bør tilskuddet til den  

 offentlige behandling øges, så ventetiderne her kan fjernes.  

 Samtidig erkendes det i skatteministerens besvarelse af  

 spørgsmål 2 (bilag 17), at det er svært at kontrollere, at  

 dette tilbud om skattefrihed reelt kommer til at omfatte alle ansatte, men  

 uanset om det problem kan løses, vil arbejdsløse og dem, der  

 bliver fyret på grund af alkoholproblemer, ikke blive omfattet af denne  

 skattebegunstigelse.
I stedet for denne lov, der er social skæv og  

 åbner for yderligere privatisering af sundhedsvæsenet, bør  

 det offentlige sundhedsvæsen forpligtes til at fjerne ventelisterne til  

 de tilbud, amterne er forpligtede til at stille til rådighed for alle.  

 Og alle, der efter denne lov kan få adgang til en skattefordel, har i  

 forvejen ret til vederlagsfri behandling betalt af det offentlige, jf. svaret  

 på udvalgets spørgsmål nr. 3 (bilag 10). Denne lov giver  

 således alene mulighed for, at den, der kan få en arbejdsgiver  

 til at betale, kan komme foran den, der venter på et offentligt  

 tilbud.
Ændringsforslag Af	skatteministeren, tiltrådt af et flertal  

 (udvalget med undtagelse af EL):
Til § 1 1) Nr. 2 udgår.
 2) I den under nr. 4 foreslåede ændring af  

§ 13, stk. 1, 2. pkt., ændres »§ 30,  

 stk. 2« til: »§ 30« .
Bemærkninger Til  nr. 1 Den foreslåede ændring er af ren teknisk  

 karakter, idet bestemmelsen i § 8 M, stk. 2, nu er konsekvensrettet ved § 3,  

 nr. 2, i lov nr. 1033 af 23. december 1998 om ændring af lov om en  

 arbejdsmarkedsfond, kildeskatteloven, ligningsloven og lov om  

 Arbejdsmarkedets Tillægspension. (Ophævelse af arbejdsgivernes  

 eget arbejdsmarkedsbidrag m.v.).
Til nr. 2 Der er tale om rettelse af en skrivefejl.
Per Kaalund (S)  

  Jens Peter Vernersen (S) nfmd.  

  Erik Mortensen (S)    Anna-Marie Hansen (S)  

  Hugo Sørensen (S)    Aage Frandsen (SF)  

 Sonja Albrink (CD)    Morten Helveg Petersen (RV)  

  Frank Aaen (EL)    Peter Brixtofte (V) fmd.  

  Mariann Fischer Boel (V)  

  Svend Aage Jensby (V) Flemming Kofod-Svendsen (KRF)  

    Flemming Hansen (KF)    Brian Mikkelsen (KF)  

  Klaus Kjær (DF)    Kim Behnke (FP) Bilag Nogle af udvalgets spørgsmål til  

 skatteministeren og sundhedsministeren og disses svar herpå Spørgsmål 1:
Kan ministeren med henvisning til debatten under 1. behandling herom  

 bekræfte, at det er en betingelse for skattefriheden, at arbejdsgiveren  

 afholder udgifterne til alkoholafvænningsbehandlingen for samtlige  

 virksomhedens medarbejdere, der ønsker at benytte sig af  

 ordningen? Skatteministerens svar:
 Som det fremgår af lovforslagets ordlyd til § 30, stk. 2, 2. pkt., i  

 ligningsloven, er det en betingelse for skattefrihed for arbejdsgiverbetalte  

 ydelser til alkoholafvænning, at »udgiften  

 afholdes som led i arbejdsgiverens generelle personalepolitik for alle  

 virksomhedens medarbejdere, herunder at en af arbejdsgiveren tegnet  

 forsikring omfatter alle medarbejdere«.
Jeg kan således bekræfte, at denne bestemmelse betyder, at  

 alle virksomhedens medarbejdere - uanset personalegruppe og uanset fuldtid  

 eller deltid - skal være omfattet af tilbuddet om  

 alkoholafvænningsbehandling, for at der foreligger skattefrihed.
Det  

 ligger i bestemmelsen, at virksomheden ikke kan forskelsbehandle sine  

 medarbejdere.
Har virksomheden derfor ansat en rengøringsassistent  

 på deltid, som virksomheden ikke mener, er omfattet af virksomhedens  

 tilbud om alkoholafvænningsbehandling, er ingen af virksomhedens  

 øvrige medarbejdere omfattet af skattefritagelsesreglen.
 Dette svarer fuldt ud til det, jeg redegjorde for i Tinget og til  

 lovforslagets bemærkninger på dette punkt.
I modsætning til andre former for  personalegoder, som  

 arbejdsgiveren frit kan vælge kun at yde til nogle ansatte, er  

 arbejdsgiveren i denne henseende tvunget til at stille godet til  

 rådighed for alle de medarbejdere i virksomheden, der måtte  

 få et behov herfor.
Det er betingelsen for skattefriheden.
 Jeg mener fortsat, at lovreglen er klar og præcis, og jeg har  

 svært ved at se, at den skulle kunne fortolkes på anden vis.
 Spørgsmål 2:
Hvordan vil ministeren i fortsættelse af spørgsmål 1  

 sikre sig, at denne intention overholdes? Skatteministerens svar:
 Jeg skal ikke lægge skjul på, at det kan være meget  

 svært for skattemyndighederne at kontrollere, om betingelsen er  

 opfyldt, hvilket jeg også gav udtryk for under lovforslagets  

 første behandling i Tinget.
Men, er der tale om en personalepolitik, der også inkluderer et  

 tilbud om alkoholafvænningsbehandling til alle medarbejdere på  

 lige vilkår, og som fremgår af virksomhedens  

 personalehåndbog m.v., er der efter min opfattelse givet et  

 løfte fra virksomheden til alle medarbejderne, som disse må  

 kunne benytte sig af.
Dette, mener jeg, er grundforudsætningen for, at  

 betingelsen i § 30, stk. 2, er opfyldt.
Har arbejdsgiveren tegnet en  

 forsikringsordning, der omfatter ydelser til alkoholafvæn- ning,  

 fremgår det direkte af lovforslaget, at forsikringsordningen skal  

 omfatte samtlige virksomhedens medarbejdere.
Om dette løfte så håndhæves af de enkelte  

 virksomheder i overensstemmelse med lovforslagets intentioner, er i sidste  

 instans en afgørelse, der vurderes af de lokale ligningsmyndigheder,  

 men som jeg har sagt tidligere, er dette her så sandelig også en  

 opgave for tillidsmændene, medarbejderne og samarbejdsudvalgene  

 på den enkelte arbejdsplads, da alle - både  medarbejdere og  

 virksomhed - har en fælles interesse i, at personalepolitikken  

 administreres i overensstemmelse  med lovreglen.
Bliver den ikke det, er  

 ingen medarbejdere på arbejdspladsen omfattet af  

 skattefrihedsbestemmelsen.
 Spørgsmål nr. 3:
Med henvisning til at det af lovforslaget fremgår, at det er en  

 betingelse for skattefriheden, at der foreligger en skriftlig  

 lægeerklæring om, at medarbejderen har behov for  

 alkoholafvænningsbehandling, bedes ministeren oplyse, om en læge,  

 der konstaterer et behov for alkoholafvænningsbehandling, ikke skal  

 eller bør henvise den pågældende til behandling i det  

 offentlige behandlingssystem? Sundhedsministerens svar:
Efter lovforslaget er det en betingelse for skattefritagelse, at der  

 foreligger en skriftlig lægeerklæring om, at medarbejderen har  

 behov for behandling for alkoholmisbrug.
Lægeerklæringen skal ses  

 som en objektiv konstatering af, at en medarbejder, hvis arbejdsgiver har  

 givet tilsagn om at yde økonomisk støtte til  

 alkoholafvænningsbehandling, har et alkoholproblem.
 Der er således ikke tale om, at lægen ved at afgive den  

 omhandlede lægeerklæring henviser til et bestemt  

 behandlingstilbud, idet det efter lovforslaget overlades til medarbejderen og  

 arbejdsgiveren selv at vurdere, hvilken behandlingsform der må anses  

 for bedst egnet for den pågældende medarbejder.
Når patienten møder op for at få en  

 lægeerklæring til brug ved skattefri alkoholbehandling, må  

 man gå ud fra, at vedkommende allerede sammen med sin arbejdsgiver  

 på forhånd har besluttet at anvende denne ordning og ikke det  

 offentliges tilbud om vederlagsfri alkoholbehandling.
I den situation vil det  

 derfor ikke være relevant, at den praktiserende læge henviser  

 patienten til det offentlige sundhedsvæsen.
Men det vil  

 selvfølgelig være en god idé, hvis den praktiserende  

 læge rådgiver om de muligheder for alkoholbehandling, som det  

 offentlige tilbyder.
Er der imidlertid tale om, at en person henvender sig til en læge  

 for at blive henvist til vederlagsfri behandling for alkoholmisbrug, har  

 lægen alene mulighed for at henvise til det offentliges  

 behandlingstilbud.
Det vil sige, at lægen skal henvise til det  

 behandlingstilbud, som amtskommunen er forpligtet til at stille til  

 rådighed for sine borgere i henhold til § 16 i lov om  

 sygehusvæsenet.
Lægen kan således enten vejlede patienten om at opsøge  

 et alkoholambulatorium eller henvise til det pågældende amts  

 tilbud om behandling på en døgninstitution.
Disse  

 døgninstitutioner er i langt de fleste tilfælde private  

 behandlingshjem, som har en aftale med amtet om at stille et vist antal  

 pladser til rådighed for amtet.
Når patienten er henvist fra en  

 læge, og amtet har givet sit samtykke til, at patienten indlægges  

 på et behandlingshjem, er behandlingen vederlagsfri for patienten og  

 betales af amtet.
Behandling på et amtsligt alkoholambulatorium er  

 altid vederlagsfri.
