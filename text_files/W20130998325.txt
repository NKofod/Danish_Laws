Offererstatningslovens § 26 a  godtgørelse til efterladte, nævnets j.nr. 13-520-24793/13-520-24794 Et søskendepar på henholdsvis 17 og 19 år søgte nævnet om godtgørelse i medfør af erstatningsansvarslovens § 26 a, i anledning af at deres far var blevet dræbt.
Ingen af børnene boede sammen med faren på drabstidspunktet.
Nævnet tilkendte sønnen på 17 år 75.000 kr. i godtgørelse.
Nævnet lagde ved afgørelsen på den ene side vægt på, at ansøger var mindreårig på drabstidspunktet, og at han var tæt knyttet til sin far, som han jævnligt besøgte.
Nævnet lagde på den anden side vægt på, at ansøger ikke havde boet sammen med sin far, siden han var 2 år gammel, og at han fyldte 18 år  og dermed ikke længere var mindreårig  ca. 7 måneder efter drabet på faren.
Nævnet meddelte afslag på godtgørelse til den 19-årige søster.
Nævnet lagde i den forbindelse vægt på, at ansøger ikke var mindreårig og heller ikke var hjemmeboende hos sin far, som hun ikke havde boet sammen med, siden hun var ca. 5 år.
