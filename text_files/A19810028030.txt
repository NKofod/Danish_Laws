 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Indenrigsministeren nedsætter en kommunal  

 tjenestemandsret, der består af en formand og 6 andre medlemmer.
 Stk. 2.  Formanden for og de af præsidenten for østre  

 landsret udpegede medlemmer af den tjenestemandsret, der er nedsat i medfør  

 af § 52 i lov om tjenestemænd i staten, folkeskolen og folkekirken, er  

 tillige henholdsvis formand og medlemmer af den kommunale tjenestemandsret.  

 De for de pågældende udpegede stedfortrædere er stedfortrædere i den  

 kommunale tjenestemandsret.
 Stk. 3.  Amtsrådsforeningen i Danmark, Kommunernes  

 Landsforening, Foreningen af Kommuner i Københavns Amt samt Københavns og  

 Frederiksberg kommunalbestyrelser udpeger i forening to medlemmer og  

 stedfortrædere for disse.
 Stk. 4.  De forhandlingsberettigede organisationer for  

 kommunale tjenestemænd samt for reglementsansat personale ved kommunale og  

 amtskommunale dag- og døgninstitutioner og selvejende dag- og  

 døgninstitutioner, som kommunalbestyrelser og amtsråd har indgået  

 driftsoverenskomst med, udpeger to medlemmer og stedfortrædere for disse.
 Stk. 5.  De i stk. 3 og 4 nævnte medlemmer og  

 stedfortrædere udpeges for samme 3 års periode som formanden og de i stk. 2  

 nævnte medlemmer.
 Stk. 6.  Sekretæren for den tjenestemandsret, der er  

 nedsat i medfør af § 52 i lov om tjenestemænd i staten, folkeskolen og  

 folkekirken, er tillige sekretær for den kommunale tjenestemandsret.
 § 2.  Den kommunale tjenestemandsret behandler sager  

 om kollektiv overtrædelse af de bestemmelser i de kommunale  

 tjenestemandsregulativer og -vedtægter samt i reglementerne for det  

 reglementsansatte personale ved kommunale og amtskommunale dag- og  

 døgninstitutioner og selvejende dag- og døgninstitutioner, som  

 kommunalbestyrelser og amtsråd har indgået driftsoverenskomst med, der svarer  

 til § 10, stk. 1, i lov om tjenestemænd i staten, folkeskolen og folkekirken.  

 Tjenestemandsretten kan alene behandle overtrædelser, der er begået af  

 ansatte omfattet af en forhandlingsberettiget organisation.
 Stk. 2.  Retten påser af egen drift, at den har saglig  

 kompetence til at behandle en sag.
 Stk. 3.  Sager, der hører under den kommunale  

 tjenestemandsret, kan ikke indbringes for de almindelige domstole.
 Stk. 4.  Sager, der hører under den kommunale  

 tjenestemandsret, kan ikke behandles efter regler svarende til §§ 20-24 i lov  

 om tjenestemænd i staten, folkeskolen og folkekirken.
 Stk. 5.  Indenrigsministeren bemyndiges til efter  

 forhandling med de i § 1, stk. 3 og 4, nævnte kommunale sammenslutninger og  

 kommunalbestyrelser samt personaleorganisationer at udvide  

 tjenestemandsrettens kompetence til sager svarende til de i § 53, stk. 1, nr.  

 1, i lov om tjenestemænd i staten, folkeskolen og folkekirken nævnte.  

 Indenrigsministeren fastsætter i forbindelse hermed bestemmelser svarende til  

 § 53, stk. 3, 2. og 3. punktum, samt § 54 a, stk. 1, i lov om tjenestemænd i  

 staten, folkeskolen og folkekirken.
 § 3.  Den kommunale tjenestemandsrets formand eller  

 dennes stedfortræder kan give pålæg om ophør af kollektive overtrædelser af  

 de i § 2, stk. 1, nævnte bestemmelser.
 Stk. 2.  En ansat, som har begået en af de i § 2, stk.  

 1, nævnte overtrædelser, kan af den kommunale tjenestemandsret ikendes  

 advarsel eller irettesættelse eller bøde.
§ 4.  De i § 1, stk. 3, nævnte kommunale  

 sammenslutninger og kommunalbestyrelser nedsætter et fælles udvalg, som kan  

 anlægge sager i henhold til § 2, stk. 1, mod en eller flere  

 forhandlingsberettigede personaleorganisationer.
Indenrigsministeren  

 fastsætter de nærmere regler om udvalgets sammensætning og virksomhed.
 Stk. 2.  De forhandlingsberettigede  

 personaleorganisationer kan ved den kommunale tjenestemandsret anlægge sag  

 mod vedkommende kommunalbestyrelse eller selvejende institutions bestyrelse  

 om, hvorvidt en sag hører under den kommunale tjenestemandsret.
 Stk. 3.  Overtrædelser som nævnt i § 2, stk. 1, skal  

 indberettes af vedkommende kommunalbestyrelse til det i stk. 1 nævnte fælles  

 udvalg efter regler fastsat af udvalget.
 Stk. 4.  Overtrædelser som nævnt i § 2, stk. 1, der er  

 begået af reglementsansat personale ved selvejende dag- og døgninstitutioner,  

 som kommunalbestyrelser og amtsråd har indgået driftsoverenskomst med, skal  

 indberettes af vedkommende institutions bestyrelse til den  

 kommunalbestyrelse, der har indgået driftsoverenskomst med institutionen.
 § 5.  Den kommunale tjenestemandsret har sit sæde i  

 København, men kan sættes uden for København, når retten skønner det  

 hensigtsmæssigt.
 Stk. 2.  Retsbog føres efter retsplejelovens kap. 3.
 § 6.  Sag anlægges ved, at den ene part til den  

 kommunale tjenestemandsret indgiver en anmodning i to eksemplarer om  

 tjenestemandsretsafgørelse.
Stk. 2.  Sekretæren sender snarest muligt et eksemplar  

 af anmodningen til den anden part og indkalder samtidig svarskrift i to  

 eksemplarer fra denne.
Svarskrift indgives til retten inden for en af  

 sekretæren fastsat frist.
Når svarskrift er modtaget, sender sekretæren et  

 eksemplar af svarskriftet til modparten.
Yderligere skriftveksling finder som  

 regel ikke sted.
 Stk. 3.  Med henblik på foretagelse af forligsmægling  

 eller indhentelse af yderligere udtalelser fra parterne kan disse indkaldes  

 til et forberedende retsmøde, hvor retten kan beklædes af formanden eller  

 dennes stedfortræder alene.
 § 7.  Retten kan, om det findes fornødent, lade  

 stævning forkynde for en af parterne efter reglerne i retsplejelovens kap.  

 17.
 Stk. 2.  Den, mod hvem sagen anlægges, skal møde for den  

 kommunale tjenestemandsret.
 Stk. 3.  Udebliver indstævnte trods forkyndelse efter  

 stk. 1, finder retsplejelovens § 354 og § 360 tilsvarende anvendelse.  

 Udeblivelsesdom kan afsiges af formanden eller dennes stedfortræder uden  

 tilkaldelse af rettens øvrige medlemmer.
§ 8.  I retten til at lade møde ved  

 rettergangsfuldmægtig for den kommunale tjenestemandsret gælder ingen  

 indskrænkninger for parterne.
I hvilket omfang en part er berettiget til at  

 deltage i forhandlingerne for retten ved hjælp af flere fuldmægtige, afgør  

 retten, ligesom retten træffer afgørelse om, hvem der foruden parterne og  

 rettergangsfuldmægtigene bør have adgang til retsmøderne.
 § 9.  Formanden eller dennes stedfortræder afgør ved  

 kendelse de tvistigheder, som under vidneførslen eller syns- og  

 skønsoptagelse opstår for retten.
 § 10.  Om procesmåden i øvrigt gælder med de  

 nødvendige tilpasninger de for borgerlige sager, der behandles ved byret,  

 gældende grundsætninger i retsplejelovens 2. bog samt kap. 23, 28-30 og  

 32-35.
 § 11.  Domme afsagt af den kommunale tjenestemandsret  

 kan fuldbyrdes efter retsplejelovens regler om tvangsfuldbyrdelse af domme.  

 Forlig indgået for retten kan fuldbyrdes efter retsplejelovens regler om  

 fuldbyrdelse af forlig, der er indgået for en ret.
 § 12.  Udgifterne ved den kommunale tjenestemandsrets  

 virksomhed dækkes på samme måde som udgifterne ved Kommunernes Lønningsnævn,  

 jfr. § 67, stk. 3, i lov om kommunernes styrelse.
 § 13.  Loven træder i kraft ved bekendtgørelsen i  

 Lovtidende.
 Stk. 2.  Sager, der er opstået før lovens ikrafttræden,  

 behandles efter de hidtil gældende regler.
 Stk. 3.  De i § 1, stk. 3, nævnte medlemmer kan udpeges  

 for en periode indtil 1. juni 1982.
 § 14.  Loven gælder ikke for Færøerne og Grønland.
