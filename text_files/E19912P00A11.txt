A.K.1 Kompetence A.K.2 Inhabilitet A.K.3 Sagsbehandlingsreglerne A.K.4 Genoptagelse A.K.5 Forældelse A.K.6 Klagebehandlingen A.K.7 Princippet om lovmæssig forvaltning A.K.8 Bindende forhåndsbesked A.K.1 Kompetence De enkelte skattemyndigheders kompetence er fastlagt ved  

 skattestyrelsesloven og Skatteministeriets bek. til skattestyrelsesloven.
Derudover indeholder skattestyrelseslovens § 36 en generel  

 kompetenceregel, der beskriver skattemyndighedernes indbyrdes  

 kompetenceforhold.
Reglen betyder, at de lokale og statslige  

 skattemyndigheder er afskåret fra at træffe afgørelse i en sag, i det omfang  

 Ligningsrådet eller Landsskatteretten har taget stilling til sagen.
Endvidere  

 kan Ligningsrådet ikke træffe afgørelse i en sag, i det omfang  

 Landsskatteretten har taget stilling til sagen ved kendelse.
 Tilsidesættelse af kompetenceregler medfører normalt, at afgørelsen bliver  

 ugyldig.
 I praksis forekommer kompetencemangler inden for skattesystemet f.eks. i  

 forbindelse med, at en kommunal skattemyndighed fejlagtigt foretager en  

 forskudsregistrering eller en skatteansættelse, som henhører unden en anden  

 kommune.
 Hvor lokalkendskab har været af betydning for en myndigheds afgørelse, har  

 stedlig indkompetence i praksis medført ugyldighed, hvorimod det ikke er  

 tilfældet, hvor fordelingen af kompetencen blot er udtryk for en  

 arbejdsdeling mellem de lokale myndigheder, jf. Østre Landsrets dom i UfR  

 1972, side 812.
Ligningsfristen Bestemmelsen i skattestyrelseslovens § 3, stk.4, indeholder fristen for  

 kommunens skatteansættelser.
Efter bestemmelsen skal skatteansættelsen være  

 foretaget senest 31.marts i det andet kalenderår efter det indkomstår, som  

 ansættelsen vedrører.
Bestemmelsen suppleres af reglen i lovens § 14, stk.4,  

 hvorefter T&S efter ligningsfristens udløb kan foretage en ansættelse,  

 hvor dette ikke tidligere er sket.
Efter skattestyrelseslovens § 16, stk.1,  

 har styrelsen bemyndiget told- og skatteregionerne til at varetage opgaven.
 Ministeren har efter skattestyrelseslovens § 4 hjemmel til at fastsætte  

 bestemmelser om kommunernes adgang til efter ligningsfristens udløb at ændre  

 foretagne skatteansættelser, jf. stk.2, og til at foretage ansættelser, jf.  

 stk.3.
 Ved bek. nr.230 af 6.apr. 1990 har ministeren fastsat regler om  

 kommunernes muligheder for at foretage skatteansættelser efter udløbet af  

 ligningsfristen.
Efter bek. § 2 kan kommunerne foretage en ansættelse, hvor en sådan med  

 urette ikke er foretaget tidligere.
Bestemmelsen er efter hidtidig praksis  

 anvendt således, at kommunen kan foretage en ansættelse efter udløbet af  

 ligningsfristen, når det på grund af en teknisk fejl ikke er sket tidligere.
 Skatteansættelserne er tidsmæssigt begrænset af 3 års-forældelsesreglen i  

 skattestyrelseslovens § 35.
A.K.2 Inhabilitet Reglerne om inhabilitet skal sikre, at ingen i den offentlige forvaltning  

 træffer afgørelse i en sag, som vedkommende selv har en særlig interesse i.  

 Baggrunden for reglerne om inhabilitet er et ønske om at tilvejebringe  

 sikkerhed for og tillid til, at de afgørelser, der træffes af en myndighed,  

 ikke påvirkes af uvedkommende hensyn.
Forvaltningsloven indeholder i §§ 3-6 en række bestemmelser om speciel  

 inhabilitet.
Forvaltningslovens regler suppleres af en særlig bestemmelse om  

 almindelig inhabilitet i skattestyrelseslovens § 34, hvorefter ingen samtidig  

 kan være medlem af eller stedfortræder i et skatteankenævn, Ligningsrådet  

 eller Landsskatteretten.
Reglerne om udnævnelsesbetingelserne for medlemmer af skatteankenævnene,  

 Ligningsrådet og Landsskatteretten findes i skattestyrelsesloven.
Der stilles  

 ingen krav om særlig uddannelse for medlemmerne af disse råd og nævn, bortset  

 for Landsskatteretten, hvor præsidenten, retsformændene samt mindst 5 af de  

 medlemmer, der udnævnes af ministeren, skal opfylde de almindelige  

 betingelser for at kunne blive landsdommer.
 Ud over regler om partsinteresse og familiemæssig tilknytning indeholder  

 forvaltningsloven regler om inhabilitet på grund af tilknytning til en  

 juridisk person og tidligere deltagelse i sagens behandling samt en  

 opsamlingsbestemmelse, hvorefter der indtræder inhabilitet, hvis der i øvrigt  

 foreligger omstændigheder, der er egnet til at vække tvivl om vedkommendes  

 upartiskhed.
Endelig indeholder skattestyrelseslovens § 11, stk.2, en særlig regel  

 vedrørende sekretariatsbetjening af skatteankenævnet.
Efter denne bestemmelse  

 må en person, der tidligere har deltaget i en afgørelse om en  

 skatteansættelse, ikke yde sekretariatsbistand til skatteankenævnet  

 vedrørende klagebehandling af samme afgørelse.
Der er her tale om et rent  

 personspørgsmål.
Det har derfor ingen betydning om den, der behandler sagen i  

 første instans, og den, der fungerer som sekretær, har samme chef.
I følge bemærkningerne til lovforslaget er denne regel udtryk for en  

 rettighed for borgerne, som kan frafaldes.
Det betyder, at kommunen kan  

 fravige reglen, såfremt der fra klageren fremkommer en uopfordret  

 tilkendegivelse om, at samme kommunale medarbejder kan behandle sagen for  

 skatteankenævnet.
I praksis vil en sådan tilkendegivelse kun fremkomme rent  

 undtagelsesvis.
Bestemmelsen forhindrer ikke, at kommunens skattechef kan være leder af  

 skatteankenævnets sekretariat.
Der må blot ikke forekomme personsammenfald  

 ved behandlingen af sagen i 1. instans og ved sekretariatsbehandlingen ved  

 skatteankenævnet.
Kan kommunen ikke med sit personale sikre den fornødne habilitet og stille  

 kvalificerede medarbejdere til rådighed for skatteankenævnet, skal kommunen  

 efter bestemmelsen i skattestyrelseslovens § 11, stk.3, anvende ekstern  

 bistand.
Det er et krav, at den eksterne sekretariatsbistand skal kunne  

 udføre sekretariatsbetjeningen tilfredsstillende.
Det er kommunalbestyrelsens  

 afgørelse, hvem der skal sættes på opgaven, og det er derfor kommunen, der  

 afgør, om bistanden skal ydes af en offentlig eller en privat virksomhed.
Der er ikke noget i vejen for at benytte medarbejdere fra nabokommunen.  

 Tilsvarende gælder private revisorer.
Det afgørende er, at  

 instruktionsbeføjelsen påhviler den af kommunalbestyrelsen udpegede  

 ansvarlige.
Ansvaret for sekretariatsbetjeningen påhviler i alle tilfælde  

 kommunalbestyrelsen.
Eksterne medarbejdere vil være omfattet af  

 tavshedsreglerne, der efter forvaltningslovens § 27 også gælder for den, der  

 efter aftale udfører arbejdet for myndigheden, der er undergivet  

 tavshedspligt.
 Revisorer, der er medlemmer af et byråd, er ikke inhabile i forbindelse  

 med kommunalbestyrelsens behandling af ligningsplanen, idet de pågældendes  

 erhverv som revisorer ikke ud fra en almindelig betragtning indebærer risiko  

 for, at behandlingen vil blive påvirket af usaglige eller uvedkommende  

 hensyn.
 I praksis forekommer speciel inhabilitet typisk i tilfælde, hvor der  

 foreligger en konkret økonomisk interessekonflikt, jf. eksempelvis Skat  

 1986.9.556, hvor en ligningskommissionsformand, der førte retssag om et  

 byggeri mod hovedaktionæren i det selskab, hvis sag var til afgørelse i  

 ligningskommissionen, blev anset for inhabil.
Speciel inhabilitet kan tillige være forårsaget af et mere personligt  

 modsætningsforhold eksempelvis dokumenteret uvenskab.
Politiske  

 modsætningsforhold vil ikke kunne medføre speciel inhabilitet.
Foreligger der inhabilitet må den, der er inhabil, som udgangspunkt  

 hverken træffe afgørelse i den pågældende sag eller i øvrigt medvirke ved  

 sagens behandling.
Et inhabilt medlem af et skatteankenævn er således  

 afskåret fra at deltage ikke blot i en eventuel afstemning om sagens  

 afgørelse, men også i den forudgående behandling af spørgsmålet om  

 inhabilitet, jf. forvaltningslovens § 6.
Efter samme bestemmelses stk.2 afgøres spørgsmålet om, hvorvidt en person  

 er inhabil, af den myndighed, som skal træffe afgørelsen vedrørende sagens  

 realitet.
Afgørelsen kan alene indbringes for en klageinstans i forbindelse  

 med påklage af afgørelsen vedrørende sagens realitet.
I praksis har T&S  

 udtalt sig i sager vedrørende inhabilitetsspørgsmål.
 Har der i en sag foreligget speciel inhabilitet, da afgørelsen blev  

 truffet, vil retsvirkningen heraf normalt være, at afgørelsen bliver ugyldig.  

 Har inhabiliteten ikke haft betydning for afgørelsen, anses den ikke for  

 ugyldig.
A.K.3 Sagsbehandlingsreglerne A.K.3.1 Vejledningspligt Forvaltningslovens § 7 indeholder regler om forvaltningsmyndighedernes  

 pligt til at yde borgerne vejledning.
Bestemmelserne finder tilsvarende  

 anvendelse i skattesager.
Reglerne gælder alene vejledning i forbindelse med konkrete  

 afgørelsessager.
Vejledning skal efter bestemmelsen gives i fornødent omfang  

 efter en konkret vurdering.
Vejledningspligten betyder, at den skattepligtige  

 skal have en orientering om, hvilken betydning skattelovgivningens regler har  

 for den pågældende sag, og om hvilke oplysninger, som skal tilvejebringes som  

 led i skattesagens behandling.
Endvidere skal skattemyndighederne give  

 oplysning om, hvor lang tid sagsbehandlingen forventes at vare.
Endelig skal  

 skattemyndighederne være behjælpelig med udfyldelse af blanketter eller  

 lign., der vedrører skatteområdet.
 Det er fast praksis, at skattemyndighederne ikke udtaler sig i anledning  

 af forespørgsler, der er helt generelle og ikke angiver navn mv. på de  

 implicerede skattesubjekter.
Skatteborgerne kan henvende sig til hjemstedkommunen om skattemæssige  

 problemer.
Komunernes skatteforvaltninger kan i tvivlstilfælde rådføre sig  

 med told- og skatteregionerne.
Der henvises iøvrigt til T&S's cirk.  

 nr.1990-49 om decentralicering af responderende virksomhed.
Det sker, at en underordnet forvaltningsmyndighed i forbindelse med  

 behandlingen af en konkret sag søger vejledning om lovfortolkningsspørgsmål  

 eller lignende - f.eks. telefonisk - hos en overordnet myndighed, der tillige  

 er klageinstans vedrørende den pågældende sag.
Er rådgivningen givet i en  

 sådan form, at den pågældende medarbejder hos den overordnede myndighed ikke  

 har givet udtryk for sin endelige opfattelse med hensyn til den konkrete sags  

 udfald, men blot ydet rådgivning med hensyn til fortolkningen af  

 retsgrundlaget for afgørelsen og/eller har vejledt om den overordnede  

 myndigheds praksis, vil bestemmelsen i forvaltningslovens § 3, nr.4, ikke  

 medføre, at den pågældende medarbejder vil være inhabil i forhold til den  

 pågældende sag, hvis afgørelsen bliver påklaget til den overordnede  

 myndighed.
Den pågældende vil i så fald ikke have "medvirket ved den  

 afgørelse", som den underordnede myndighed har truffet.
A.K.3.2 Repræsentation Den, der er part i en sag, hvor der er eller vil blive truffet afgørelse  

 af en forvaltningsmyndighed, kan på ethvert tidspunkt af sagens behandling  

 vælge at lade sig repræsentere eller bistå af andre, jf. forvaltningslovens §  

 8.
Der findes ikke i forvaltningsloven regler om, hvem der kan repræsentere  

 eller bistå en part.
Parten kan derfor lade sig repræsentere eller bistå af  

 såvel sagkyndige, f.eks. en advokat eller revisor, som af andre.
 Omkostningerne ved eventuel sagkyndig bistand er skattemyndighederne  

 uvedkommende, bortset fra de tilfælde som er omfattet af reglerne om  

 omkostningsdækning i forbindelse med retssager ved domstolene i henhold til  

 omkostningsdækningsloven.
Den myndighed, der behandler sagen, afgør, om den, der optræder som  

 partsrepræsentant, skal fremlægge en skriftlig fuldmagt eller på anden måde  

 godtgøre, at den pågældende kan optræde som repræsentant for parten.
Optræder  

 en advokat eller revisor på partens vegne i en skattesag, er der tale om  

 typiske partsrepræsentanter inden for skatteområdet, og der vil ikke være  

 grund til at forlange dokumentation for fuldmagtsforholdet, medmindre det er  

 særligt begrundet i sagens karakter eller omstændighederne i øvrigt.
 Særligt under hensyn til skattemyndighedernes tavshedspligt vil det i  

 andre tilfælde være nødvendigt, at andre, der optræder som partsrepræsentant,  

 fremlægger en skriftlig fuldmagt som dokumentation for fuldmagtsforholdet.  

 Dette gælder således ved enhver henvendelse til en skattemyndighed om en  

 konkret skattesag, som ikke vedrører den pågældendes egne skatteforhold.
Forretningsordnerne for Landsskatteretten § 21, for Ligningsrådet § 14 og  

 for skatteankenævnene § 21 indeholder regler om repræsentation.
Reglerne  

 præciserer partsrepræsentantens adgang til at disponere på partens vegne og  

 indeholder endvidere regler om, at meddelelse om afgørelsen skal sendes både  

 til parten og partsrepræsentanten.
 A.K.3.3 Sagens oplysning.
Officialprincippet For forvaltningsmyndighedernes sagsbehandling gælder officialprincippet.  

 Officialprincippet findes hverken beskrevet i skattestyrelsesloven eller i  

 forvaltningsloven, men har hjemmel i uskreven retssædvane.
 Officialprincippet betyder, at den kompetente myndighed selv har pligt til  

 at fremskaffe alle relevante oplysninger, før der træffes afgørelse i en sag.  

 Princippet indebærer, at de relevante oplysninger eventuelt skal  

 tilvejebringes i samarbejde med andre myndigheder eller fra private, navnlig  

 sagens parter.
Officialprincippet anses for en såkaldt garantiforskrift, hvilket betyder,  

 at princippets iagttagelse er af væsentlig betydning for afgørelsens  

 lovlighed og rigtighed.
Er sagen utilstrækkeligt oplyst, kan det medføre, at  

 afgørelsen tilsidesættes som ugyldig.
I tilfælde af grove fejl kan sagen af  

 ankeinstansen annulleres og hjemvises til 1. instans til fornyet behandling.
Officialprincippet gælder efter bemærkningerne til skattestyrelsesloven  

 for alle skattemyndigheder.
Princippet gælder således også fuldt ud for  

 Landsskatterettens sagsbehandling.
Et væsentligt led i skattemyndighedernes sagsbehandling er  

 skattelovgivningens bestemmelser om pligtmæssige oplysninger for  

 skatteborgerne.
Det drejer sig især om reglerne om skattemyndighedernes  

 adgang til at indhente regnskabsmateriale, foretage virksomhedseftersyn og  

 indhente oplysninger fra tredjemand.
 Det almindelige krav om, at skattemyndighederne skal behandle sager så  

 enkelt, hurtigt og økonomisk som muligt, indebærer ikke, at  

 skattemyndighederne kan undlade at sørge for, at sagen er forsvarligt oplyst.  

 I de tilfælde, hvor sagsbehandlingstiden har givet anledning til kritik fra  

 Folketingets Ombudsmand, retter kritikken sig først og fremmest imod de  

 perioder i sagsforløbet, hvor sagens behandling har været gået helt i stå.  

 Det må derfor påhvile den undersøgende skattemyndighed eventuelt at rykke for  

 et høringssvar, og det kan ofte være hensigtsmæssigt at fastsætte en  

 svarfrist.
A.K.3.4 Syn og skøn ved Landsskatteretten Skattestyrelsesloven indeholder regler om syn og skøn i forbindelse med  

 sager, der er indbragt for Landsskatteretten.
Syn og skøn er et bevismiddel Syn og skøn er et bevismiddel, der anvendes for at sikre bevis til brug  

 for retssager.
Bevismidlet består i en sagkyndig besvarelse af faktiske  

 spørgsmål til brug for bevisbedømmelsen i en retssag.
Der træffes ikke under  

 syn og skøn retlige afgørelser, men der tilvejebringes et vurderings- og  

 bedømmelsesgrundlag til brug herfor.
Reglerne om syn og skøn findes i  

 retsplejelovens kapitel 19.
 Derudover indeholder retsplejelovens § 343 en særlig bestemmelse om  

 anvendelse af syn og skøn, selv om det ikke sker til brug for verserende  

 retssager (isoleret bevisoptagelse). Det er denne regel, der efter  

 skattestyrelseslovens § 30, stk.1, finder tilsvarende anvendelse ved  

 landsskatteretssager.
På skatteområdet er syn og skøn primært anvendelig i  

 værdiansættelsesspørgsmål.
Reglen finder ikke anvendelse i vurderingssager,  

 idet vurderingsmyndighederne har adgang til at foretage besigtigelse af  

 ejendommen og til at betjene sig af særlig sagkyndig bistand.
Landsskatteretten Reglen i skattestyrelseslovens § 30, stk.1 indebærer, at en part kan  

 begære landsskatteretssagen sat i bero, samtidig med at parten indgiver  

 begæring om syn og skøn ved de almindelige domstole.
Landsskatteretten kan i  

 den enkelte sag fastsætte en frist, inden for hvilken spørgsmålet om eventuel  

 afholdelse af syn og skøn skal være afklaret, jf. skattestyrelseslovens § 30,  

 stk.2.
 Det er de almindelige domstole, der udmelder syn- og skønsmændene.
 Landsskatteretten fastsætter endvidere en frist, inden for hvilken  

 klageren og skattemyndighederne skal meddele retten, om skønserklæringen  

 giver parterne anledning til at ændre deres påstande i sagen for  

 Landsskatteretten.
Retsplejelovens regler Syn og skøn kan alene afholdes efter begæring af parterne i en sag.
Den  

 part, der begærer udmeldelse af syn og skøn, betegnes som rekvirenten.  

 Anmodning om isoleret bevisoptagelse ved syn og skøn indgives af rekvirenten  

 til byretten på det sted, hvor genstanden for forretningen forefindes.  

 Befinder genstanden sig i udlandet, indgives anmodningen om syn og skøn til  

 byretten på det sted, hvor en eventuel senere retssag skal anlægges her i  

 landet.
Retsafgiften er 400 kr.
Det er generelt en betingelse for udmeldelse  

 af syn og skøn, at byretten finder udmeldelsen hensigtsmæssig.
 Rekvirentens modpart under en eventuel senere retssag skal med en uges  

 varsel af byretten eller af rekvirenten underrettes om det retsmøde, hvori  

 der træffes beslutning om udmeldelse af syn og skøn, og om selve  

 bevisførelsen.
Udgifterne til syn og skøn afholdes af rekvirenten.
Retten kan pålægge  

 rekvirenten at betale sagsomkostninger til modparten.
Derimod kan det ikke  

 pålægges modparten at betale omkostninger ved syn og skøn til rekvirenten.
De  

 omkostninger, som rekvirenten har afholdt, kan imidlertid indgå i  

 omkostningsbestemmelsen under en eventuel efterfølgende retssag.
 Grundlaget for et syn og skøn er et eller flere spørgsmål (skønstemaet),  

 der besvares i én eller flere skønserklæringer, eventuelt suppleret  

 med besvarelse af mundtlige spørgsmål under den senere mundtlige forhandling  

 ved retten (afhjemlingen). Som syn- og skønsmænd udmeldes sagkyndige, der  

 skal være uvildige.
Skønstemaet kan indeholde spørgsmål stillet af hver af parterne eller af  

 parterne i fællesskab.
Spørgsmålene skal være klare, og de skal angå bestemte  

 punkter og ikke efterlyse en generel vurdering eller angå en juridisk  

 vurdering.
Skønstemaet bør udformes så omhyggeligt, at alle de punkter, som  

 parterne ønsker belyst, er dækket.
 Der kan under afhjemlingen i byretten stilles klargørende og uddybende  

 spørgsmål.
 Skønsmændene skal så vidt muligt underrette parterne om syns- og  

 skønsforretningens foretagelse.
Skønsmændene udarbejder en skriftlig erklæring, som indeholder deres svar.  

 Erklæringen fremsendes til retten og til parterne.
Såfremt parterne eller en  

 af dem ønsker det, foretages der derefter en afhjemling ved byretten af syns-  

 og skønsforretningen ved, at skønsmændene møder i retten og bekræfter eller  

 eventuelt supplerer eller korrigerer deres skriftlige erklæring.
Syn og skøn, som er foretaget inden retssag anlægges, er under en eventuel  

 senere retssag undergivet grundsætningen om bevisbedømmelsens frihed.  

 Tilsvarende gælder ved Landsskatteretten.
Syn og skøn er herefter et  

 bevismiddel, der i princippet ikke er bindende for bevisbedømmelsen ved  

 Landsskatteretten.
Parter Efter skattestyrelseslovens § 30 og forretningsordenen for  

 Landsskatteretten, § 24, er det formelt set den skattemyndighed, hvis  

 ansættelse er påklaget, der er part i skattesagen.
Det betyder, at det  

 normalt er skatteankenævnet, der er part i skattesagen ved Landsskatteretten.
 Landsskatteretten er ikke part i sagen og kan derfor ikke begære  

 udmeldelse af syn og skøn, men Landsskatteretten kan naturligvis vejlede  

 sagens parter og eventuelt opfordre parterne til at lade udmelde syn og skøn.  

 Landsskatteretten har endvidere mulighed for undtagelsesvis at indkalde syns-  

 og skønsmændene til at udtale sig i et retsmøde, jf. forretningsordenen for  

 Landsskatteretten, § 15, stk.2.
Klageren eller den skattemyndighed, hvis afgørelse er påklaget,  

 underretter skriftligt Landsskatteretten om begæringen om udmeldelse af syn  

 og skøn.
Med underretningen sendes kopi af rekvirentens begæring med  

 byrettens påtegning samt kopi af skønstemaet.
 Rekvirenten skal samtidig med, at han underretter Landsskatteretten om  

 syns- og skønsforretningens afslutning, sende retsbogsudskrift og  

 skønsmændenes udtalelse til Landsskatteretten.
 Er klageren rekvirent, skal han samtidig meddele Landsskatteretten, om han  

 ønsker klagen opretholdt.
Er skattemyndighederne rekvirent, kan Landsskatteretten forespørge  

 klageren, om klagen ønskes opretholdt eller trukket tilbage.
Undlader klager  

 at besvare Landsskatterettens forespørgsel, anses klagen for opretholdt.
Der  

 henvises nærmere til forretningsorden for Landsskatteretten, § 24.
Udgifter ved syn og skøn Kompetencen til at forlange syn og skøn i sager, der er afgjort af  

 skatteankenævnet, henhører under skatteankenævnet.
Omkostningerne ved syn og  

 skøn efter begæring af skatteankenævnet er derfor en kommunal udgift.
 Told- og skatteregionerne kan yde bistand i forbindelse med udmeldelse af  

 syn og skøn.
Skattemyndighedernes opgave Det praktiske arbejde for skattemyndighederne består i at tage stilling  

 til, om der skal begæres udmeldt syn og skøn.
I bekræftende fald skal  

 begæringen affattes og indsendes til byretten på det sted, hvor den genstand  

 eller fordring m.v., der ønskes vurderet, befinder sig.
Skattemyndigheden  

 skal i så fald meddele Landsskatteretten, at der er begæret syn og skøn, idet  

 Landsskatterettens behandling skal stilles i bero.
Skattemyndighederne skal  

 endvidere tage stilling til, om man skal lade sig repræsentere ved en  

 advokat.
Endelig skal skattemyndighederne tage stilling til den eller de  

 personer (skønsmænd), som retten agter at udmelde, udfærdige selve  

 skønstemaet samt lade sig repræsentere under afhjemlingen.
Hvis skatteyderen begærer syn og skøn, består skattemyndighedernes opgave  

 i at være repræsenteret i det retsmøde, hvor syn og skøn udmeldes, og udtale  

 sig om skønsmanden og skønstemaet, samt lade sig repræsentere ved  

 afhjemlingen.
Det vil normalt være nødvendigt, at skattemyndighederne er  

 repræsenteret i disse retsmøder.
I modsat fald kan der ikke senere fremsættes  

 indsigelse.
 Det må anses for undtagelsen, at skattemyndighederne begærer udmeldelse af  

 syn og skøn.
Sager ved andre skattemyndigheder Bestemmelsen i skattestyrelseslovens § 30, stk.1, regulerer udtømmende  

 mulighederne for anvendelse af syn og skøn i skattesager.
Syn og skøn kan  

 derfor ikke anvendes ved sager for andre skattemyndigheder.
Forældelse Optagelse af syn og skøn uden retssag er ikke et sådant retligt skridt,  

 der afbryder forældelse i medfør af 1908-forældelseslovens § 2. Derimod  

 suspenderes 6-måneders fristen (overspringelsesfristen) i  

 skattestyrelseslovens § 31, stk.1, 2.pkt., når Landsskatterettens behandling  

 af sagen er udsat på klagerens meddelelse til Landsskatteretten om, hvorvidt  

 klagen opretholdes, jf. skattestyrelseslovens § 30, stk.3.
A.K.3.5 Høring Partshøring Reglerne om partshøring på myndighedens initiativ har til formål at sikre,  

 at sagens parter får lejlighed til at gøre sig bekendt med og kommentere det  

 faktiske afgørelsesgrundlag, inden sagen afgøres.
Denne ret for parten til at  

 få lejlighed til at påpege misforståelser, unøjagtigheder eller  

 ufuldstændigheder i det foreliggende sagsmateriale, vil kunne medvirke til at  

 sikre, at myndighedens afgørelser træffes på det bedst mulige faktiske  

 grundlag.
Forvaltningslovens kapitel 5 indeholder regler om partshøring.
Reglerne  

 betyder, at hvis en part i en sag ikke kan antages at være bekendt med, at  

 myndigheden er i besiddelse af bestemte oplysninger om sagens faktiske  

 omstændigheder, må myndigheden ikke træffe afgørelse, før parten er gjort  

 bekendt med oplysningerne og har haft lejlighed til at fremkomme med en  

 udtalelse.
Det gælder dog kun, hvis oplysningerne er til ugunst for den  

 pågældende part og er af væsentlig betydning for sagens afgørelse.
Skattestyrelsesloven indeholder detaljerede regler om partshøring, og  

 forvaltningslovens regler har derfor næppe selvstændig betydning for de  

 afgørelser, der træffes i henhold til skattestyrelsesloven.  

 Forvaltningslovens regler om partshøring finder imidlertid anvendelse på  

 andre afgørelser, som skattemyndighederne træffer uden for  

 skattestyrelseslovens område.
Det gælder eksemplevis for skatteopkrævningen.
Skattestyrelsesloven § 3 og § 21 indeholder særlige regler om partshøring  

 og kontradiktion i sager, som behandles af de kommunale skattemyndigheder og  

 skatteankenævnene.
Tilsvarende regler gælder for told- og skatteregionerne og  

 Ligningsrådet ved foretagelse af skatteansættelser, jf. lovens § 14, stk.4,  

 og § 19, stk.1. Særlige regler om partshøring i landsskatteretssager vedrører  

 mundtlig forhandling med Landsskatterettens sekretariat og mundtlig  

 forhandling under et egentligt retsmøde.
Nærmere regler findes i  

 forretningsordenen for Landsskatteretten § 6 og § 7. For Ligningsrådet findes  

 regler om skatteyders adgang til mundtlig forhandling i forretningsordenens §  

 8 og § 9, stk.2.
 Tilsidesættelse af reglerne om partshøring anses for en væsentlig  

 sagsbehandlingsfejl, der kan medføre, at skattemyndighedernes afgørelse  

 bliver ugyldig, jf. eksempelvis Skat 1989.9.733 og Skat 1988.9.548. I  

 sidstnævnte sag underkendte Landsskatteretten en skatterådsafgørelse, idet  

 klager ikke havde haft lejlighed til at ytre sig, før skatterådet forhøjede  

 ansættelsen på et ikke påklaget punkt.
Der er ikke i skattestyrelsesloven fastsat bestemmelser om længden af den  

 frist, som skattemyndighederne skal give den skattepligtige til at fremkomme  

 med en indsigelse.
Ved fastsættelsen af en frist bør der gives den pågældende  

 part rimelig tid til at sætte sig ind i oplysningerne og overveje svaret.
Der  

 kan i den forbindelse tages hensyn til omfanget af oplysningerne og til  

 sagens karakter, herunder om parten tidligere har haft lejlighed til at  

 udtale sig, og om sagen er af en sådan karakter, at parten kan have behov for  

 sagkyndig bistand.
 De skattelignende myndigheder fastsætter normalt svarfristen til 14 dage,  

 jf. forretningsordenen for skatteankenævnene § 11.
I praksis har skattemyndighedernes fastsættelse af en kortere svarfrist  

 givet anledning til problemer.
En kortere frist end 14 dage anvendes typisk,  

 hvor sagen er ved at forælde.
Højesteret har i UfR 1976, side 137, anset en  

 indsigelsesfrist på 8 dage for behørig under hensyn til, at sagen havde  

 verseret flere år forud, og at skatteyderen selv måtte bære risikoen for, at  

 han ikke havde kontaktet sin advokat på et tidligere tidspunkt af sagen.
 Derimod har Landsskatteretten i en konkret sag anset en indsigelsesfrist  

 på 2 dage i en agterskrivelse for for kort, hvorefter kendelsen blev anset  

 for ugyldig.
Høring af andre myndigheder I tilfælde, hvor det følger af lov eller bestemmelser fastsat i henhold  

 til lov, at høring skal ske, vil en tilsidesættelse medføre, at ansættelsen  

 bliver ugyldig.
 I andre tilfælde, hvor en skattemyndighed indhenter en udtalelse fra en  

 anden myndighed, bør det i hvert enkelt tilfælde nøje overvejes, om høringen  

 er nødvendig.
 Generelt bør det i høringsskrivelsen anføres på hvilke områder, der ønskes  

 en udtalelse, og hvornår udtalelsen bør foreligge.
Bek. nr.230 af 6.apr. 1990 om skatteansættelser efter udløbet af  

 ligningsfristen indeholder i § 3 en bestemmelse om, at den kommunale  

 skattemyndighed skal underrette told- og skatteregionerne eller T&S om  

 sådanne ansættelser.
Bestemmelsen er uden betydning for den materielle  

 skatteretllige afgørelse.
En tilsvarende tidligere cirkulærebestemmelse er af  

 Landsskatteretten anset for en ordensforskrift.
Den nugældende skattestyrelseslov indeholder ingen regler om obligatoriske  

 høringsprocedurer.
Derimod indeholder eksempelvis forretningsordenen for  

 Landsskatteretten, § 3, stk.3, regler om høring af skatteankenævnet.
A.K.3.6 Offentlighed og tavshedspligt Offentlighedsloven indeholder de almindelige regler om adgangen til  

 aktindsigt samt de særlige regler om adgangen til aktindsigt for ikke-parter.  

 De særlige regler om parters udvidede adgang til aktindsigt findes i  

 forvaltningslovens kapitel 4.
 Offentlighedslovens adgang til almindelig aktindsigt er begrænset af  

 tavshedsbestemmelserne vedrørende konkrete oplysninger om private og  

 personlige forhold, jf. offentlighedsloven § 12 og § 14, medens  

 tavshedsbestemmelserne er uden betydning i relation til sagens parter, jf.  

 forvaltningslovens § 9, stk.2.
 Skattelovgivningens særlige bestemmelser om tavshedspligt findes i  

 kildeskattelovens § 87 og statsskattelovens § 44. Efter disse bestemmelser  

 skal skattemyndighederne iagttage ubetinget tavshedspligt bl.a. om de  

 skattepligtiges økonomiske, erhvervsmæssige eller privatlivet vedrørende  

 forhold.
 Afgrænsningen af partsbegrebet i skattelovgivningen kan være vanskelig,  

 idet andre end selve parten (skatteyderen) kan have en så væsentlig, direkte  

 retlig og individuel interesse i sagens udfald, at pågældende kan få samme  

 status som parten.
Endvidere indeholder kildeskattelovens § 80, stk.1, en særlig regel,  

 hvorefter ægtefæller har adgang til aktindsigt i hinandens selvangivelser og  

 skatteansættelsesforhold.
Reglen gælder imidlertid alene de indkomstår, hvor  

 ægtefællerne har været skattemæssigt samlevende.
 Retten til aktindsigt omfatter ligningsvejledningen og cirkulærer med  

 generelle forskrifter, jf. offentlighedslovens § 8, nr.4. Undtaget fra retten  

 til aktindsigt er visse sagstyper, dokumenter og oplysninger, jf. nærmere  

 offentlighedslovens kap.3 og forvaltningslovens kap.4. Eksempelvis kan  

 interne arbejdsdokumenter undtages fra aktindsigt, jf. offentlighedslovens §  

 7 og forvaltningslovens § 12.
Aktindsigt er efter forvaltningslovens § 9, stk.3, udelukket i  

 straffesager bortset fra afsluttede sager.
Reglen omfatter tillige  

 administrative straffesager på skatteområdet.
For at der er tale om en  

 administrativ straffesag må det kræves, at den kompetente myndighed har taget  

 synlige konkrete skridt til at behandle sagen som straffesag.
Er en  

 straffesag rejst, har skatteyders beskikkede advokat dog adgang til  

 aktindsigt, men de indhentede oplysninger må ikke videregives til  

 skatteyderen uden myndighedernes samtykke, jf. lov nr.625 af 21.dec. 1983 om  

 adgang til forsvarerbistand under en administrativ skatte- eller  

 afgiftsstraffesag, § 2.
 I forbindelse med behandlingen af en klagesag skal skatteankenævnet og  

 Landsskatteretten tage stilling til eventuel tilsidesættelse af formelle  

 regler, herunder reglerne om aktindsigt.
 Særskilt klage over afslag på anmodning om aktindsigt er imidlertid  

 omfattet af bek. nr.653 af 18.sep. 1990. Aktindsigtsafgørelser kan herefter  

 påklages direkte til T&S.
 For administrative sager uden for det egentlige ligningssystem findes  

 reglerne i bek. nr.417 af 6.jun. 1991.
Efter bekendtgørelsens § 12, stk.1, træffes afgørelser i sager om  

 aktindsigt og om tavshedspligt mv. i 1. instans af den myndighed, der iøvrigt  

 har afgørelsen af den påklagede sag.
Eventuel klage over den kommunale  

 skattemyndigheds afgørelse i de af bekendtgørelsen omfattede  

 dispensationssager m.v. skal ske til Told- og Skattestyrelsen.
Videregivelse af oplysninger til andre myndigheder Bestemmelserne i forvaltningsloven §§ 28-32 indeholder de nærmere regler  

 om, i hvilke tilfælde f.eks. en skattemyndighed og ansatte inden for en  

 skattemyndighed må og eventuelt skal videregive fortrolige oplysninger til  

 andre forvaltningsmyndigheder og andre grene af samme forvaltningsmyndighed.
 Bestemmelsen i § 28 begrænser videregivelsen af oplysninger vedrørende  

 rent private forhold (de særlig følsomme oplysninger), som kun rent  

 undtagelsesvis må videregives til andre forvaltningsmyndigheder, og  

 almindeligt fortrolige oplysninger, der må videregives, når de er af  

 væsentlig betydning for løsning af andre forvaltningsmyndigheders opgaver.
Særlig følsomme oplysninger Særlig følsomme oplysninger er efter § 28 bl.a. oplysninger om religion og  

 oplysninger om politiske, foreningsmæssige og strafbare forhold samt  

 oplysninger om helbredsmæssige forhold og væsentlige og sociale problemer.  

 Disse oplysninger må som udgangspunkt kun videregives til anden  

 forvaltningsmyndighed, når den, som oplysningen angår, har givet samtykke.  

 Dette samtykke skal i almindelighed gives skriftligt og specifikt, jf.  

 bestemmelsens stk.4.
Andre fortrolige oplysninger Forvaltningslovens § 27 opregner en række eksempler på, hvad der er  

 omfattet af den almindelige tavshedspligt efter straffelovens § 152.  

 Bestemmelsen medtager bl.a. oplysninger, som er omfattet af  

 skattemyndighedernes særlige tavshedspligt.
Det gælder oplysninger om  

 enkeltpersoners eller private selskaber/foreningers personlige eller interne,  

 herunder økonomiske forhold eller oplysninger om tekniske  

 indretninger/fremgangsmåder eller om drifts- eller forretningsforhold.  

 Bestemmelsen gør dog forbudet mod videregivelse betinget af, at  

 hemmeligholdelse er nødvendig for at varetage væsentlige hensyn til de  

 pågældendes private interesser.
 Økonomiske og erhvervsmæssige oplysninger anses ikke for særlig følsomme  

 oplysninger, men er omfattet af bestemmelsen i forvaltningslovens § 28,  

 stk.3, hvorefter videregivelse til anden forvaltningsmyndighed kun kan ske,  

 når det må antages, at oplysningen vil være af væsentlig betydning for  

 myndighedens virksomhed eller for den afgørelse, myndigheden skal træffe.
 Reglen betyder, at skattelovgivningens tavshedspligtbestemmelser som  

 udgangspunkt er uden betydning, når spørgsmålet vedrører videregivelse til  

 andre forvaltningsmyndigheder.
Ved cirk. af 6.mar. 1987 om skattemyndighedernes tavshedspligt efter  

 gennemførelsen af forvaltningsloven, har Skatteministeriet meddelt, at  

 ministeriet efter gennemførelse af forvaltningsloven ikke finder grundlag for  

 at opretholde den hidtidige restriktive praksis.
Det er ensbetydende med, at  

 begrebet "uvedkommende" i relation til andre  

 forvaltningsmyndigheder må fortolkes i overensstemmelse med kriteriet i  

 forvaltningslovens § 28, stk.3. Videregivelse af skatteoplysninger kan  

 herefter ske, når oplysningen vil være af væsentlig betydning for  

 myndighedens virksomhed.
 De nærmere retningslinjer for videregivelsen af skatteoplysninger efter  

 anmodning fra andre forvaltningsmyndigheder er beskrevet i cirkulærets pkt.8.  

 For så vidt angår uopfordret videregivelse af skatteoplysninger til andre  

 forvaltningsmyndigheder kan videregivelse efter cirkulærets pkt.7 alene ske i  

 tilfælde, hvor der er tale om formodede lovovertrædelser af en vis grov  

 karakter.
Videregivelse af oplysninger inden for samme myndighed Forvaltningslovens § 28 omhandler ikke tilfælde, hvor skatteoplysninger  

 videregives inden for samme myndighed.
Spørgsmålet har særlig betydning i  

 forholdet til de forskellige grene af den kommunale forvaltning.
Om  

 videregivelse af fortrolige oplysninger kan finde sted i disse tilfælde beror  

 på, om videregivelsen efter reglerne om tavshedspligt må anses for  

 "berettiget". Videregivelse af skatteoplysninger må anses at være  

 uberettiget, såfremt skatteforvaltningen er bekendt med, at oplysningen er  

 uden betydning for modtagerens udførelse af de opgaver, der er pålagt den  

 pågældende.
I forvaltningslovens § 32 er det præciseret, at de personer, der  

 virker i den offentlige forvaltning, ikke må skaffe sig fortrolige  

 oplysninger, der ikke har bestydning for det arbejde, de udfører.
 I praksis har spørgsmålet været rejst i forbindelse med videregivelse af  

 skatteoplysninger til økonomiudvalg og til borgmester og kommunaldirektør som  

 ledere af den kommunale administration.
Uanset bestemmelsen i skattestyrelseslovens § 1, stk.2, hvorefter  

 kommunalbestyrelsen ikke kan behandle den kommunale skattemyndigheds  

 (konkrete) afgørelser, kan kommunalbestyrelsen ikke anses som en anden  

 forvaltningsmyndighed.
Der er således tale om den samme  

 forvaltningsmyndighed, og videregivelse af oplysninger kan herefter ske, hvis  

 det er sagligt begrundet som led i det pågældende udvalgs eller den  

 pågældende persons funktion.
Skatteoplysninger kan derimod ikke udleveres,  

 hvis begæring om udlevering står i forbindelse med andre forhold end skatte-  

 og kontrolformål.
A.K.3.7 Skattemyndighedernes afgørelse Skattestyrelsesloven og de i medfør heraf udstedte bestemmelser indeholder  

 detaljerede krav om skattemyndighedernes fremgangsmåde i forbindelse med  

 afgørelsen.
Sagsfremstilling Der findes detaljerede regler om udarbejdelsen af sagsfremstilling ved  

 skatteankenævnene, jf. skattestyrelseslovens § 21, stk.2. Disse regler gælder  

 tillige for Ligningsrådets og Landsskatterettens sagsbehandling, jf.  

 skattestyrelseslovens § 19, stk.1, og § 25, stk.2. Forretningsordenen for  

 skatteankenævnene § 11 indeholder minimumskravene til en sagsfremstilling.  

 Bestemmelsen i stk.3 indeholder tillige en regel om, at sagsfremstillingen  

 skal ledsages af et forslag til sagens afgørelse.
Reglen om sagsfremstilling må anses at være garantiforskrifter, hvis  

 tilsidesættelse medfører, at afgørelsen bliver ugyldig.
Såfremt en afgørelse  

 tilsidesættes som ugyldig på grund af en formel fejl, kan den pågældende  

 skattemyndighed træffe en ny afgørelse med samme indhold under iagttagelse af  

 den korrekte procedure.
I den forbindelse bemærkes de særlige regler om  

 skattemyndighedernes indbyrdes kompetence i skattestyrelseslovens § 36.
Begrundelse Af særlig betydning i skattesager er reglerne om begrundelse.  

 Skattestyrelsesloven indeholder ingen særlige regler om begrundelse, og det  

 betyder, at forvaltningslovens kapitel 6, der indeholder udførlige  

 bestemmelser om kravene til begrundelse, finder anvendelse i skattesager.
Efter forvaltningslovens § 22 skal en skriftlig afgørelse altid begrundes,  

 medmindre afgørelsen fuldt ud giver parten medhold.
Forvaltningslovens § 24  

 indeholder de nærmere regler om indholdet af begrundelsen.
Begrundelsen skal fremtræde som en forklaring på, hvorfor afgørelsen har  

 fået det pågældende indhold.
Begrundelsen for afgørelsen skal henvise til de  

 retsregler, i henhold til hvilken afgørelsen er truffet.
Beror afgørelsen på  

 en fortolkning af en bestemmelse, bør der tillige redegøres for den anlagte  

 fortolkning.
I det omfang afgørelsen beror på et skøn, skal begrundelsen  

 tillige indeholde de hovedhensyn, der har været bestemmende for udøvelsen af  

 skønnet.
Foreligger der en domspraksis eller administrativ praksis, skal der  

 nærmere redegøres herfor.
Endelig skal begrundelsen indeholde en kort  

 redegørelse for de oplysninger vedrørende sagens faktiske omstændigheder, som  

 har været tillagt væsentlig betydning for afgørelsen.
 Navnlig reglen i § 24, stk.1, 2.pkt., om angivelse af de hovedhensyn, der  

 har været bestemmende for et administrativt skøn, har givet anledning til  

 problemer, idet der på skatteområdet forekommer talrige afgørelser, der har  

 skønsmæssig karakter.
 For så vidt angår afslag på ansøgninger om bevilling antages det i  

 praksis, at begrundelseskravet lempes, således at det må anses  

 tilstrækkeligt, at der i begrundelsen henvises til sædvanlig praksis eller  

 til, at den nødvendige dokumentation ikke foreligger.
 Formålet med begrundelseskravet er, at en skatteyder skal kunne vurdere  

 mulighederne for at opnå en ændret afgørelse ved eventuel klagebehandling.  

 Begrundelseskravet må derfor anses for en garantiforskrift, hvis  

 tilsidesættelse vil medføre, at afgørelsen bliver ugyldig.
Begrundelsespligten anses for opfyldt i tilfælde, hvor der i en afgørelse,  

 evt. årsopgørelsen, henvises til den tidligere givne begrundelse i  

 agterskrivelsen.
Det er i så fald en forudsætning, at skatteyder ikke er  

 fremkommet med nye indsigelser mod agterskrivelsen, som kræver særskilt  

 begrundelse i afgørelsen.
 Det indebærer, at skattemyndighederne skal tage stilling til de nye  

 indsigelser, som skatteyder fremkommer med.
Underretning om afgørelsen Underretning om afgørelsen skal ske til skatteyder selv.
Har skatteyder  

 under sagen været repræsenteret af en anden person, påhviler det efter  

 forretningsordnerne skattemyndighederne ved alle afgørelser også at  

 underrette partsrepræsentanten.
Skattestyrelseslovens klagefrister regnes fra  

 det tidspunkt, hvor den skattepligtige har modtaget underretning om  

 afgørelsen, jf. § 21, stk.1 og § 25, stk.1. For så vidt angår en ægtefælles  

 klageadgang i henhold til kildeskattelovens § 80, stk.3, er det i praksis  

 antaget, at den sædvanlige klagefrist først løber fra det tidspunkt, hvor  

 vedkommende bliver bekendt med afgørelsen af ægtefællens skatteansættelse.
Klagevejledning Reglerne om klagevejledning i skattesager findes i forvaltningslovens § 25  

 og § 26. Reglerne er gentaget i de forskellige forretningsordner, der er  

 udstedt i henhold til skattestyrelsesloven.
 Reglerne betyder, at skattemyndighedernes afgørelser, der skal meddeles  

 skriftligt, skal være ledsaget af en vejledning om klageadgang.  

 Klagevejledning skal dog ikke gives, hvis afgørelsen fuldt ud giver den  

 pågældende medhold.
 Der skal gives klagevejledning, hvadenten klageadgangen er hjemlet i  

 skattestyrelseslovens regler eller den blot følger af den almindelige  

 ulovbestemte regel om administrativ rekurs.
Klagevejledningen skal indeholde angivelse af klageinstans og oplysninger  

 om fremgangsmåden ved indgivelse af klagen, herunder om eventuelle  

 tidsfrister.
Vejledningen skal i fornødent omfang indeholde oplysning om,  

 hvorvidt der inden for det pågældende sagsområde gælder særlige begrænsninger  

 i klageinstansens kompetence.
 Det kan være hensigtsmæssigt at angive i klagevejledningen, hvorvidt  

 klager bør fremkomme med eventuelle andre oplysninger, der er egnede til at  

 fremme behandlingen af klagesagen, f.eks. om bestemte dokumenter eller  

 oplysninger bør ledsage klagen.
 Det betyder eksempelvis, at skatteankenævnenes klagevejledning bl.a. bør  

 indeholde oplysninger om, at skatteankenævnets sagsfremstilling skal  

 indsendes til Landsskatteretten samtidig med klagen.
Reglerne i forvaltningslovens § 25, stk.1, fastsætter alene regler om  

 administrativ rekurs.
Det følger imidlertid af den vejledningspligt, som  

 efter forvaltningslovens § 7 påhviler skattemyndighederne, at der afhængig af  

 de konkrete omstændigheder bør vejledes om muligheden for klage til  

 Folketingets Ombudsmand eller de kommunale tilsynsmyndigheder.
Tilsvarende  

 gælder, hvor skatteborgeren har mulighed for domstolsprøvelse, jf.  

 forvaltningslovens § 26, hvorefter der alene skal gives klagevejledning til  

 domstolene, hvis der gælder lovbestemte frister for et sagsanlæg.
Reglen har  

 alene betydning for skatteansættelsesspørgsmål, som er påkendt af  

 Landsskatteretten, jf. skattestyrelseslovens § 31.
A.K.4 Genoptagelse Genoptagelse af skatteansættelser kan ske efter anmodning fra skatteyder  

 eller uden anmodning.
Reglen om nedsættelse af en skatteansættelse efter  

 anmodning fra skatteyder findes i skattestyrelseslovens § 4, stk.1. Reglen om  

 skattemyndighedens adgang til af egen drift at forhøje en skatteansættelse  

 (revisionsbeføjelsen) findes i skattestyrelseslovens § 35, stk.1. I begge  

 tilfælde gælder en 3-årsregel (fra indkomståret 1990).
Genoptagelse efter anmodning Genoptagelse af en skatteansættelse kan i almindelighed ske ved kommunen,  

 skatteankenævnet eller Landsskatteretten, jf. skattestyrelseslovens § 4, stk.  

 1, § 22 og § 29.
 Genoptagelse efter begæring af en skatteyder anvendes, når skatteyderen  

 ikke har overholdt de i skattestyrelsesloven fastsatte regler om  

 klagefrister.
Af bemærkningerne til skattestyrelsesloven fremgår, at der kan ses bort  

 fra en fristoverskridelse, når almindelige forvaltningsretlige principper  

 fører til, at sagen alligevel bør behandles af klageinstansen.
I cirkulæret  

 til skattestyrelsesloven, pkt.12, anføres det, at skatteankenævnet kan se  

 bort fra en fristoverskridelse, hvis nævnet finder det rimeligt, eksempelvis  

 hvis klager oplyser undskyldende omstændigheder, hvis der er tale om en  

 mindre fristoverskridelse, eller hvis der er rimelige udsigter til, at  

 klageren kan få medhold i sin klage.
Efter skattestyrelseslovens § 4, stk.1, er det en betingelse, at den  

 skattepligtige fremlægger nye oplysninger, som kan medføre en ændret  

 skatteansættelse.
I praksis vil genoptagelse kunne finde sted, hvis en  

 materielretlig (ligningsmæssig) vurdering fører til, at ansættelsen bør  

 ændres.
En anmodning om genoptagelse skal fremsættes inden 3 år efter udløbet af  

 det pågældende indkomstår.
For ansættelser før indkomståret 1990 gælder efter  

 praksis en 5 års-regel, som støttes på den tidligere skattestyrelseslovs §  

 29, stk.4.
Overgangsordningen For så vidt angår overgangsordningen for genoptagelsessager efter  

 anmodning fra skatteyder henvises til skemaet.
Skema: Klageveje for genoptagelsessager (overgangsordningen) Særligt om bevillingsmæssig genoptagelse Efter bemærkningerne til skattestyrelsesloven forudsættes den eksisterende  

 meget begrænsede adgang til bevillingsmæssig genoptagelse efter udløbet af 5  

 års-reglen (3 års-fristen) opretholdt.
Det betyder, at genoptagelse i disse  

 tilfælde kun kan tillades helt undtagelsesvis.
 Disse sager behandles og afgøres af told- og skatteregionen i 1. instans  

 med klageadgang til Told- og Skattestyrelsen.
Kompetenceregler Skattestyrelsesloven bygger på et princip om, dels at den kommunale  

 skattemyndighed ikke kan ændre en højere skattemyndigheds afgørelse, dels at  

 den kommunale skattemyndighed og den statslige told- og skatteforvaltning  

 ikke kan ændre ansættelser, der er foretaget af skattemyndigheder med  

 lægmandselement.
Bestemmelserne herom findes i skattestyrelseslovens § 3,  

 stk.3, § 14, stk.4 og § 36.
Disse regler finder tillige anvendelse f.s.v.a. genoptagelsessager.
Det  

 indebærer en begrænsning af de underordnede skattemyndigheders kompetence.  

 Begrænsningen gælder imidlertid kun "i det omfang", dvs. på de  

 punkter, den pågældende højere skattemyndighed har truffet afgørelse.
 Er der ikke tidligere fra en højere skattemyndighed taget stilling til et  

 punkt i en skatteansættelse, skal genoptagelse f.s.v.a. dette punkt ske ved  

 den myndighed, der oprindeligt har foretaget ansættelsen, i almindelighed den  

 kommunale skattemyndighed.
Skattemyndighedernes adgang til samtidig at foretage forhøjelser Sker genoptagelse efter anmodning af en skatteyder, fordi skatteyderen  

 ønsker nedsættelse på ét punkt, kan skattemyndighederne samtidig  

 foretage en forhøjelse på et andet punkt.
Det er en konsekvens af  

 revisionsbeføjelsen.
Skattestyrelseslovens § 35, stk.1 (3 års-reglen) begrænser  

 revisionsbeføjelsen.
Sker genoptagelse imidlertid ekstraordinært, dvs. udover  

 3 år, er bestemmelsen imidlertid efter bemærkningerne til lovforslaget til  

 skattestyrelsesloven ikke til hinder for, at der samtidig kan foretages en  

 forhøjelse på andre punkter, blot det samlede resultat (nettoresultatet)  

 bliver en nedsættelse.
Efter bemærkningerne må skatteyder i denne situation  

 tåle det vilkår for bevillingen, at der foretages (konneks) modregning for  

 skattemyndighedernes eventuelle krav for samme indkomstår.
Klagevejledning i genoptagelsessager Reglerne om, at skattemyndighedernes afgørelse skal meddeles skriftligt og  

 være ledsaget af en klagevejledning, såfremt afgørelsen ikke fuldt ud giver  

 den pågældende medhold, gælder hvad enten klageadgangen er hjemlet i  

 skattestyrelseslovens regler, eller den blot følger af den almindelige  

 ulovbestemte regel om administrativ rekurs.
Vejledningspligten i forvaltningslovens § 7 fører til, at skatteyderen  

 skal henvises til at indgive ansøgning om genoptagelse til told- og  

 skatteregionen.
I disse tilfælde kan den kommunale skattemyndighed eventuelt  

 sende ansøgningen videre til regionen til afgørelse.
Forelæggelse for Ligningsrådet unødvendig Er der alene tale om en konsekvensændringer som følge af  

 Landsskatterettens kendelse, hvor ændringen sker til gunst for en anden  

 skatteyder end klager, må det antages, at sådanne sager har rent  

 ekspeditionsmæssig karakter, og at ændringen derfor kan foretages  

 administrativt af told- og skatteregionen uden forelæggelse for  

 Ligningsrådet.
 Fremlægger skatteyder efter skatteankenævnets afgørelse nye faktiske  

 oplysninger, der indebærer en nedsættelse af ansættelsen, om hvilken der ikke  

 er uenighed mellem skatteyder og kommunen, er en forelæggelse for  

 Ligningsrådet ikke nødvendigt.
Skattestyrelseslovens klagefrister skal overholdes De almindelige genoptagelsessager efter skattestyrelsesloven behandles  

 herefter af kommunen, skatteankenævnet og Landsskatteretten.
Det betyder, at  

 skattestyrelseslovens klagefrister skal overholdes, idet oversiddelse af  

 fristen i almindelighed vil medføre, at muligheden for genoptagelse  

 bortfalder, selv om 3 års-fristen ikke er udløbet.
Adgangen til genoptagelse Når der i en konkret sag træffes en afgørelse ved Landsskatteretten eller  

 domstolene, der ændrer en bestående administrativ praksis, indebærer  

 genoptagelsesreglerne en mulighed for andre skatteydere for at få en lignende  

 sag indbragt for domstolene, hvis det kan ske inden udløbet af  

 skattestyrelseslovens frist.
Fristens beregning Som hovedregel indrømmes genoptagelse kun 3 år (5 år) tilbage.
Fristen  

 regnes fra begæringens fremsættelse.
 I visse tilfælde regnes fristen ved genoptagelse fra et andet tidspunkt.  

 Det gælder f.eks. i tilfælde, hvor Landsretten eller Højesteret har  

 tilsidesat hidtidig administrativ skattepraksis.
Hvor anmodning om genoptagelse er begrundet med en henvisning til en  

 domstolsafgørelse i en anden sag, regnes 3 års-fristen ikke fra anmodningen  

 om genoptagelse, men fra den først underkendende dom.
Denne administrative  

 praksis fører således til genoptagelse i videre omfang, end hvad der ville  

 gælde, hvis skatteyderen alene kunne henholde sig til reglerne om  

 domstolsprøvelse i skattestyrelsesloven.
 Der gælder følgende retningslinier for, hvorledes en anmodning om  

 genoptagelse, der henviser til en dom, skal behandles:
 Hvor ansøgningen om genoptagelse er begrundet med, at hidtidig  

 ligningspraksis er blevet underkendt ved en landsretsdom eller  

 højesteretsdom, vil der kunne tillades genoptagelse med hensyn til  

 indkomstår, der ligger indtil 3 år forud for tidspunktet for den første  

 underkendende dom.
 Den særlige beregning af 3-årsfristen anvendes, når Højesteret har taget  

 stilling til hidtidig ligningspraksis ved enten selv at underkende den eller  

 at stadfæste en underkendende landsretsdom, når en for Højesteret anlagt  

 appelsag vedrørende en underkendende landsretsdom hæves af Skatteministeriet,  

 eller når landsrettens underkendende dom ikke er appelleret inden udløbet af  

 ankefristen.
Den ligningsmæssige vurdering af, om indholdet i den foreliggende  

 anmodning er sammenligneligt med indholdet af den dom, der henvises til,  

 foretages af ligningsmyndighederne i hvert enkelt tilfælde.
Det kan  

 imidlertid også ske ved, at Told- og Skattestyrelsen i et cirkulære  

 præciserer, hvorledes afgørelsen skal tages i betragtning ved genoptagelse af  

 allerede foretagne ansættelser, jf. f.eks.
T&S-cirk. 1991-14 og 15.
 F.s.v.a. fristberegningen gælder, at en klager efter aftale med  

 skattemyndighederne kan få stillet sagen i bero med henblik på at afvente  

 udfaldet af en verserende sag for Landsskatteretten eller domstolene.  

 Foreligger der ikke en aftale om berostillelse, gælder skattestyrelseslovens  

 almindelige frister.
Bevillingsmæssig genoptagelse Af bemærkningerne til skattestyrelsesloven fremgår, at den eksisterende  

 praksis vedrørende genoptagelse forudsættes opretholdt.
Det betyder, at den  

 eksisterende begrænsede adgang til bevillingsmæssig genoptagelse efter  

 udløbet af den normale frist bevares.
Bevillingsmæssig genoptagelse kan  

 herefter ske i samme omfang (efter samme retningslinjer) som hidtil.
 3 års-reglen finder anvendelse for skatteansættelser, der vedrører  

 indkomståret 1990 og senere indkomstår, jf. skattestyrelseslovens § 31, stk.3  

 og § 40, stk.3.
Tilladelse til ekstraordinær genoptagelse er efter hidtidig praksis givet  

 i tilfælde, hvor der foreligger ansvarspådragende fejl hos  

 skattemyndighederne.
I øvrigt har genoptagelse været tilladt, hvor der var  

 tale om åbenbart fejlagtige taksationer, samt hvor skatteyder skulle  

 tilbagebetale tidligere modtagne indkomstbeskattede ydelser.
Ved regionens stillingtagen til ansøgning om genoptagelse efter udløbet af  

 3-års fristen skal der således ikke foretages en materiel (ligningsmæssig)  

 vurdering af sagen, og skatteyderens sociale og økonomiske forhold vil ikke  

 kunne begrunde genoptagelse.
Tilsvarende gælder sager vedrørende glemte eller  

 ikke-udnyttede fradrag.
 Bevillingsmæssig genoptagelse er en ministerbeføjelse, og kompetencen til  

 at meddele tilladelse til genoptagelse, respektive meddele afslag på  

 anmodning om genoptagelse, er henlagt til told- og skatteregionerne, for  

 Københavns og Frederiksberg kommuner det pågældende skattedirektorat, jf.  

 bek. nr.417 af 6.jun. 1991, § 1 og § 2.
 Told- og skatteregionernes afslag kan påklages til T&S, som træffer  

 den endelige administrative afgørelse.
 Tillades genoptagelse, skal realitetsbehandlingen af sagen ske ved de  

 skattelignende myndigheder efter de retningslinjer, der fremgår af  

 bevillingen.
Genoptagelse uden anmodning Ligningsrådet, T&S, told- og skatteregionerne samt de kommunale  

 skattemyndigheder, kan af egen drift genoptage en skatteansættelse, jf.  

 skattestyrelseslovens § 3, stk.3, § 14 og § 19, stk.1. Denne  

 revisionsbeføjelser er begrænset af bestemmelserne i skattestyrelseslovens §  

 35, hvorefter forhøjelse af en skatteansættelse ikke kan finde sted senere  

 end 3 år efter udløbet af det indkomstår, som skatteansættelsen vedrører. §  

 35 indeholder i stk.2-4 en række undtagelser fra reglen, hvoraf den vigtigste  

 er suspensionsreglen i stk.3. Om fristen for ændring af skatteansættelser,  

 henvises nærmere til afsnit A.K.5 om forældelse.
 I forbindelse med en eventuel bevillingsmæssig nedsættelse efter 3  

 års-fristens udløb kan skattemyndighederne altid forhøje en skatteansættelse  

 på andre punkter.
 3 års-fristen anses for overholdt, når skattemyndigheden har truffet  

 afgørelse i sagen inden fristens udløb, og skatteyder underrettes om  

 forhøjelsen umiddelbart efter, selv om underretning først er sket efter  

 fristens udløb.
For den kommunale skattemyndighed gælder endvidere reglerne i  

 skattestyrelseslovens § 3, stk.3, der begrænser kommunens kompetence i det  

 omfang en anden skattemyndighed har taget stilling til skatteansættelsen  

 eller har en sag herom under behandling.
Endvidere gælder efter bek. nr.230  

 af 6.apr. 1990 særlige regler om begrænsning af den kommunale  

 skattemyndigheds revisionsbeføjelser efter ligningsfristens udløb.  

 Bekendtgørelsen er omtalt under afsnit A.K.2.
A.K.5 Forældelse Forældelse af skattekrav Skatte- og afgiftskrav forældes efter 1908-loven om forældelse af visse  

 fordringer på 5 år.
I A.K.5.1.5 omtales den 20 årige forældelsesfrist, der  

 gælder ved siden af fristen i 1908-loven.
Fristreglerne er ikke til hinder  

 for at ændre selve skatteansættelsen for dermed at sikre det rigtige  

 beregningsgrundlag, jf.
Skat 1987.10.734.
Virkningen af 1908-lovens forældelsesfrist er, at krav på skatter og  

 afgifter fortabes, hvis de ikke inden 5 år fra forfaldsdagen er betalt,  

 anerkendt af skatteyderen, respektive den afgiftspligtige, eller gjort  

 gældende af det offentlige.
Hvad der i denne sammenhæng forstås ved, at et  

 krav er gjort gældende, omtales under A.K.5.1.4.
Hvor et krav på skat eller afgift er forældet, bør det ikke rejses.
En  

 forældet fordring kan ikke anvendes til modregning.
 1908-lovens bestemmelser anses for præceptive, således at forhåndsaftaler  

 om, at disse ikke skal finde anvendelse, er uforbindende.
A.K.5.1 Hvilke skatter og afgifter Efter lovens § 1, stk.1, nr.4, forældes "skatter eller afgifter af  

 offentligretlig natur". Bestemmelsen omfatter såvel personlig skat af  

 enhver art som dødsbo- og selskabsskat, arve- og gaveafgift, frigørelses- og  

 afståelsesafgift, afgift og indkomstskat i medfør af pensionsbeskatningsloven  

 og kapitaltilførselsafgift.
Spørgsmålet om forældelse af ejendomsskatter er  

 holdt uden for nærværende fremstilling.
A.K.5.2 Hvornår begynder forældelsesfristen at løbe Forældelsesfristen efter 1908-loven løber i 5 år.
Som en almindelig regel  

 vil forældelsesfristen for skattekrav m.v. begynde at løbe fra det øjeblik,  

 da kravet er forfaldent til betaling.
Det forhold, at Landsskatteretten havde begrundet sin kendelse anderledes  

 end den kendelse, der var påklaget, kunne ikke i sig selv medføre, at  

 restskatterne for de pågældende indkomstår, som skatteyderne i øvrigt uden  

 forbehold havde betalt, var forældet.
Landsskatterettens kendelse var med  

 andre ord ikke udtryk for nogen ny skatteansættelse.
Forholdet kunne alene  

 begrunde, at den ved landsskatteretskendelsen udløste merskat forældedes,  

 hvis de tidsmæssige betingelser herfor i øvrigt var opfyldt, jf.
HD af  

 18.okt. 1989, Skat 1989.11.862.
 Også upålignede skatter m.v.
Loven taler om "statens eller kommunens krav på skatter eller  

 afgifter af offentligretlig natur", men det er uomtvisteligt, at  

 forældelsesfristen løber, selv om kravet ikke bliver gjort op ved sin  

 opståen.
Forældelse kan således også indtræde for skatter m.v., der ikke er  

 pålignede eller beregnede, medmindre myndighederne har befundet sig i  

 utilregnelig uvidenhed om deres krav, jf. om suspension af forældelsen afsnit  

 A.K.5.1.3.
 Skattedepartementet har udtalt, at den 5 årige forældelsesfrist "i  

 almindelighed må antages at løbe fra den dag, der ville have været  

 forfaldsdag, hvis skattekravet var blevet rejst ved ligningen for det  

 pågældende indkomstår", skd.40.25.
Da skattekrav ifølge kildeskattelovens regler opkræves dels som foreløbig  

 skat, dels som restskat, må denne anvisning føre til, at forældelsesfristen  

 for personlige skatter af (almindelig) indkomst og formue - der ikke har  

 været indeholdt eller opkrævet som foreløbig skat - skal regnes fra  

 forfaldstidspunkterne for restskat, der opkræves på normal måde, jf.
Skat  

 1989.11.862.
Eksempler Der henvises til tidligere års ligningsvejledning for såvidt angår  

 eksempler på forældelsesreglerne.
A.K.5.3 Suspension af forældelsen Det forhold, at forældelsesfristen vedrørende en given fordring ikke  

 begynder at løbe ved sit sædvanlige begyndelsestidspunkt eller sættes i stå  

 efter at være begyndt at løbe på grund af omstændigheder, som hindrer  

 fordringens inddrivelse, betegnes som suspension af forældelsen.
Suspension  

 må ikke forveksles med afbrydelse, se A.K.5.1.4.
 1908-lovens § 3 om suspension af forældelsen har følgende ordlyd:
 "Når den fordringshaver, for hvem noget af de i § 1 ommeldte krav er  

 stiftet, på grund af utilregnelig uvidenhed om sit krav eller om skyldnerens  

 opholdssted, har været ude af stand til at gøre sin ret gældende, regnes den  

 i § 1 omhandlede kortere forældelsesfrist fra den tid, da fordringshaveren  

 var eller ved sædvanlig agtpågivenhed ville have været i stand til at kræve  

 sit krav betalt".
Retlige vildfarelser Retlige vildfarelser udskyder i almindelighed ikke forældelsens forløb,  

 jf.
UfR 1927.585 H.
Vildfarelser af faktisk karakter Derimod medfører vildfarelser af faktisk karakter suspension.
Det er ikke  

 tilstrækkeligt til at udskyde forældelsesfristens begyndelsestidspunkt, at  

 skatteyderens selvangivelse har været urigtig, såfremt skattemyndighederne  

 ved en sædvanlig undersøgelse af selvangivelsen og eventuelt en sammenligning  

 af denne med tidligere års burde være blevet opmærksomme på det ikke oplyste  

 forhold.
At kravet til skattemyndighedernes "almindelige  

 agtpågivenhed" er meget strengt, fremgår af ØLD, UfR 1971.856, angående  

 et afgiftskrav.
Der kan henvises til kommentaren af højesteretsdommer Spleth  

 til bl.a. denne dom i UfR 1973 B, s.173, se også skd.57.181 (forældelse af  

 efterbetalingskrav).
På den anden side kan myndighederne naturligvis ikke være forpligtede til  

 at tage alle eventualiteter i betragtning eller til at foranstalte  

 dyberegående undersøgelser uden synlig anledning.
En ØLD i Skat 1990.4.255  

 kom til det resultat, at skattemyndighederne ikke er forpligtet til at  

 foretage en nærmere undersøgelse af et selvangivet fradrag, hvis der ikke er  

 særlig anledning til det.
Støder skattemyndigheder under en efterprøvelse af  

 det regnskabsmæssige grundlag for en selvangivelse på oplysninger, som ikke  

 havde kunnet udledes af selvangivelsen, og som, hvis de havde foreligget  

 oplyst under ligningen, ville have ført til en højere skatteansættelse end  

 den faktisk foretagne, må forældelsesfristen med hensyn til det yderligere  

 skattekrav anses for suspenderet i tiden fra det normale begyndelsestidspunkt  

 og indtil det tidspunkt, da skattevæsenet bliver i stand til at gøre sit  

 yderligere krav gældende, skd.63.347.
I VLD af 12.sept. 1988, Skat 1988.11.662, om statsgældsbeviser fandt  

 retten, at skattemyndighederne ikke havde været i utilregnelig uvidenhed om  

 skattekravet.
Dommen var begrundet med, at spørgsmålet om suspension  

 overhovedet ikke ville være opstået, hvis ligningsmyndighederne havde fulgt  

 anvisningerne i SD cirk.1979-31 efter dets ordlyd og tilsidesat  

 lånearrangementer, hvor den blotte mulighed for vekselererfirmaet til at  

 foretage terminsforretninger var til stede.
Fristen var med andre ord ikke  

 suspenderet, indtil skattemyndighederne ved en regnskabsmæssig gennemgang af  

 vekselererfirmaet havde konstateret, om den pågældende vekselerer rent  

 faktisk havde disponeret over de omhandlede statsgældsbeviser.
VLD af 12.juni 1989 (2.afd., B 995/1988), vedrørte et tilfælde, hvor en  

 revisionsmæssig gennemgang af et aktieselskabs regnskab for 1972 viste, at  

 selskabets hovedaktionær havde modtaget 300.000 kr.
Ifølge regnskaberne var  

 der tale om et lån ydet af en østrigsk forretningsforbindelse.
Hverken  

 hovedaktionærens eller selskabets regnskaber hver for sig eller sammenholdt  

 indeholdt oplysninger, som kunne give skattemyndighederne grund til at  

 antage, at lånet, optaget i Østrig, ikke var reelt, men maskeret udbytte fra  

 selskabet til hovedaktionæren.
Heller ikke oplysninger indhentet i 1980 hos  

 Danmarks Nationalbank og det østrigske finansministerium, som gav  

 skattemyndighederne anledning til at iværksætte undersøgelsen, fandtes at  

 kunne give skattemyndighederne grundlag for at fremsætte et skattekrav mod  

 hovedaktionæren.
Da forældelsesfristen herefter havde været suspenderet,  

 stadfæstede landsretten fogedrettens opretholdelse af et udlæg i 1985 hos  

 hovedaktionæren.
Betydningen af sagens fortsatte behandling Forældelsesfristen begynder at løbe fra det tidspunkt, da  

 skattemyndighederne bliver i stand til at gøre deres yderligere krav  

 gældende, jf.
HD af 21.marts 1963, UfR 1963.377, hvorefter hensynet til  

 sagens fortsatte undersøgelse og forhandling blev tilsidesat.
Da de  

 oplysninger, på grund af hvilke retssagen blev anlagt den 4.dec. 1958, havde  

 foreligget for skattevæsenet i en redegørelse for skatteyderens indtægter år  

 for år af 7.aug. 1953, suppleret den 23.okt. samme år, ansås skattekravet for  

 forældet inden sagens anlæg.
Dommen er kommenteret i UfR 1963B, s.246.
 I VLD af 21.sept. 1981 (skd.62.260) er det antaget, at forældelse efter  

 1908-loven ikke kan gøres gældende i et tilfælde, hvor forligsforhandlinger  

 om forhøjelse af en afdød skatteyders indkomstansættelse for indkomståret  

 forud for dødsåret er blevet fortsat over en periode af flere år.
I ØLD af 27.sept. 1988, Skat 1988.12.747, der drejede sig om opkrævning af  

 svenske arbejdsgiverafgifter, blev det antaget, at 1908-lovens  

 forældelsesfrist ikke havde været suspenderet på grund af, at arbejdsgiveren  

 efter klagefristens udløb havde fremsat anmodning om omberegning af afgiften  

 hos de svenske myndigheder eller på grund af politiske forhandlinger mellem  

 Danmark og Sverige om kravets berettigelse.
Det af de danske  

 skattemyndigheder foretagne udlæg blev derfor ophævet.
Skatteyderens opholdssted ubekendt Skattemyndighederne m.v. vil normalt kunne gøre sig bekendt med  

 skatteyderens eller den afgiftspligtiges opholdssted, så længe dette ligger  

 inden for rigets grænser.
Myndighederne kan bedre tænkes at befinde sig i  

 utilregnelig uvidenhed om en skyldners opholdssted i udlandet.
Ved ØLD, UfR  

 1932.590, blev en løbende forældelsesfrist anset for suspenderet i et  

 tilfælde, hvor en skatteyder var flyttet til Schweiz uden at meddele flytning  

 til folkeregisteret.
Det var oplyst, at et almindeligt brev til hans  

 tidligere adresse sandsynligvis ville have nået ham.
På linie hermed er for  

 så vidt VLD, UfR 1960.964, hvor skatteyderen var rejst til Chile, ligeledes  

 uden at melde flytning.
I forhold til dommen fra 1932 kan der af begrundelsen  

 udledes en vis skærpelse af kravet til myndighedernes anstrengelser.
Der  

 lagdes udtrykkeligt vægt på skatteyderens udvandring til et så fjernt sted  

 som Chile, hvor inddrivelsen af skatten tilmed ville have været forbundet med  

 sådanne vanskeligheder, at det ikke ville have haft noget praktisk formål at  

 søge adressen oplyst.
Ved Århus byrets dom i UfR 1982.872 ansås et momskrav for forældet, da  

 toldvæsenet ved henvendelse til skyldnerens fader kunne have fået oplysning  

 om skyldnerens opholdssted i Canada.
Toldvæsenet havde tidligere været i  

 forbindelse med faderen.
Herefter ansås forældelsesfristen ikke for  

 suspenderet.
 Forældelsesfristen kunne endvidere ikke anses for suspenderet i et  

 tilfælde, hvor skattemyndighederne var blevet holdt underrettet om  

 skatteyderens opholdssted i Spanien, men havde undladt at søge deres krav  

 gennemført, skd.66.260.
Suspensionsreglen i 1908-loven suppleres for så vidt angår krav på særlig  

 indkomstskat af bestemmelsen i LOSI § 14, stk.3, hvorefter der ved  

 beregningen af forældelsesfristen for krav på særlig indkomstskat ses bort  

 fra den tid, i hvilken skattemyndighederne på grund af den skattepligtiges  

 ophold i udlandet har været ude af stand til at gøre kravet gældende ved en  

 dansk domstol.
Skattemyndighederne er altså ikke henvist til at anlægge sag  

 ved en fremmed domstol for at afbryde forældelsen af disse krav.
Men  

 bestemmelsen i § 14, stk.3, finder på den anden side ikke anvendelse, så  

 længe skatteyderen opholder sig i et land, hvor et dansk skattekrav kan  

 gennemføres i kraft af en bistandsaftale.
Se endvidere "Vejledning for  

 pantefogeder", Kommunetryk, afsnit 16.
A.K.5.4 Afbrydelse af forældelsen Efter 1908-lovens § 2, 2.pkt., afbrydes den 5-årige forældelsesfrist, når  

 "fordringshaveren inden fristens udløb enten 1) erhverver skyldnerens  

 erkendelse af gælden eller 2) foretager retslige skridt mod ham og uden  

 ufornødent ophold forfølger disse til erhvervelse af forlig, dom eller anden  

 retsafgørelse".
 Når forældelsesfristen efter denne bestemmelse er afbrudt, kan den ikke  

 løbe til ende senere, men der kan begynde at løbe en ny 5-årig  

 forældelsesfrist, se nedenfor om forskellen mellem sådanne tilfælde og  

 tilfælde, hvor fordringshaveren erhverver et særligt retsgrundlag.
Erkendelse af gælden Skatteyderens erkendelse af gælden kan opnås på flere måder.
Erkendelsen  

 kan være udtrykkelig - uden dog at have karakter af særligt retsgrundlag - og  

 stiltiende, f.eks. i form af et andragende om henstand med eller lempelse af  

 tilsvaret, jf. skd.70.78 og 71.686.
Gives der ansøgt henstand, løber der en ny frist fra henstandens ophør,  

 jf.
HD af 10.okt. 1989, Skat 1989.11.860. Også en afdragsordning indebærer en  

 erkendelse af fordringen.
Udebliver restanten med et eller flere afdrag,  

 løber der en ny forældelsesfrist fra tidspunktet for misligholdelsen.
 I VLD af 21.sept. 1981 (skd.62.260) blev det lagt til grund, at forældelse  

 efter 1908-loven ikke kunne gøres gældende, idet forligsforhandlinger om  

 størrelsen af forhøjelsen af afdødes indkomstansættelse for indkomståret  

 forud for dødsåret var fortsat i en periode over flere år.
Indbringelse for Landsskatteretten I ØLD, UfR 1972.447 er man gået ud fra, at indbringelse af en  

 skatterådskendelse for Landsskatteretten på et tidspunkt, hvor skattekravet  

 ikke er forældet, bevirker, at fristen for forældelse først regnes fra  

 afsigelsen af Landsskatterettens kendelse.
Ved VLD af 21.feb. 1978  

 (skd.48.52) blev det i overensstemmelse hermed lagt til grund, at fristen for  

 forældelse af et efterbetalingskrav, hvorom Ligningsrådet havde truffet  

 afgørelse, først kunne regnes fra afsigelsen af Landsskatterettens kendelse,  

 da skatteyderen selv havde indbragt sagen for Landsskatteretten på et  

 tidspunkt, hvor kravet ikke var forældet.
Denne generelle formulering er  

 imidlertid ikke gentaget i HD af 27.nov. 1978 i samme sag, UfR 1979.64,  

 skd.48.58, men det udtales, at den langvarige behandling ved  

 Landsskatteretten efter de foreliggende oplysninger ikke kunne medføre  

 forældelse.
Det må herefter antages, at indbringelse for Landsskatteretten  

 ikke generelt medfører afbrydelse af forældelsesfristen, men at  

 forældelsesindsigelsen på den anden side under visse omstændigheder kan  

 fortabes af skatteyderen.
 Af hensyn til risikoen for forældelse bør ligningsmyndighedernes  

 indstilling til Landsskatteretten i sager, der angår spørgsmålet, om en  

 indtægt er almindelig eller særlig indkomst, omfatte en subsidiær  

 indstilling, således at muligheden for at gennemføre beskatning med særlig  

 indkomstskat ikke fortabes.
 Af HD af 14.april 1986 (Skat 1986.5.306) fremgår, at bestemmelsen i  

 skattestyrelseslovens § 31, stk.1 (tidl. § 29, stk.1), kun tager sigte på en  

 skatteyders adgang til at indbringe en sag for domstolene,hvorfor  

 bestemmelsen ikke afskærer skattemyndighederne fra at anlægge sag ved  

 domstolene for at afbryde forældelsesfristen, selv om der verserer en  

 klagesag ved Landsskatteretten.
I to ØL-kendelser af 27.april 1987, Skat 1987.7.478, blev en sådan retssag  

 udsat for at afvente Landsskatterettens afgørelse af sagens materielle  

 indhold.
Kendelsen er ikke indbragt for Højesteret, men anses for konkret  

 begrundet, jf.
Skattedepartementets kommentar i Skat 1987.7.480.
Egen anmeldelse Det er fastslået af Højesteret i UfR 1968.240, at indgivelse af  

 gaveanmeldelse ikke kan betragtes som en anerkendelse af fordringen på  

 afgift.
En gaveanmeldelse indsendt efter den i loven fastsatte  

 anmeldelsesfrists udløb og efter, at afgiftsmyndigheden på anden måde er  

 eller burde være kommet til kundskab om gaven, afbryder med andre ord ikke en  

 løbende forældelsesfrist.
Af dommen kan man udlede, at en  

 "selvmelders" henvendelse til skattemyndighederne om sådanne  

 udeholdelser eller fejl i selvangivelsen, som myndighederne allerede skulle  

 være på det rene med, ikke uden videre afbryder forældelsesfristen.
Det  

 afhænger af henvendelsens nærmere indhold, om den kan betragtes som en  

 erkendelse af (yderligere) skattegæld eller måske endog som et særligt  

 retsgrundlag, se nærmere nedenfor.
Retslige skridt De retslige skridt mod skyldneren, som afbryder en løbende  

 forældelsesfrist, er sagsanlæg ved domstolene, udlæg, arrest og anmeldelse i  

 skyldners konkursbo, tvangsakkord- eller gældssaneringsbo.
Ved sagsanlæg er  

 tidspunktet for indlevering af stævning til retten afgørende for, hvornår  

 forældelsesfristen er afbrudt.
For udlægs vedkommende fastslår  

 retsplejelovens § 527, at forældelse af en fordring afbrydes ved indgivelse  

 af anmodning om udlæg, såfremt fordringshaveren søger forretningen fremmet  

 uden ugrundet ophold.
Ved udlæg for skatter og afgifter, der foretages af  

 toldfogeder og kommunernes pantefogeder, regnes fristen fra selve udlæggets  

 foretagelse.
Udlægsforretningen anses for fremmet, når der foretages udlæg og  

 dette følges op med tvangsrealisation.
Selv om forretningen slutter som  

 forgæves, bevares den afbrydende virkning på forældelsesfristen.
Gældsbrev eller andet særligt retsgrundlag Efter 1908-lovens § 1, stk.2, finder forældelsesfristen på 5 år ikke  

 anvendelse, "når der for fordringen er udstedt gældsbrev eller  

 tilvejebragt andet særligt retsgrundlag, hvorved dens tilblivelse er  

 anerkendt af skyldneren eller på anden måde skriftligt fastslået".  

 Fordringer, som er således sikrede, forældes efter bestemmelsen i Danske Lov  

 5-14-4, se A.K.5.1.5 At der er udstedt et gældsbrev for en fordring udelukker ikke, at et  

 vedhængende rentekrav selvstædigt forældes efter 1908-loven.
Et pantebrev i fast ejendom eller løsøre er et gældsbrev, men hvis det  

 ikke fastslår, at debitor skylder et bestemt beløb, opfylder det ikke  

 betingelsen efter 1908-loven § 1, stk.2. Heraf følger, at udstedelse af et  

 skadesløsbrev ikke forhindrer, at den underliggende fordring kan forældes på  

 5 år, se ovenfor om frigørelsesafgift.
Overgivelse af et ejerpantebrev til  

 sikkerhed for fordringen er heller ikke tilstrækkeligt.
De andre særlige  

 retsgrundlag forudsætter også, at fordringens størrelse derved fastslås -  

 således er en transporterklæring, som ikke indeholdt oplysning om  

 skyldforholdet mellem parterne, ikke blevet anset som et særligt  

 retsgrundlag, jf. den i UfR 1965.608, refererede byretsafgørelse.
Indirekte fastsættelse af fordringens størrelse, f.eks. fastsættelse af  

 den skattepligtige indkomst, kan efter omstændighederne være tilstrækkelig.  

 Den fyldestgørelsesadgang, som er hjemlet i investeringsfondslovens § 9,  

 stk.3, for skattekrav, opstået ved indtræden af de i lovens §§ 9, stk.1, 10,  

 stk. 1 samt den tidligere gældende § 11 nævnte begivenheder, udgør intet  

 særligt retsgrundlag, allerede fordi skattetilsvarets størrelse ikke lader  

 sig fastslå umiddelbart på grundlag af henlæggelserne.
Det samme gælder med  

 hensyn til skattetilsvar i medfør af etableringskontolovens §§ 9, stk.1 og 2,  

 og 11, stk.1 og 3, jf. § 9, stk.3.
Som sådanne retsgrundlag, der opfylder betingelserne i 1908-lovens § 1,  

 stk.2, kan nævnes dom og forlig.
Også et tilbud fra en skatteyder, som  

 accepteres af myndighederne, opfylder betingelserne.
Derimod kan et udlæg, en  

 arrest eller et andragende om henstand, lempelse eller afdragsvis betaling  

 ikke anses som et særligt retsgrundlag.
A.K.5.5 Den 20-årige forældelse Forældelsesreglen i Danske Lov 5-14-4 gælder ved siden af 1908-loven, jf.  

 1908-lovens § 4, men dens praktiske betydning for området skatter og afgifter  

 er ikke stor.
Reglen i Danske Lov går ud på, at "Alle Gieldsbreve, som ere ældre end tyve Aar, skulle være døde og  

 magtisløse, med mindre de inden fornævnte Tid med Skyldnerens Paaskrivelse  

 eller med nyt Brev eller Creditorens Opsigelse eller Beskikkelse eller  

 Tingsvidne ere fornyede".
 Bestemmelsen er ikke begrænset til at angå gældsbreve i moderne sproglig  

 betydning, men angår alle formuefordringer, herunder også det offentliges  

 krav på skatter og afgifter i tilfælde, hvor der foreligger et særligt  

 retsgrundlag, eller hvor 1908-lovens forældelsesfrist har været suspenderet  

 gennem en længere periode.
Forældelsesfristen antages at løbe fra fordringens stiftelse eller fra det  

 tidspunkt, da det gældsbrev eller andet retsgrundlag, som sætter den 5-årige  

 forældelsesfrist ud af kraft, tilvejebringes.
Ved UfR 1985.619, jf.
Skat  

 1985.9.236 fastslog Højesteret, at krav på særlig indkomstskat stiftes ved  

 indkomstårets udløb.
Tilsvarende anses krav på restskatter efter praksis for  

 stiftet ved indkomstårets udløb.
Ved UfR 1987.925 har Højesteret endvidere  

 fastslået, at krav på betaling af løbende B-skatterater stiftes ved  

 indkomstårets udløb.
For så vidt angår selskabsskatter anses disse ved  

 Nykøbing F. skifterets dom af 30.5.1990 i TfS 1990.887 for stiftet ved den  

 skatteudløsende begivenhed.
Dommen er anket.
 Afgiftskrav anses i øvrigt normalt at være stiftet ved den afgiftspligtige  

 begivenheds indtræden.
 En meget væsentlig forskel på den 5-årige forældelse efter 1908-loven og  

 reglen i Danske Lov er, at den 20-årige forældelse ikke suspenderes under de  

 betingelser, 1908-loven opstiller i § 3, se A.K.5.1.3. Derimod afbrydes den  

 20-årige forældelse ikke alene ved skyldnerens erkendelse og ved retslige  

 skridt, men også ved enhver påmindelse fra kreditor, hvorved der gives udtryk  

 for, at kravet fastholdes.
Udbytteskat - tilbagebetalingskrav ØLD af 24.maj 1982 (skd.65.208). Holdingsselskabs tilbagebetalingskrav på  

 udbytteskat indbetalt af datterselskab i medfør af KL § 65 fandtes ikke at  

 være omfattet af 1908-lovens § 1 nr.6 og er efter ordlyden af § 1 nr.4 heller  

 ikke omfattet af denne bestemmelse.
Fordringen er herefter undergivet  

 forældelsesreglen i DL 5-14-4.
A.K.5.6 Fristen for skønsmæssige ansættelser Efter skattestyrelseslovens § 35, stk.1, der gælder for indkomståret 1990  

 og senere indkomstår, kan skattemyndighederne som udgangspunkt ikke forhøje  

 en ansættelse vedrørende indkomst- og formueskat senere end 3 år efter  

 udløbet af det indkomstår, ansættelsen vedrører.
Denne generelle begrænsning  

 i skattemyndighedernes revisionsbeføjelse fandtes ikke i den tidligere  

 skattestyrelseslov, hvor revisionsbeføjelsen alene var begrænset af reglen i  

 den dagældende skattestyrelseslovs § 15, stk.5, om skønsmæssige forhøjelser.
 Dog kan skattemyndighederne uden begrænsning ændre grundlaget for en  

 skatteanættelse, eksempelvis ændre afskrivningsgrundlaget for en bygning, men  

 selve ansættelsen kan således ikke ændres mere end 3 år tilbage.  

 Skattemyndighederne kan dog ikke ændre grundlaget mere end 3 år tilbage, hvis  

 der er tale om, at ansættelsen beror på et skøn, jf. § 35, stk.2. Sondringen  

 mellem faktiske skøn (bevisskøn) og retlige skøn har herefter kun betydning i  

 denne særlige situation.
 Reglen i § 35 gælder ikke for skatteansættelser, der vedrører indkomstår  

 før 1990. Det betyder, at reglen om begrænsning af adgangen til at foretage  

 skønsmæssige forhøjelser i den tidligere skattestyrelseslovs § 15, stk.5,  

 fortsat vil finde anvendelse indtil udgangen af 1992.
 Der henvises herom til ligningsvejledningen for tidligere år.
A.K.5.7 Skønsmæssig fordeling af udgifter vedrørende privatforbrug og  

 erhverv A.K.5.7.1 SD-cirk.1981-42 Forventnings princippet Østre Landsret har i dom af 27.nov. 1980 (skd.58.275) om  

 skattemyndighedernes adgang til at ændre en skønsmæssig fastsat fordeling af  

 biludgifter mellem privat og erhvervsmæssig kørsel udtalt følgende:
"Landsretten må efter det oplyste lægge til grund, at sagsøgeren  

 efter sine samtaler med skattevæsenet og under hensyn til langvarig praksis  

 med hensyn til hans og andre advokaters kørsel havde fået forståelse af, at  

 den af ham selvangivne fordeling af kørselsudgifter ville blive godkendt, og  

 at han derfor ikke behøvede at føre egentligt kørselsregnskab.
Herefter og  

 efter det om behandlingen af sagsøgerens selvangivelse foreliggende findes  

 skattemyndighederne at have været uberettiget til uden forudgående  

 underretning at ændre den procentmæssige fordeling af hans kørselsudgifter  

 for indkomståret 1975." Skattemyndighederne kan således ikke uden forudgående underretning ændre  

 sådanne skønsmæssige fordelinger, som kunne være dokumenteret, hvis  

 skatteyderen forud for det pågældende indkomstår var blevet orienteret om den  

 påtænkte ændring.
Dette gælder dog kun, når skatteyderen som følge af  

 skattemyndighedernes tidligere stillingtagen til eller tilkendegivelse om den  

 pågældende skønsmæssige fordeling kunne forvente, at fordelingen ville blive  

 godkendt.
 Det anførte gælder ikke, hvis der er sket væsentlige ændringer i  

 grundlaget for den faktiske fordeling mellem privat og erhvervsmæssig  

 anvendelse, og medfører ingen ændring i adgangen til at regulere niveauet for  

 en række typiske ligningsmæssige skønsposter og satser i overensstemmelse med  

 prisudviklingen, f.eks. værdien af fri bolig, fri opvarmning og satser for  

 forbrug af egne varer.
 I lsr.1984.107 er det forudsat, at en forudgående orientering til  

 skatteyder om ændring af en skønsmæssig fordeling af biludgifter kunne ske  

 ved, at ligningskommissionen i en lokal avis offentliggjorde, at grundsatsen  

 for privat kørsel ville blive ændret fra 6000 km til 8000 km, såfremt der  

 ikke forelå kørselsregnskab.
A.K.5.7.2 Betydningen af skatteyderens forventninger i øvrigt En skatteyder havde opnået de lokale skattemyndigheders indforståelse med  

 en bestemt fordeling mellem privat og erhvervsmæssig kørsel, men fraveg ikke  

 desto mindre denne ved selvangivelsen.
Skatteyderen kunne ikke af  

 myndighedernes passivitet udlede nogen ændring i aftalen, og da der tilmed  

 senere var sket ændring i de faktiske forhold, kunne myndighederne ifølge  

 Landsskatterettens afgørelse uden varsel ændre udgiftsfordelingen.
 Andre landsskatteretsafgørelser angår skatteydere, hvis selvangivne  

 private andel af kørselsudgifter havde været godkendt ved ligningen gennem  

 adskillige år, uden at der dog var truffet nogen form for aftale herom, se  

 lsr.1982.116 og 1983.54. Skattemyndighederne ansås for berettigede til i  

 mangel af kilometerregnskab at anlægge et skøn, der afveg fra det hidtidige  

 uden særligt varsel, idet retten ikke fandt sådanne særlige omstændigheder  

 til stede, som lå til grund for den under A.K.5.7.1 omtalte landsretsdom.
En skatteyder havde i 1978 indgået en aftale med ligningsmyndigheden om  

 fordeling af kørselsudgifter, hvorefter denne fordeling ikke blev ændret for  

 de efterfølgende år.
Dette afskar dog ikke ligningsmyndigheden fra senere at  

 ændre udgiftsfordelingen for indkomstårene 1979-1981 incl., idet der efter  

 det oplyste var sket væsentlige ændringer i grundlaget for fordelingen af de  

 omhandlede udgifter siden afgørelsen for indkomståret 1978, jf. lsr. 1986.11.
En klagers fordeling af kørselsudgifter mellem privat og erhvervsmæssig  

 andel var ændret for 1984 og 1985, idet skattemyndighederne havde anset  

 grundlaget for ændret i forhold til tidligere, hvor man havde accepteret den  

 selvangivne fordeling.
Da der alene havde været tale om passivitet fra  

 myndighedernes side, kunne klageren ikke ud fra forventningsprincippet støtte  

 nogen ret herpå.
Først efter at klageren i juli måned 1985 havde fået  

 skriftlig meddelelse om godkendelse af den selvangivne fordeling for 1984,  

 var han berettiget til at få den selvangivne fordeling godkendt for resten af  

 1985, jf. en landsskatteretskendelse fra 1989 i Skat 1990.1.42.
 To domstolsafgørelser tager stilling til tilfælde, hvor de lokale  

 myndigheders fortolkning af skattereglerne er blevet tilsidesat af de  

 overordnede skattemyndigheder.
 I VLD af 27.feb. 1985 blev der lagt vægt på den adgang, overordnede  

 skattemyndigheder efter skattestyrelsesloven har til at ændre de underordnede  

 myndigheders afgørelser, idet det ikke udelukkede amtsligningsrådet fra at  

 beskære skatteyderens selvangivne befordringsfradrag, at skatteyderen under  

 samtaler med den lokale skatteinspektør var tilsagt fuld fradragsret for de  

 pågældende udgifter.
I ØLD af 11.sept. 1981 blev det sagsøgende selskabs dispositioner i tillid  

 til myndighedernes mangeårige indrømmelse af udlandslempelse tillagt særlig  

 vægt.
Da Statsskattedirektoratet, som var gjort bekendt med selskabets  

 skatteberegning for skatteåret 1970/71, først i en skrivelse af 22.nov. 1977  

 tilsidesatte grundlaget for lempelsen, kunne direktoratets tilkendegivelse  

 ikke få virkning for det allerede forfaldne skattetilsvar (skatteåret  

 1977/78).
I ØLD af 3.marts 1986 (Skat 1986.3.207) blev en i 1982 foretaget  

 forhøjelse af lejeværdien for 1980 for nogle ubebyggede grunde nedsat, idet  

 skatteyderen ved modtagelse af de fortrykte ejendomsskemaer var blevet  

 bibragt den forventning, at lejeværdien skulle beregnes af hver grund for sig  

 i modsætning til den senere forhøjelse, hvor ligningsmyndigheden beregnede en  

 samlet lejeværdi for grundene.
I dommens præmisser er der lagt vægt på, at  

 skatteyderen derved er blevet afskåret fra at disponere anderledes, f.eks.  

 ved salg af grundene til sine børn.
 Dommen er derfor på dette punkt i overensstemmelse med foran omtalte ØLD  

 af 27.nov. 1980 og ØLD af 11.sept. 1981.
Skatteyder skal altså have haft mulighed for at disponere anderledes.  

 Skatteyder skal have haft et realistisk handlingsalternativ.
Herudover er det  

 en betingelse for at anerkende forventningsprincippet, at skatteyder skal  

 have lidt et økonomisk tab - eller risiko herfor - ved at have disponeret i  

 tillid til skattemyndighedernes oprindelige opfattelse.
Skatteyders forventning er ikke retsbeskyttet, hvis han f.eks. har afgivet  

 urigtige oplysninger til skattemyndighederne eller fortiet væsentlige  

 oplysninger.
Forventningen er heller ikke retsbeskyttet, hvis de faktiske  

 forhold har ændret sig siden etableringen af forventningen.
Det er alene positive tilkendegivelser fra skattemyndighederne, der kan  

 bibringe skatteyder en retsbeskyttet forventning.
Skattemyndighedernes  

 passivitet kan med andre ord ikke skabe en berettiget forventning hos  

 skatteyderen.
I hvert fald må der være tale om passivitet fra  

 skattemyndighedernes side i en meget lang årrække.
 Om forventningsprincippet, se UfR 1989, B 98.
A.K.6 Klagebehandlingen A.K.6.1 Administrativ rekurs Behandlingen af skattesager i ligningssystemet bygger på et  

 3-instansprincip, medens det administrative klagesystem bygger på et  

 2-instansprincip.
A.K.6.1.1 Ligningssystemet Inden for ligningssystemet kan den kommunale skattemyndigheds  

 skatteansættelse klagebehandles ved de 2 administrative klageinstanser:  

 skatteankenævnet og Landsskatteretten.
Klageberettiget er alene den  

 skatteyder, der må anses som part i sagen.
 Reglerne om klagebehandling ved skatteankenævn og Landsskatteretten findes  

 i skattestyrelseslovens kapitel 3.
 Landsskatterettens saglige kompetence er angivet i skattestyrelseslovens §  

 23.
Kompetenceområdet omfatter efter skattestyrelseslovens § 24 spørgsmål om  

 skattepligt efter lovgivningens regler om indkomst- og formueskat til staten,  

 spørgsmålet om en skatteansættelse er ugyldig som følge af formelle fejl, og  

 spørgsmål om indkomst eller formue er ansat eller beregnet forkert.
De  

 administrative klageinstanser skal endvidere behandle klager over formelle  

 fejl, dvs. klager over inkompetence og sagsbehandlingsfejl i forbindelse med  

 skattemyndighedernes afgørelser.
 Uden for kompetenceområdet falder spørgsmål om forældelse efter de  

 civilretlige regler i 1908-forældelsesloven, spørgsmålet om strafansvar for  

 urigtig selvangivelse, opkrævningsspørgsmål og spørgsmålet om afgivelse af  

 kontroloplysninger samt spørgsmål om henstand og eftergivelse.
 Spørgsmålet om dispensation fra skattelovgivningen og bevillingsspørgsmål  

 falder ligeledes uden for klagemyndighedernes kompetenceområde.
 T&S og told- og skatteregionerne har i praksis behandlet klager over  

 åbenbare sagsbehandlingsfejl hos de lokale skattemyndigheder.
 Det skyldes, at de lokale skattemyndigheder efter skattelovgivningen er  

 undergivet et statsligt tilsyn.
 I de nævnte tilfælde, hvor der er tale om klare retlige mangler ved  

 sagsbehandlingen, og hvor fejlen umiddelbart kan rettes ved anvendelsen af  

 tilsynsbeføjelsen, er det ikke rimeligt at henvise klager til at få fejlen  

 rettet gennem det administrative rekurssystem.
 Det gælder tilsvarende, hvor sådanne fejl konstateres, uden at den  

 skattepligtige har indgivet en formel klage over sagsbehandlingen.
Landsskatteretten For klage til Landsskatteretten betales et gebyr p.t. kr. 500, som skal  

 indbetales samtidig med indsendelsen af klagen.
Beløbet tilbagebetales, hvis  

 klager helt eller delvis får medhold, se nærmere skattestyrelseslovens § 24,  

 stk.4.
Klagen til Landsskatteretten skal efter skattestyrelseslovens § 25, stk.2,  

 indgives skriftligt, og være vedlagt den påklagede afgørelse samt  

 skatteankenævnets sagsfremstilling.
Reglen om vedlæggelse af sagsfremstilling  

 gælder således ikke i overspringelsessager.
Klagen skal endvidere angive, på  

 hvilke punkter afgørelsen anses for urigtig og begrundelsen herfor.
Endelig  

 skal dokumenter, som klager ønsker anvendt som bevis, ligeledes være vedlagt  

 klagen.
Landsskatteretten kan fastsætte en frist til besvarelse af spørgsmål eller  

 indsendelse af yderligere oplysninger.
Landsskatteretten kan efter § 25,  

 stk.3, afvise klager, der ikke opfylder formkravene.
Afvisning kan endvidere  

 ske, hvor klageadgangen i øvrigt ikke er udnyttet i overensstemmelse med  

 skattestyrelseslovens regler.
Skatteankenævnet Klager til skatteankenævnet over den kommunale skattemyndigheds afgørelser  

 skal indgives til kommunen.
Klagen skal være skriftlig og begrundet, og den  

 skal være modtaget af kommunen senest 1 måned fra modtagelsen af afgørelsen  

 eller årsopgørelsen.
Der er ikke noget til hinder for, at ankenævnet bortser  

 fra fristoverskridelser, når nævnet i overensstemmelse med almindelig  

 forvaltningsretlige principper efter en konkret vurdering finder, at sagen  

 bør behandles.
Reglerne om klage findes i skattestyrelsesloven § 21, stk.1.
For skatteankenævnets sagsbehandling gælder officialprincippet, som  

 betyder, at nævnet selv skal sørge for sagens oplysning, før afgørelsen  

 træffes.
Princippet betyder endvidere, at nævnet ikke er bundet af klagers  

 påstand under sagen, dvs. at klagen ikke er bindende for nævnet, jf.  

 skattestyrelseslovens § 21, stk.4.
§ 21, stk.5, indeholder en regel om overspringelsesfrist.
Hvis der er  

 forløbet mere end 3 måneder efter, at klagen er indbragt for  

 skatteankenævnet, kan klagen, såfemt ligningsfristen er overskredet,  

 indbringes umiddelbart for Landsskatteretten, selv om skatteankenævnet ikke  

 har truffet afgørelse i sagen.
Bortset fra overspringelsessagerne skal en klage til Landsskatteretten  

 være modtaget senest 3 måneder fra modtagelsen af afgørelsen.
Overskridelse  

 af klagefristen bevirker, at klagen afvises, medmindre Landsskatteretten  

 finder, at der foreligger særlige omstændigheder, der taler for at se bort  

 fra fristoverskridelsen.
Ligningsrådet Ligningsrådets afgørelse træffes ved en kendelse, som kan påklages til  

 Landsskatteretten, jf. skattestyrelseslovens § 19, stk.3. For klage over  

 Ligningsrådets kendelser gælder samme regler om sagsfremstilling,  

 begrundelse, klagevejledning og klagefrister som for skatteankenævnenes  

 afgørelser.
A.K.6.1.2 Det administrative klagesystem I konkrete sager, hvor skatteministeren efter skattelovgivningen kan  

 træffe afgørelse, dvs. de administrative klagesager, har skatteministeren med  

 hjemmel i lov nr.59, af 7.feb. 1990 fastsat bek. nr.454 af 18.sept. 1990, der  

 nu er afløst af bek. nr.417 af 6.jun. 1991 (sagsudlægningsbekendtgørelsen).  

 Formålet med bekendtgørelsen er at gennemføre et 2-instansprincip, dvs. at  

 der er mulighed for at klage over en administrativ afgørelse til én  

 højere administrativ instans.
Formålet med bekendtgørelsen har endvidere  

 været, at de administrative skatteafgørelser i videst muligt omfang skal  

 behandles lokalt både i 1. og 2. instans.
Der henvises nærmere til oversigten  

 over bemyndigelser gældende for sager rejst okt. 1990 eller senere.
A.K.6.2 Domstolsprøvelse Adgangen til at få efterprøvet skattemyndighedernes afgørelser ved  

 domstolene er fastsat ved skattestyrelseslovens §§ 31-33. Reglerne omfatter  

 dog ikke adgang til at indbringe en afvisning af et andragende om en bindende  

 forhåndsbesked, jf. § 23, stk.5.
Udgangspunktet er efter § 31, stk. 1, at den administrative rekurs først  

 skal udnyttes, dvs. at sagen først skal have været forelagt  

 Landsskatteretten, før den kan indbringes for landsretten.
Der gælder dog  

 efter samme bestemmelse en overspringelsesfrist på 6 mdr., hvorefter klager  

 kan vælge at indbringe sagen for landsretten, uanset at Landsskatteretten  

 ikke har truffet afgørelse i sagen.
Der gælder endvidere efter bestemmelsens stk. 2 en almindelig  

 søgsmålsfrist på 3 måneder efter Landsskatterettens kendelses afsigelse.  

 Såfremt Landsskatteretten har afvist at behandle en klage, kan klager senest  

 3 år efter udløbet af det indkomstår, som sagen drejer sig om, indbringe  

 sagen for landsretten.
Endvidere gælder der en særlig 1-årsregel i  

 bestemmelsens stk. 5 vedrørende særlige dødsbosager og gaveafgiftssager.
 Endelig gælder der en særlig hjemmel for skattemyndighederne til at  

 anlægge sag i efterbetalingssager, jvf. statsskattelovens § 42. Reglen er i  

 praksis blevet anvendt i forbindelse med skattestrafsager, der indbringes for  

 domstolene.
 Skattestyrelsesloven § 32 indeholder en hjemmel for skatteministeren til  

 at indbringe sager, som Landsskatteretten har påkendt, for domstolene senest  

 3 måneder efter Landsskatterettens kendelses afsigelse.
I almindelighed påses skattestyrelseslovens frister for sagsanlæg ved  

 domstolene ikke af domstolene af egen drift.
Det betyder, at landsretten  

 behandler sagen, medmindre Skatteministeriet nedlægger påstand om afvisning.  

 Nedlægges der under landsretssagen påstand om afvisning på grund af  

 fristoverskridelse, vil landsretten afvise sagen.
Da der er tale om sagsanlæg  

 i 1. instans ved landsretten, kan landsrettens dom ankes til Højesteret i  

 overensstemmelse med retsplejelovens regler.
Klage over en skatteansættelse eller sagsanlæg har efter statsskattelovens  

 § 38 ikke opsættende virkning.
Klager kan imidlertid efter ansøgning til  

 told- og skatteregionerne eller Københavns og Frederiksberg skattedirektorat  

 opnå henstand.
Bestemmelserne herom findes i kildeskattelovens § 73 E og  

 bekendtgørelse nr. 685 af 11. oktober 1990.
 For domstolenes behandling af skattesager gælder forhandlingsprincippet.  

 Det betyder, at sagens parter selv skal fremkomme med alle relevante  

 oplysninger, og at retten ved afgørelsen ikke må gå ud over parternes  

 påstande og anbringender, jf. retsplejelovens § 38.
Under retssagen gælder endvidere retsplejelovens almindelige regler om  

 sagsbehandling ved domstolene.
Da Landsskatteretten er en administrativ  

 rekursinstans, betyder det i praksis, at skatteyderen for domstolene kan  

 fremkomme med påstande og anbringender, der ikke tidligere har været gjort  

 gældende, forudsat sagens identitet bevares.
Der gælder en tilsvarende adgang  

 for Skatteministeriet til for domstolene at fremkomme med påstande og  

 anbringender, hvilket har særlig betydning i overspringelsessager ved  

 landsretten, hvor Skatteministeriet ikke har haft lejlighed til at fremsætte  

 sine synspunkter.
Ved domstolene er udgangspunktet, at der sker efterprøvelse af såvel  

 skattesagens materielle indhold som sagens formalitet.
Problemer omkring  

 domstolenes efterprøvelse af værdiskøn skulle være løst ved indførelsen af  

 reglerne om syn og skøn under Landsskatterettens behandling af sagen.
 Prøvelse af, hvorvidt uskrevne retsgrundsætninger, eksempelvis den  

 almindelige lighedsgrundsætning, er tilsidesat ved skattemyndighedernes  

 sagsbehandling, vil altid kunne ske ved domstolene.
Nedsættelse af en skatteansættelse Såfremt en skatteansættelse nedsættes, medfører dette en ændret  

 årsopgørelse, jvf. kildeskattelovens § 62 A.
Den beregnede skat nedsættes, og  

 skattebeløbet tilbagebetales i overensstemmelse med reglerne i  

 kildeskatteloven.
 Dette gælder, både når skatteansættelsen nedsættes ved skatteankenævnet og  

 Landsskatteretten.
Spørgsmålet har særligt betydning i opkrævningssager.
Højesteret har ved  

 en kendelse i UfR 1975, side 130, fastslået, at en skatteyder havde krav på  

 aflysning af et skatteudlæg, der var tinglyst på skatteyders ejendom, efter  

 at fogedretten havde ophævet skatteudlæget, og at det var uden betydning, at  

 fogedens kendelse var påanket til Landsretten (Dana-sagen).
 Forpligtelsen til at tilbagebetale skattebeløb til domhaver efter en  

 landsretsdom medfører normalt ikke forpligtelse til at tilbagebetale til  

 andre skatteydere, hvis sager er stillet i bero på den principielle sags  

 endelige afgørelse ved Højesteret.
A.K.6.3 Ombudsmandskontrol Folketingets Ombudsmands kompetence omfatter efter ombudsmandsloven  

 statsforvaltningen og kommunalforvaltningen inden for sagsområder, hvor der  

 ved særlovgivningen er rekursadgang.
Skattesager er således omfattet af  

 Ombudsmandens kontrol.
Klage til Ombudsmanden skal være indgivet senest 1 år efter afgørelsens  

 dato, selvom adressaten først bliver bekendt med afgørelsen senere.
Klage til  

 Ombudsmanden har ikke suspensiv virkning, og det er en betingelse, at den  

 administrative rekurs er udnyttet.
Ombudsmanden kan endvidere tage en sag op af egen drift.
I så fald gælder  

 betingelsen om udnyttet rekurs ikke.
 Ombudsmandens bedømmelsesgrundlag er fejl eller forsømmelser, d.v.s.  

 ulovlig forvaltningsvirksomhed, urimelige afgørelser, samt videregående krav  

 til sagsbehandlingen.
 Eksempelvis påtales ofte langsommelig sagsbehandling.
Ombudsmandens kontrol består i en adgang til at kritisere og henstille og  

 til at foreslå forandringer af love og administrative bestemmelser til fremme  

 af retssikkerheden og til forbedring af administrationen.
Endelig kan  

 Ombudsmanden henstille til Justitsministeriet at give klageren fri proces for  

 domstolene.
A.K.7 Princippet om lovmæssig forvaltning For skattemyndighedernes sagsbehandling gælder forvaltningsrettens  

 almindelige regler, herunder princippet om lovmæssig forvaltning og en række  

 uskrevne retsprincipper.
 Princippet om lovmæssig forvaltning betyder, at skattemyndighedernes  

 afgørelse ikke må være positivt i strid med lovgivningen samt, at afgørelsen  

 skal have hjemmel i en lovbestemmelse.
 De uskrevne retsprincipper, som er opstillet i retspraksis, er  

 grundsætningen om magtfordrejning (usaglige hensyn), den almindelige  

 forvaltningsretlige lighedsgrundsætning (usaglig forskelsbehandling),  

 princippet om pligtmæssigt skøn og proportionalitetsgrundsætning.
Den statslige skatteforvaltnings tilsynsbeføjelser overfor den kommunale  

 skatteadministration, som nærmere fremgår af skattestyrelseslovens kap.2,  

 stk.1, og opkrævningsbekendtgørelsens § 1, stk.2, indebærer en forpligtelse  

 for told- og skatteregionerne til at gribe ind i tilfælde, hvor regionen  

 bliver opmærksom på klare tilsidesættelser af gældende skatteretlige og andre  

 forvaltningsretlige regler.
Dette kan ske ved en tilkendegivelse til  

 kommunens skatteforvaltning med henblik på en ændret årsopgørelse eller  

 frafald af tvangsinddrivelsesskridt over for den skattepligtige.
Endelig kan  

 regionen anvende beføjelsen til at eftergive et pålignet skattebeløb.
Ligningsvejledningen Ligningsvejledningen indeholder en beskrivelse af gældende ret indenfor  

 skatteområdet.
Ligningsvejledningen indeholder endvidere anvisninger godkendt  

 af Ligningsrådet, som er bindende for de lokale skattemyndigheder.
Praksisændring I princippet kan skattemyndighederne ændre en praksis, eksempelvis ved at  

 følge en anden fortolkning af en lovbestemmelse.
Det gælder, selv om der er  

 tale om en langvarig og hidtil konsekvent fulgt praksis.
En skærpelse af  

 praksis kan efter almindelige forvaltningsretlige regler kun ske med virkning  

 for fremtiden.
Under alle omstændigheder skal en praksisændring gennemføres  

 med en vis smidighed, eventuelt efter en overgangsordning.
Lempes en administrativ praksis, antages det i almindelighed, at  

 afgørelser, der er truffet efter den tidligere strenge praksis, kun kan  

 kræves taget op til ny overvejelse og afgjort efter den nye praksis, såfremt  

 den tidligere praksis har været ulovlig.
Er der tale om en ny praksis, der  

 inden for lovens rammer lægger andre hensyn til grund eller foretager en  

 anderledes vægtning af hensynene indbyrdes (det skønsmæssige element), har  

 borgeren ikke krav på, at en sag genoptages.
 En klart ulovlig administrativ praksis vil blive tilsidesat af domstolene.  

 Tilsvarende gælder, hvor skattemyndigheden vedrørende skønsspørgsmål har  

 fulgt en "hjemmelavet regel" så slavisk, at myndighederne har  

 undladt at vurdere, om der i den konkrete sag foreligger sådanne specielle  

 omstændigheder, at den administrative praksis burde være fraveget.  

 Myndigheden kan her have tilsidesat princippet om "pligtmæssigt  

 skøn".
A.K.8 Bindende forhåndsbesked Ifølge lov nr.143 af 13.april 1983 kan skatteydere få bindende  

 forhåndsbesked om skattespørgsmål m.v.
 I tilknytning til loven findes bekendtgørelse nr.441 af 10.juni 1987 om  

 afgiftsberegning m.v. samt cirkulære nr.139 af 5.sept. 1983.
Lovens hovedregel Efter lovens § 1 kan enhver hos Ligningsrådet få svar - forhåndsbesked -  

 på spørgsmål vedrørende almindelig eller særlig indkomstskat, kulbrinteskat,  

 selskabsskat eller formueskat, indkomstskat og tillægsafgift efter  

 pensionsbeskatningsloven eller afgift efter lov om frigørelsesafgift.
Eventuel ny lovgivning inden for de nævnte områder vil ligeledes være  

 omfattet, jf.
Skat 1987.4.296.
 Ordningen omfatter derimod ikke arve- og gaveafgift, realrenteafgift eller  

 kildeskattespørgsmål (opkrævningsspørgsmål). Loven ændrer ikke de særlige  

 regler i KL § 33 A om bindende forhåndsbesked inden for dødsbobeskatningen.
Der kan kun gives bindende forhåndsbesked, hvis det findes af væsentlig  

 betydning for vedkommende skatteyder at få et sådant svar.
Afgørende for, om  

 spørgsmålet har væsentlig betydning, vil som hovedregel være dets økonomiske  

 aspekter, men også spørgsmål, der isoleret betragtet er af mindre økonomisk  

 betydning, kan besvares.
Der er bl.a. tænkt på situationer, hvor  

 dispositionen i tilfælde af gunstigt svar tænkes gentaget, eller hvor  

 situationen er årligt tilbagevendende.
Bindende forhåndsbesked kan efter § 1, stk.3, i almindelighed ikke gives  

 om den skattemæssige virkning af en disposition, der er gennemført.
Der vil  

 dog efter omstændighederne være mulighed for at få forhåndsbesked også om  

 dispositioner, der er gennemført.
Dette vil f.eks. gælde, hvor den skatte-  

 eller afgiftsmæssige bedømmelse af den foretagne disposition kan påvises at  

 have væsentlig interesse for forespørgerens stillingtagen til fremtidige  

 dispositioner.
Bevillingssager falder uden for området for loven om bindende  

 forhåndsbesked.
Anmodninger, der angår sådanne områder, må derfor afvises og  

 behandles som bevillingssager i sædvanlig instansfølge.
Formelle betingelser - herunder betaling af afgift Anmodning om forhåndsbesked skal efter lovens § 2 være indsendt skriftligt  

 til Told- og Skattestyrelsen inden tidspunktet for rettidig indgivelse af  

 selvangivelse for det indkomstår, besvarelsen har betydning for.
Anmodningen  

 skal indeholde alle de oplysninger af betydning for svaret, som står til  

 forespørgerens rådighed.
Hvis Told- og Skattestyrelsen for at kunne tage  

 stilling til spørgsmålet må anmode forespørgeren om yderligere oplysninger  

 eller dokumentation, skal denne efterkomme anmodningen inden den frist,  

 styrelsen fastsætter.
Efterkommes anmodningen ikke, kan spørgsmålet afvises.  

 Svaret kan også begrænses til de forhold, der skønnes tilstrækkeligt oplyst.
Samtidig med indsendelsen af anmodning om bindende forhåndsbesked skal der  

 betales en afgift på 1.300 kr. (i 1992). Denne afgift kan forhøjes i  

 tilfælde, hvor den beskrevne disposition har et betydeligt økonomisk omfang,  

 eller hvor besvarelsen af forespørgslen er særlig arbejdskrævende, jf. lovens  

 § 7, stk.1. samt bkg. nr. 441 af 10.juni 1987, der giver nærmere  

 retningslinjer om eventuelt forhøjet afgift.
Ligningsrådets afgørelser om  

 forhøjelse af afgiften kan indbringes for Skatteministeriet, Departementet.
Sagen tages ikke op til realitetsbehandling, før afgiften er betalt,  

 ligesom der i de tilfælde, hvor der skal betales yderligere afgift, ikke  

 afgives svar, før denne er betalt.
Afviser Ligningsrådet at besvare et  

 spørgsmål eller trækkes anmodningen tilbage, kan afgiften tilbagebetales helt  

 eller delvis.
Afgiften for en bindende forhåndsbesked kan ikke fradrages ved  

 indkomstopgørelsen.
Visse tvivlsspørgsmål kan afvises Hvis spørgsmålet om forhåndsbesked er af en sådan beskaffenhed, at det  

 ikke kan besvares med fornøden sikkerhed, eller hvis andre hensyn taler  

 afgørende mod at fremkomme med en besvarelse, kan Ligningsrådet efter lovens  

 § 3 afvise spørgsmålet.
Det samme gælder, hvis det ikke er af væsentlig  

 betydning for forespørgeren at få svar på det stillede spørgsmål.  

 Ligningsrådets afgørelser, der går ud på afvisning, kan ikke påklages.
 Det fremgår af bemærkningerne til lovforslagets § 3, at man især har tænkt  

 på værdiansættelsesspørgsmål og spørgsmål, hvor alternative  

 løsningsmuligheder ønskes skattemæssigt belyst (skattetænkning).
For unoterede aktier m.v. gælder, at den i skd.cirk. nr.185 af 17.nov.  

 1982, punkt 17, angivne fremgangsmåde kan anvendes.
Som følge heraf er der i  

 sådanne sager i almindelighed ikke behov for en bindende forhåndsbesked.  

 Uanset dette, gives der normalt forhåndsbesked om disse  

 værdiansættelsesspørgsmål, såfremt der indsendes anmodning herom.
Se i øvrigt  

 ligningsvejledningen om aktionærer og selskaber, afsnit SF.
Ligningsrådet har med hjemmel i lovens § 3 i en del tilfælde afvist at  

 give bindende forhåndsbesked i sager om ophør eller indtræden af fuld  

 skattepligt, jf. kildeskattelovens § 1, nr.1. Ved afgørelser om fuld  

 skattepligt lægges der vægt på, om den pågældende ved at grunde husstand,  

 leje sig bolig eller ved andre foranstaltninger har tilkendegivet, at han  

 agter at have hjemsted her.
Det beror således på en samlet vurdering af  

 skatteyderens forhold, herunder den boligmæssige, økonomiske og  

 familiemæssige tilknytning, om den fulde skattepligt foreligger.
 Der er dog ikke tale om en generel linie, idet Ligningsrådet har givet  

 bindende forhåndsbesked i andre sager om ophør af skattepligt, hvor de  

 faktiske oplysninger har været af en sådan karakter, at afgørelsen ikke  

 frembød større tvivl.
Forhåndsbesked kan påklages Den givne forhåndsbesked kan efter lovens § 5 indbringes for  

 Landsskatteretten senest 3 måneder efter modtagelsen af beskeden, der skal  

 vedlægges klagen.
Klagen skal ske skriftligt i den form, der er foreskrevet i  

 skattestyrelseslovens § 25, stk.2, og behandles efter de regler, der er  

 fastsat i skattestyrelsesloven.
Landsskatterettens kendelser vedrørende  

 forhåndsbesked kan indbringes for domstolene af såvel forespørgeren som af  

 skatteministeren inden 3 måneder efter kendelsens afsigelse.
Sag anlægges ved  

 den landsret, i hvis kreds forespørgeren har hjemting ved sagens anlæg.
Ved Landsskatterettens klagebehandling af en bindende forhåndsbesked kan  

 retten alene træffe afgørelse på det grundlag, der forelå på tidspunktet for  

 forhåndsbeskedens afgivelse.
Der kan således ikke efterfølgende ændres på  

 formuleringen af anmodningen om bindende forhåndsbesked gennem en  

 klagebehandling ved Landsskatteretten, jf.
Skat 1989.7.549.
Forhåndsbesked er bindende for skattemyndighederne Forhåndsbesked fra Ligningsrådet har bindende virkning for  

 skattemyndighederne ved behandlingen af det beskrevne forhold, jf. lovens §  

 6.
 Hvis der er sket ændringer i den lovgivning, der danner grundlag for  

 forhåndsbeskeden, eller hvis der er sket ændringer i de faktiske  

 forudsætninger, der har været bestemmende for forhåndsbeskeden, er  

 skattemyndighederne ikke bundet.
 Loven hindrer ikke, at skattemyndighederne ved ligningen undlader at lægge  

 en afgiven forhåndsbesked til grund, når der efterfølgende er sket ændringer  

 af praksis, som vil være gunstigere for forespørgeren at få lagt til grund.
Forhåndsbeskeden er derimod ikke bindende for vedkommende skatteyder.  

 Dette betyder, at skatteyderen frit kan selvangive i strid med en meddelt  

 forhåndsbesked, og han har herefter mulighed for at få prøvet sagen i den  

 almindelige klageinstansfølge.
Skatteankenævnet og Told- og Skatteregionen  

 vil under en sådan klagesag være bundet af Ligningsrådets forhåndsbesked.
