Skriftlig fremsættelse (7. oktober 2010) Udenrigsministeren (Lene Espersen) Herved tillader jeg mig for Folketinget at fremsætte:
 Forslag til folketingsbeslutning om Danmarks ratifikation af Protokol om ændring af Protokollen om overgangsbestemmelser, der er knyttet som bilag til Traktaten om Den Europæiske Union, til Traktaten om Den Europæiske Unions funktionsmåde og til Traktaten om oprettelse af Det Europæiske Atomenergifællesskab.
(Beslutningsforslag nr.
B 2) Forslaget har til formål at indhente Folketingets samtykke til, at Danmark ratificerer Protokol om ændring af Protokollen om overgangsbestemmelser - knyttet som bilag til Traktaten om Den Europæiske Union, til Traktaten om Den Europæiske Unions funktionsmåde og til Traktaten om oprettelse af Det Europæiske Atomenergifællesskab - for så vidt angår sammensætningen af Europa-Parlamentet.
 Ændringsprotokollen blev vedtaget af repræsentanter for EU-medlemsstaternes regeringer på en regeringskonference den 23. juni 2010 og vedrører sammensætningen af Europa-Parlamentet i den resterende del af dets valgperiode frem til 2014. Protokollen reflekterer den politiske enighed, som Det Europæiske Råd nåede til på dets møde den 18. -19. juni 2009 om midlertidigt, dvs. frem til næste valg i 2014, at skabe 18 ekstra pladser.
 Baggrunden herfor var, at Europa-parlamentet ved valget i juni 2009 blev sammensat på grundlag af de dagældende bestemmelser i Nice-traktaten, der fastsatte et loft på 736 medlemmer af Europa-Parlamentet, medens tallet i henhold til Lissabon-traktaten, der trådte i kraft den 1. december 2009, er 750 medlemmer plus parlamentsformanden, dvs. i alt 751 medlemmer.
 Protokollen gør det muligt for de medlemsstater, hvis antal medlemmer af Europa-Parlamentet ville have været højere, såfremt Lissabon-traktaten havde været gældende ved valget til Europa-Parlamentet i juni 2009  i en overgangsperiode frem til valget i 2014 - at disponere over de 18 ekstra pladser, som Lissabon-traktaten ville have givet dem, og at besætte dem uden at skulle afvente valget til Europa-Parlamentet i 2014.
Ifølge protokollen får Spanien således 4 ekstra medlemmer, Østrig, Frankrig og Sverige får hver 2 ekstra medlemmer, og Polen, UK, Nederlandene, Italien, Slovenien, Malta og Letland får hver et ekstra medlem.
Det medfører valg af 18 yderligere medlemmer til Europa-Parlamentet.
Samtidig bibeholder Tyskland det antal medlemmer, som landet retmæssigt blev tildelt ved valget i 2009 i henhold til Nice-traktaten, men som er tre medlemmer mere end Tyskland vil blive tildelt i 2014, når valget afholdes i henhold til reglerne i Lissabon-traktaten.
Det samlede antal medlemmer af Europa-Parlamentet bringes således midlertidigt op på 754.
Protokollen fastslår, at medlemsstaterne selv udpeger de personer, som skal besætte de ekstra pladser.
Dog skal personerne udvælges ved almindelige direkte valg, på grundlag af resultaterne fra valget til Europa-Parlamentet i 2009 eller ved at de berørte landes nationale parlamenter udpeger det nødvendige antal medlemmer.
 Protokollen medfører ikke ændringer for så vidt angår antallet af danske medlemmer af Europa-Parlamentet, eftersom Danmark ved valget i 2009 blev tildelt det samme antal medlemmer, som Danmark tildeles efter Lissabon-traktaten.
Af ændringsprotokollen fremgår, at den for at træde i kraft skal ratificeres af alle medlemsstater i overensstemmelse med deres forfatningsmæssige bestemmelser.
Videre angives, at protokollen træder i kraft den første dag i den måned, der følger efter deponeringen af det sidste ratifikationsinstrument  om muligt den 1. december 2010. Idet jeg i øvrigt henviser til de bemærkninger, der ledsager forslaget, og idet jeg kan tilføje, at Danmarks ratifikation af ændringsprotokollen ikke vurderes at ville medføre statsfinansielle udgifter i nævneværdigt omfang, skal jeg tillade mig at anbefale det til det Høje Tings velvillige behandling.
