Dagpenge, fradrag, pension, beregning Resumé Medlemmet, der modtager tjenestemandspension kontaktede a-kassen efter at have modtaget sin første dagpengeudbetaling.
 Medlemmet var af den opfattelse, at han fik for lidt udbetalt i dagpenge, og var ikke enig i det af a-kassen oplyste beregningsgrundlag.
A-kassen traf herefter afgørelse om beregningsgrundlaget for udbetaling af dagpenge.
Af a-kassens beregningsgrundlag fremgik bl.a., at a-kassen modregnede medlemmets tjenestemandspension svarende til 5,5 time pr. uge.
Medlemmet skulle herefter have udbetalt dagpenge svarende til 31,5 timer pr. uge.
Medlemmets ugefradrag blev som følge heraf nedsat til det antal timer der skulle udbetales dagpenge for svarende til 31,5 timer.
 Direktoratet tiltrådte a-kassens afgørelse.
 Ankenævnet fandt ikke, at der var foretaget et korrekt skattetræk, og at der på denne baggrund ikke var udbetalt et korrekt dagpengebeløb til medlemmet.
 Ankenævnet fandt, at uanset at medlemmet alene havde ret til udbetaling af dagpenge for 31,5 timer, skulle det fulde ugefradrag anvendes i forbindelse med skattetræk.
Ifølge SKATs juridiske vejledning skulle hovedkortet anvendes som grundlag for beregning af A-skat for hele den periode som opgørelsen omfattede, selvom lønmodtageren ikke havde arbejdet på fuld tid.
A-kassen havde anvendt SKATs juridiske vejledning, der vedrørte personer, der arbejdede på nedsat tid og samtidig fik udbetalt supplerende dagpenge.
I denne situation skulle ugefradraget anvendes forholdsmæssigt, da ugefradraget forudsattes anvendt af arbejdsgiver for så vidt angik de dage, hvor der blev udbetalt løn.
 Det var ankenævnets vurdering, at der i medlemmets tilfælde ikke var tale om sådan en situation, hvor medlemmet fik udbetalt et forsørgelsesgrundlag fra a-kassen og alene anvendte hovedkortet i a-kassen.
 Ankenævnet ændrede således direktoratets afgørelse.
 Ankenævnet har behandlet Deres klage på møde den 7. februar 2008.
Nævnet traf denne A F G Ø R E L S E Der er ikke foretaget et korrekt skattetræk for ugerne 18-20 i 2006. Der er på denne baggrund ikke udbetalt et korrekt dagpengebeløb til Dem.
 Ankenævnet ændrer således Arbejdsdirektoratets afgørelse af den 7. juli 2006 vedrørende dette spørgsmål.
B E G R U N D E L S E Ankenævnet har lagt til grund, at  De modtager tjenestemandspension svarende til 959,02 kr. pr. uge,  De har et fradrag svarende til 1.265 kr. pr. uge,  De har en trækprocent på 40 % pr. uge,  dagpengesatsen er på 547 kr. pr uge, og  De alene har klaget til ankenævnet over a-kassens skattetræk i forbindelse med udbetaling af dagpenge for ovennævnte måneder i 2006.
 Ankenævnet finder, at der uanset, at De alene havde ret til udbetaling af dagpenge for 31,5 timer, skulle anvendes det fulde ugefradrag i forbindelse med skattetræk.
 Deres skattefradrag pr. uge skal således ikke nedsættes forholdsmæssigt, som af a-kassen og direktoratet anført.
 SKAT har telefonisk over for sekretariatet oplyst, at skattefradrag skal ske som ovenfor anført, hvilket i øvrigt fremgår af SKATs juridiske vejledning om fradrag F1.5.1.1.
 Det fremgår heraf, at bruges hovedkortet som grundlag for beregningen af A-skat, skal der beregnes fradrag for hele den periode, som opgørelsen omfatter, selvom lønmodtageren ikke har arbejdet på fuld tid.
Det fremgår af sagen, at a-kassen har anvendt den del af SKATs juridiske vejledning, som vedrører skattetræk for et medlem, som arbejder på nedsat tid og samtidig får udbetalt supplerende dagpenge.
I denne situation skal ugefradraget jf. vejledningen anvendes forholdsmæssigt, idet ugefradraget forudsættes anvendt af arbejdsgiver for så vidt angår de dage, for hvilke der udbetales løn.
 Efter ankenævnets opfattelse er der ikke tale om en sådan situation i Deres sag, hvor De får udbetalt forsørgelsesgrundlag fra a-kassen og alene anvender hovedkortet i a-kassen.
R E G L E R Ankenævnet henviser til  § 58, stk. 1 og 2 i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 1, nr. 1 og § 8 i Arbejdsdirektoratets bekendtgørelse nr. 492 af 12. juni 2003 om fradrag i arbejdsløshedsdagpenge m.v.
O P L Y S N I N G E R N E 
I 
S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Arbejdsdirektoratet Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
§ 58. Efter forhandling med Beskæftigelsesrådet kan direktøren for Arbejdsdirektoratet fastsætte regler om 1) udbetaling af dagpenge og aktiveringsydelse for søgnehelligdage, 2) retten til dagpenge for et medlem, a) som under ledighed har bibeskæftigelse ved selvstændig virksomhed, eller b) som er beskæftiget i en virksomhed, hvor arbejdstiden er nedsat efter aftale mellem arbejdsgiver og lønmodtagere, 3) hvilken betydning arbejde og indtægt skal have for størrelsen af a) dagpenge eller aktiveringsydelse, der udbetales efter § 52 a eller § 55, b) overgangsydelse, der udbetales i henhold til kapitel 11 c, samt c) ydelser, der udbetales i henhold til lov om børnepasningsorlov.
 Stk. 2. Direktøren for Arbejdsdirektoratet kan fastsætte regler om udbetaling af dagpenge til et medlem, som bliver ledig på Færøerne, i Grønland eller i udlandet.
 Arbejdsdirektoratets bekendtgørelse nr. 492 af 12. juni 2003 om fradrag i arbejdsløshedsdagpenge m.v.
Fradrag i ydelser § 1. Arbejde og indtægter medfører fradrag i følgende ydelser:
 1) Dagpenge og aktiveringsydelse, der udbetales efter lov om arbejdsløshedsforsikring m.v.
 § 8. Løbende udbetaling af pension (inklusive tillæg), som er led i et tidligere ansættelsesforhold og er af en sådan karakter, at det er sædvanligt, at arbejdsgiveren bidrager til pensionen, medfører fradrag, jf. dog § 11.
 Stk. 2. Løbende udbetaling af pension, som har forbindelse med en arbejdsperiode i udlandet, medfører fradrag.
 Stk. 3. Løbende udbetaling af pension og pensionslignende ydelser til et medlem, der tidligere har været borgmester, udvalgsformand, rådmand, medlem af Folketinget eller Europaparlamentet mv., medfører fradrag.
Stk. 4. Løbende udbetaling fra en tidligere arbejdsgiver af beløb, som kan sidestilles med pension, medfører fradrag.
Dette gælder, uanset om beløbet udbetales løbende efter arbejdsophøret eller som supplement til dagpengene.
 Stk. 5. Fradraget sker for den periode, pensionen eller beløbet dækker.
 Beregning af fradrag mv.
Dagpenge Timefradrag § 13. Beregning af fradrag, herunder belægning af dagpengekort, sker efter reglerne i bekendtgørelse om supplerende dagpenge.
Stk. 2. Timetallet, der skal ske fradrag for efter §§ 7-10, beregnes ved omregning af indtægterne med omregningssatsen.
Tilsvarende gælder for løn for arbejde, der ikke kan anses for kontrollabel og for honorarer, jf. § 6.
 Stk. 3. Ved beregning af fradrag for indtægter efter § 8, stk. 2, omregnes den udenlandske pensionsudbetaling med den officielle valutakurs den første hverdag i udbetalingsperioden.
 Stk. 4. Fradrag for arbejde ved selvstændig virksomhed som bibeskæftigelse sker efter reglerne i bekendtgørelse om bibeskæftigelse, jf. § 3.
