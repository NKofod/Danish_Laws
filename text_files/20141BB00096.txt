Fremsat den 17. marts 2015 af Nikolaj Villumsen (EL), Jørgen Arbo-Bøhr (EL), Pernille Skipper (EL) og Frank Aaen (EL) Forslag til folketingsbeslutning om forbud mod opbevaring af hjemmeværnsvåben i hjemmet Folketinget pålægger regeringen at tage initiativ til et forbud mod, at hjemmeværnsfolk må opbevare deres våben i hjemmet.
Bemærkninger til forslaget Den 14. februar 2015 blev København ramt af et forfærdeligt terrorattentat, da en ung, radikaliseret mand skød og dræbte to og sårede mindst fem personer.
Attentatet er siden blevet analyseret flittigt, og det diskuteres, hvordan og hvorfor det skete.
I den forbindelse er det kommet frem, at det våben, der blev anvendt ved  angrebet mod et debatarrangement i Krudttønden på Østerbro, var et såkaldt M/95-gevær, som stammer fra hjemmeværnet, og som var blevet stjålet ved et hjemmerøveri i 2013.
 Det rejser naturligt nok spørgsmålet, om den danske befolkning kan føle sig sikker i forhold til, at et stort antal hjemmeværnsfolk  faktisk mere 4.300 personer  opbevarer deres våben i hjemmet.
 Terrorattentatet i København tyder på, at svaret på det spørgsmål er nej.
 Enhedslisten mener derfor, at det er på tide, at der indføres et forbud mod, at hjemmeværnsfolk kan opbevare deres våben i hjemmet.
Tidligere kritik af ordningen er blevet tilbagevist med, at det har gjort det muligt for hjemmeværnsfolkene hurtigt at komme ud på øvelser, at de ikke først skal hente deres skydevåben på et centralt lager.
Hjemmeværnsfolkene har til gengæld skullet opbevare deres våben under sikre forhold, hvor våbnene skal opbevares i godkendte våbenskabe og med såkaldt dobbelt sikring.
 Det forfærdelige attentat mod Krudttønden viser imidlertid med al tydelighed, at hjemmeværnsvåbnene ikke opbevares tilstrækkelig sikkert i hjemmeværnsfolkenes hjem.
 Attentatet den 14. februar 2015 afstedkom da også, at hjemmeværnet selv ville undersøge mulighederne for yderligere sikring af våbnene, og den 9. marts 2015 oplyste hjemmeværnet, at det havde besluttet, at hjemmeværnsfolkene skal aflevere bundstykkerne til deres våben, så våbnet ikke kan affyres.
 Enhedslisten mener imidlertid, at dette tiltag ikke er tilstrækkeligt, og at tiden nu er inde til, at der handles markant, før flere hjemmeværnsvåben havner i de forkerte hænder.
 Derfor bør regeringen indføre et forbud mod, at hjemmeværnsfolk må opbevare deres våben i hjemmet.
Skriftlig fremsættelse Nikolaj Villumsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod opbevaring af hjemmeværnsvåben i hjemmet.
(Beslutningsforslag nr.
B 96) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
