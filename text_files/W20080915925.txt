Pressenævnets kendelse i Sag nr. 2008-6-640 [K] har klaget til Pressenævnet over to artikler på www.avisen.dk den 2. februar 2008, idet han mener, at god presseskik er tilsidesat.
1. Sagsfremstilling www.avisen.dk bragte den 2. februar 2008 en artikel under overskriften [K] pjækkede fra generalprøven  arrangørerne raser og underoverskriften Havde ikke tid til at deltage ved fredagens generalprøve, hvortil 3.681 havde købt billet. Uprofessionelt, lyder kritikken fra arrangørerne..
Af artiklen fremgik følgende:
 3.681.
 Så mange mennesker havde købt billet til fredagens generalprøve på årets Melodi Grand Prix finale og ligeså mange så frem til at se den kendte tv-vært, [K], optræde med sin hyldest til operastjernen Luciano Pavarotti.
Sangen Luciano blev sunget som planlagt  bare ikke af [K].
Han havde nemlig for travlt til at tage turen til Horsens.
I stedet måtte publikum nøjes med en bævende nervøs version, fremført af korsangeren [A].
Grunden til [K]s fravær er, at han i øjeblikket er travlt optaget af prøverne på Olsen Banden-musicalen, hvor han spiller rollen som Kjeld.
Forestillingen har premiere i Tivolis koncertsal i København næste fredag.
Der er allerede nu solgt mere end 40.000 billetter og planlagt forestillinger indtil langt hen i april, så hvis seerne i aften smser stemmerne i retning af den trinde tv-vært, bliver der ikke meget tid til at teste timing og sceneshow inden den internationale semifinale i Beograd 22. maj.
Nyhedsavisen ville gerne have spurgt [K] om, hvordan han kunne blive væk fra generalprøven, når så mange mennesker havde set frem til hans optræden.
Men det var desværre ikke muligt at træffe den travle entertainer.
 Til gengæld faldt der i aftes hårde ord fra produktionen bag det store show, og der var stor irritation over [K]s afbud.
- Det er bare ikke professionelt at blive væk fra så vigtig en prøve.
Normalt ville vi slet ikke arbejde med kunstnere, der ikke vil komme til prøverne.
Ved flere andre shows har vi simpelthen valgt dem fra, hvis ikke de kunne være med til prøven.
Det er så utroligt vigtigt at prøve alting igennem, når man laver live-shows på tv, og det ved [K] også, siger en kilde til Nyhedsavisen. Samme dag bragte netavisen en artikel under overskriften Arrogant [K] ville have særbehandling og underoverskriften Den kendte tv-vært ville have lov til at komme for sent til aftenens Melodi Grand Prix.
Til sidst blev [han] sat på plads af arrangørerne.
Af artiklen fremgik følgende:
Det er ikke kun Pavarottis sangtalent, som [K] hylder med sin deltagelse i årets Melodi Grand Prix.
Den travle tv-vært har tilsyneladende også taget hans primadonna-nykker til sig.
 Efter først at have meldt afbud til generalprøven i sidste øjeblik på grund af prøverne på Olsen Banden-musicalen, bad [K] arrangørerne om lov til at ankomme for sent til aftenens show i Forum Horsens.
 En kilde i produktionen fortæller, at han forleden spurgte om lov til først at forlade København lørdag klokken 18. Bare to timer før showstart.
- Det sagde vi selvfølgelig nej til.
Han ville slet ikke kunne nå at være i Horsens til tiden.
[K] går i aften på som nummer tre i konkurrencen med sangen Luciano.
Og selv med hans store rutine i at optræde, ville det, med en rejsetid på godt to en halv time fra København til Horsens, være umuligt for ham at nå frem i tide.
Det har ikke været muligt at træffe [K] for en kommentar. www.avisen.dk bragte den 19. februar 2008 en artikel under overskriften Beklagelse og underoverskriften Den 2. februar bragte Avisen.dk to artikler om og med [K] i forbindelse med omtalen af finalen i Dansk Melodi Grand Prix 2008..
Af artiklen fremgik følgende:
I den ene artikel fremgik det, at arrangørerne raser over, at [K] pjækkede fra generalprøven.
Artiklen bliver underbygget af en anonym kilde fra produktionsholdet.
I den anden artikel fremgik det, at Arrogant [K] ville have særbehandling.
Ydermere fremgik det, at  den travle tv-vært har tilsyneladende også taget hans (Pavarottis, red.) primadonna-nykker til sig.
Endvidere fremgik det af en anonym kilde, at [K] spurgte om lov til at forlade København kl. 18  to timer før showstart.
[K] har klaget over den behandling, som han har fået af Nyhedsavisen i disse to artikler.
Dels fremhæver han, at hans aftale med DR var at forlade København (hvor han deltog i prøver på Olsen Banden-musicalen) kl. 16.00. Dels mener han, at han er blevet udsat for en urimelig behandling af Nyhedsavisen.
Nyhedsavisen vil gerne understrege, at vi i denne sag ikke har fulgt vores almindelige retningslinjer for god presseskik.
Brugen af anonyme kilder bør kun anvendes ved særligt væsentlige sager og i tilfælde, hvor det på ingen måde er muligt at fremskaffe oplysninger på anden vis end ved at benytte anonyme kilder.
Nyhedsavisen har beklaget over for [K] og undskyldt de gener, som artiklerne eventuelt har medført.
Artiklerne er slettet fra Avisen.dk. 2. Parternes synspunkter 2.1. [K]s synspunkter [K] har anført, at han over for Danmarks Radio havde oplyst, at der kunne opstå vanskeligheder, hvis han nåede finalen i Melodi Grand Prix.
Det har derfor hele tiden været aftalt, at klager ikke var med i andet end selve finalen.
Klager pjækkede ikke og skaffede selv en stand-in til generalprøven.
Det er ikke korrekt, at han skulle have spurgt Danmarks Radio, om han kunne køre fra København kl. 18, idet det ville være fysisk umuligt at køre de ca. 260 km. og nå frem i tide.
På denne baggrund skriver www.avisen.dk, at klager er arrogant.
Mellem klager og Danmarks Radio var der indgået aftale om, at klager skulle køre fra København kl. 16.
2.2. www.avisen.dks synspunkter www.avisen.dk har erkendt, at der ikke er belæg for at skrive, at arrangørerne raser, idet avisen alene citerer en anonym kilde.
Det er avisens opfattelse, at anonyme kilder alene bør anvendes i meget væsentlige sager.
Sprogbrugen i artiklen Arrogant [K] vil have særbehandling er heller ikke i tråd med avisens principper om fair behandling af kilderne.
www.avisen.dk har videre beklaget, at man i artiklerne har begået en række fejl og i den forbindelse bragt en rettelse den 19. februar 2008 fra kl. 6.00 og resten af døgnet.
De påklagede artikler er tillige fjernet fra netavisen.
 3. Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Axel Kierkegaard, Hans Peter Blicher, Lene Sarup og Marianne Druedahl.
Det følger af de vejledende regler for god presseskik, at det er massemediernes opgave at bringe korrekt og hurtig information.
Så langt det er muligt, bør det kontrolleres, at de oplysninger, der gives, er korrekte, jf. punkt A.1.
På baggrund af [K]s oplysninger lægger Pressenævnet til grund, at klager havde indgået aftale med Danmarks Radio om, at han ikke deltog i generalprøven, og at han skulle køre fra København kl. 16. Pressenævnet finder herefter, at www.avisen.dk ved at skrive, at [K] pjækkede fra generalprøven  arrangørerne raser, giver indtryk af, at klager er udeblevet fra en aftale, hvilket ikke er korrekt.
På baggrund af ukorrekte oplysninger vurderer www.avisen.dk videre, at klager er arrogant, og nævnet udtaler sin kritik af www.avisen.dk.
 Da www.avisen.dk den 19. februar 2008 har berigtiget forholdene, finder Pressenævnet ikke grundlag for at pålægge offentliggørelse efter medieansvarsloven § 49.
