§ 1.  Når tiltale rejses, eller forundersøgelse  

 begæres mod en person, der er ansat under staten, et amt, en kommune eller en  

 institution af offentlig karakter, indsender politiet genpart af  

 anklageskrift eller forundersøgelsesbegæring til rigsadvokaten, ledsaget af  

 de fornødne oplysninger om den pågældendes ansættelsesforhold.
I politisager  

 sker indsendelse ikke, når det er åbenbart, at sagen er uden betydning for  

 ansættelsesmyndigheden.
§ 2.  Når der af retten er truffet bestemmelse om  

 anholdelse eller fængsling af en af de i § 1 nævnte personer, foretages  

 straks indberetning til rigsadvokaten under vedlæggelse af retsbogsudskrift  

 og de fornødne oplysninger om ansættelsesforholdet.
Kæres afgørelsen, oplyses  

 dette, og meddelelse om kæremålets udfald indsendes omgående.
§ 3.  Når der rejses sigtelse mod en lærer for  

 overtrædelse af straffelovens kapitel 24, foretages omgående indberetning til  

 rigsadvokaten under vedlæggelse af rapportgenparter.
Det samme gælder, når en  

 person, der er ansat ved fængsel, forsorgshjem, børne- eller ungdomshjem,  

 hospital for sindslidende, åndssvageinstitution eller lignende institution,  

 sigtes for overtrædelse af straffelovens kapitel 24 eller 25. I øvrigt  

 indberettes sigtelser ikke ud over, hvad der følger af rglerne i §§ 1 og 2,  

 medmindre det forhold, sigtelsen angår, gør det betænkeligt vedblivende at  

 lade den pågældende bestride sin stilling eller utvivlsomt fratager ham den  

 tillid, som bestridelsen af stillingen kræver.
Finder anholdelse eller  

 fængsling sted, eller rejses der tiltale, sendes supplerende indberetning som  

 angivet i §§ 1 og 2.
§ 4.  Politiet underretter, når der er foretaget  

 indberetning i medfør af §§ 1-3, omgående rigsadvokaten om sagens udfald,  

 herunder udfaldet af en eventuel ankesag.
Underretning om domme gives ved  

 indsendelse af domsudskrift.
 § 5.  Uden for de i §§ 1-3 nævnte tilfælde underretter  

 politiet, når sagen er sluttet, rigsadvokaten om afgørelsen, såfremt  

 styrelsen (ansættelsesmyndigheden) skønnes at burde have lejlighed til at  

 overveje, om der i øvrigt skal skrides ind overfor den pågældende, jfr. § 18  

 i lov om lønninger og pensioner m.v. til statens tjenestemænd og tilsvarende  

 bestemmelser i andre love og i kommunale vedtægter m.v.
 § 6.  Når en person, der oppebærer pension fra staten,  

 et amt, en kommune eller en institution af offentlig karakter, ved dom findes  

 skyldig i inden sin afsked at have begået strafbart forhold, som efter § 60 i  

 lov om lønninger og pensioner m.v. til statens tjenestemænd ville have  

 medført tab af pensionsretten, sendes domsudskrift til rigsadvokaten.
 Stk. 2.  Endvidere sendes indberetning til  

 rigsadvokaten, når det er godtgjort, at en person, hvis enke i medfør af § 64  

 i lov om lønninger og pensioner m.v. til statens tjenestemænd eller  

 tilsvarende bestemmelser i andre love eller i kommunale vedtægter m.v. i  

 øvrigt ville være berettiget til pension, eller som oppebærer pension efter  

 ham, under sin ansættelse har gjort sig skyldig i forhold, som kunne have  

 medført fortabelse af pensionsretten.
 § 7.  Rigsadvokaten underretter på grundlag af de fra  

 politiet modtagne indberetninger vedkommende styrelse (ansættelsesmyndighed)  

 om sagen, når kendskab til denne må antages at være af betydning for  

 ansættelsesforholdet eller for spørgsmålet om pension.
 § 8.  Justitsministeriets cirkulærer nr. 239 af 15.  

 november 1932 og nr. 158 af 16. juli 1938 ophæves.
 Justitsministeriet, den 18. februar  

 1966.
K.
Axel Nielsen.
 /Frank Poulsen.
 (Til politiet og anklagemyndigheden).
