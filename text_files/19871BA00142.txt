Nr BSF 142 Forslag til folketingsbeslutning om en mere retfærdig formueskat Fremsat af Jens Thoft (SF) Ejner Larsen (SF) Jes Lunde (SF) Rahbæk Møller  

 (SF) Bjørn Poulsen (SF) Ebba Strange (SF) Bente Søltoft (SF) den 6. april 1988 Folketinget pålægger regeringen at fremsætte lovforslag om en mere retfærdig formueskat efter følgende principper:
1) Formuenedslaget på fysiske erhvervsaktiver fjernes på nær nedslaget for så vidt angår skove.
2) I det formueskattepligtige beløb skal indgå værdien af særlig værdifuldt indbo, herunder samlinger, kunstgenstande, malerier, smykker, sølvtøj, antikviteter, ægte tæpper m.v., idet der dog heri gives et bundfradrag vedrørende værdien af indbo m.v. i et gennemsnitligt normalhjem, som ansættes til 400.000 kr. reguleret efter personskattelovens § 20. Forsikringssummen benyttes normalt som udgangspunkt for værdiansættelsen.
3) Værdien af aktier, der ikke er omsættelige, fastsættes efter den indre værdi i virksomheden tillagt goodwillbeløbet og i øvrigt beregnet efter de retningslinjer, ligningsrådet vedtog 15. marts 1988.
 4) Der fastsættes en ordning, således at hovedaktionærer, dvs.
aktionærer, der er omfattet af aktieavancebeskatningslovens § 4, stk. 2 og 3, kan betale den formueskat, som forholdsmæssigt kan henføres til aktierne i det selskab, hvori den pågældende er hovedaktionær, i stemmeberettigede aktier i det pågældende selskab.
Aktiernes værdi som betalingsmiddel af formueskatten ansættes efter kursen som beregnet i punkt 3. Der fastsættes regler, hvorefter aktieoverdragelse efter dette punkt helt friholdes for aktieavancebeskatning.
Der fastsættes regler således, at stemmeretten til de aktier, der er overdraget som betaling af formueskat, skal udøves af de ansatte i virksomheden gennem et af de ansatte valgt virksomhedsråd.
5) Der fastsættes regler, hvorefter folke-, førtids- og invalidepensionister, personer, der modtager tjenestemands- eller tjenestemandslignende pension, løbende udbetalt pension i henhold til overenskomst eller efterløn kan udskyde betalingen af den del af formueskatten, der forholdsvis falder på een ejerbolig og/eller een fritidsbolig, der benyttes af ejeren, indtil ejendommen afhændes eller går i arv.
En efterlevende, som sidder i uskiftet bo, skal kunne fortsætte med formueskatteudskydelsen, som om ægtefællen ikke var død.
Den således udskudte formueskat tinglyses og renteberegnes efter tilsvarende regler, som gælder for pensionisters udskudte ejendomsskat.
 6) Den formueskattepligtige bundgrænse ansættes til 1 mio. kr. pr.
person og således, at ægtepar har indbyrdes overførselsret for uudnyttet bundfradrag.
For børn under 18 år fastsættes bundfradraget til 25 pct. af det normale fradrag, som reguleres efter reglerne i personskattelovens § 20.
7) Nedslagsreglerne i personskattelovens § 19 fjernes, således at formueskat ikke indgår i skatteloftsberegningen.
8) Med det formål at sikre en ligestilling mellem danske virksomhedsejere og udlændinge, der opkøber danske virksomheder, pålægges det regeringen at nedsætte et udvalg, der undersøger mulighederne for og virkningen af at flytte formueskatten på aktier over i selve aktieselskabet gennem en selskabsformueskat.
Bemærkninger til forslaget Almindelige bemærkninger Formueskatten er efter SF's opfattelse et absolut nødvendigt korrektiv til en meget ufuldstændig indkomstskat og ingen eller kun ringe beskatning af kapitalgevinster.
På denne måde undslipper hvert år milliardindkomster en egentlig beskatning.
For dog at sikre, at de grupper, der formår at sikre sig meget store ubeskattede indtægter, trods alt yder lidt til samfundshusholdningen, er det vigtigt at fastholde og udbygge formueskatten, indtil der sker en fuldstændig og progressiv beskatning af alle typer indkomster, avancer eller formuestigninger.
På denne baggrund anser SF det meste (men ikke alt) af den højlydte jamren, som høres i denne tid fra formueskattebetalerne, som det rene gas.
Når skatteministeren f.eks. i en stort opsat artikel i Erhvervsbladet den 2. marts 1988 »dokumenterer«, at en formueløs pensionist er lige så godt stillet som en pensionist med en formue på 1,4 mio. kr., er det nok at stille spørgsmålet: »hvem mon ministeren helst ville være?», for at afdække hykleriet.
Som det er fremgået af formueskatteudvalgets netop udsendte betænkning, findes der ikke noget mere progressivt element i det danske skattesystem end formueskatten.
Det er så decideret personer med meget høje indkomster, der betaler formueskat.
Ifølge Danmarks Statistiks publikation »Skatter og afgifter 1987«, betaler den gennemsnitlige husstand 40 kr. i formueskat.
Det gælder for de 3,7 millioner mennesker, der tjener under 175.000 kr.
Men for de 4.000 mennesker, der tjener over 1 mio.
kr. i bruttoindkomst, betales gennemsnitligt 71.000 kr. i formueskat.
Hertil kommer, at personer, der har så stor en formue, at der skal betales formueskat, typisk også vil have en nettorenteindkomst - eller kapitalindkomst - som det hedder med skattereformens terminologi.
Som følge af skattereformen blev netop nettorenteindtægter beskattet væsentlig lavere end arbejdsindkomst, hvilket er yderligere et argument for at sikre en retfærdig formueskat.
Selv om formueskatten således klart rammer netop den personkreds, som har de højeste indkomster, er der undtagelser og uheldige virkninger, som bør korrigeres.
Derfor har SF fremsat de ovenstående forslag til ændringer.
Bemærkninger til forslagets enkelte punkter Ad 1) Formunedslaget på fysiske erhvervsaktiver Formuenedslaget på fysiske erhvervsaktiver savner enhver begrundelse.
I forvejen er en lang række fysiske erhvervsaktiver ikke optaget til handelsværdien, hvilket typisk gælder driftsmidler og skibe, hvorpå der er forlods afskrevet.
Ligeledes er ejendomsvurderingen normalt lavere end den faktiske handelsværdi på grund af inflationen.
Endelig betyder nedslagsreglerne, at endog meget store formuer ikke behøver at blive formuebeskattet, hvilket følgende lille eksempel viser:
Vi antager, at en skatteyder har en formue anbragt i værdipapirer med en kursværdi på 50 mio. kr.
Ved at omplacere en brøkdel af formuen i erhvervsejendomme, vil formueskatten helt kunne forsvinde.
 Der anskaffes erhvervsejendomme til et samlet beløb af 100 mio. kr.
med f.eks. 20 mio. kr. i udbetaling.
Ejendommene vil typisk have en ejendomsværdi på kun 80 mio. kr.
 Herefter ser formueberegningen for multimillionæren ud som følger:
Multimillionæren i det pågældende eksempel vil således efter anskaffelsen af disse erhvervsaktiver have nedbragt sin skattepligtige formue fra 50 mio. kr. til minus 2 mio. kr.
For ikke at opmuntre til fældning af vore skove fastholdes nedslaget for så vidt angår skove.
Ad 2) Særlig værdifuldt indbo SF finder det uholdbart, at særlig værdifuldt indbo ikke skal medregnes i den skattepligtige formue.
Det giver en skævvridning mellem formueejere, der investerer i f.eks. malerier, antikviteter, kostbart indbo m.v., og formueejere, der sætter formuen i sparekassen.
Vi forestiller os en ordning som den, der allerede kendes fra Norge, hvor der gives et bundfradrag svarende til værdien af et pænt hjem, og hvor man tager udgangspunkt i forsikringssummen for indboet i den udstrækning, denne sum overstiger værdien af et pænt hjem.
Bundfradraget - værdien af et normalt hjem - ansættes til 400.000 kr.
Særlige værdier, samlinger m.v., der opbevares uden for hjemmet og derfor ikke er omfattet af indboforsikringen, ansættes til omtrentlig handelværdi.
I tvivlsspørgsmål benyttes anskaffelsessummen. (Se bilag 1).
Ad 3) Værdiansættelse af ikke omsættelige aktier Ligningsrådet har netop gennemført nye regler for beregning af good-will i en virksomhed i drift.
Aktiekursen skal således ansættes til summen af selskabets indre værdi tillagt good-will-værdien og uden det nuværende nedslag.
Hermed bringes værdiberegningen af ikke omsættelige aktier i overensstemmelse med den værdiberegning, der i øvrigt finder sted. (Se bilag 2).
Ad 4) Hovedaktionærreglen Formueskatten møder især kritik fra hovedaktionærer i små og mellemstore familieaktieselskaber, som påstår, at formueskatten ødelægger deres erhvervsgrundlag, fordi den dræner virksomheden for driftskapital.
SF mener, at kritikken er voldsomt overdrevet, men vil ikke afvise, at der i visse tilfælde kan være reelle problemer.
Forøger ejeren sin løn for dermed at kunne betale formueskat, vil der i sjældne tilfælde kunne statueres maskeret udbytte, og forøger ejeren udbyttet, rammes han af dobbeltbeskatningen.
SF har med den foreslåede løsning, hvorefter formueskatten kan afregnes i aktier i virksomheden, fundet en løsning, som ikke vil dræne virksomheden for så meget som een krone.
Løsningen med at afregne i aktier har endvidere den fordel, at samfundet også kommer til at deltage i den risiko, der er ved virksomhedens drift.
Var aktiernes kurs overvurderet, fordi virksomheden løber ind i vanskeligheder, så er afregningskursen for de aktier, der benyttes til formueskattebetaling, også overvurderet.
Bliver aktierne efter nogle år intet værd, er der reelt heller ikke blevet betalt nogen formueskat heraf, for så bliver samfundets aktiepost jo heller ikke noget værd.
Formueskatten kan kun afregnes i stemmeberettigede aktier.
For at undgå unødigt bureaukrati overdrages stemmeretten på disse aktier til virksomhedens ansatte, som udøver stemmeretten gennem et valgt virksomhedsråd.
På denne måde sikres, at stemmeretten udnyttes af en personkreds, der har en aktiv interesse i virksomhedens fortsatte drift.
Aktier, der overdrages på denne måde som betaling for den på aktierne hvilende formueskat, fritages helt for aktieavancebeskatning.
Ad 5) Pensionistreglen Der har i debatten om formueskatten været megen kritik fra pensionister, der har anskaffet ejerbolig for mange år siden med en - i dag - attraktiv beliggenhed.
Sådanne ejendomme vil især i storbyerne medføre, at man passerer den formueskattepligtige bundgrænse.
Da samtidig indkomsten er faldet på grund af pensionering, hævdes det, at formueskatten tvinger disse mennesker fra hus og hjem.
Selv om SF mener, at også denne kritik er overdrevet, er det for os afgørende, at ældre ikke tvinges til at flytte, hvis ikke de ønsker det.
Derfor har vi foreslået, at de nuværende regler for udskydelse af formueskatten, til ejendommen enten går i arv eller sælges, udbygges, således at en betydelig større personkreds omfattende alle typer af pensionister og efterlønsmodtagere kan benytte ordningen.
Den foreslås administreret på samme måde, som det i dag sker med ejendomsskatten.
Af den således udskudte formueskat svares en ikke fradragsberettiget rente i overensstemmelse med reglerne for udskudt ejendomsskat.
Ad 6) Dobbelt bundfradrag for ægtepar Endelig har formueskatten været kritiseret, fordi den enliges bundfradrag er af samme størrelse som ægtepars.
Det er hævdet, at denne beregningsform er en særlig skat på en bestemt samlivsform.
SF mener, at denne kritik er berettiget, hvorfor vi foreslår, at ægtepar skal have dobbelt så stort et fradrag som enlige.
Børn under 18 år skal derimod kun have et bundfradrag svarende til 25 pct. af normalfradraget.
Da SF med disse forslag inddrager en række formuebeløb under beskatning, der ikke tidligere har været medregnet, mener vi at kunne hæve ægtepars bundfradrag voldsomt - nemlig fra ca. 1,3 mio. kr. til 2 mio. kr. - mens enliges bundfradrag næsten kan fastholdes på det nuværende niveau.
Ad 7) Nedslagsreglerne i det vandrette skatteloft fjernes De nuværende nedslagsregler for så vidt angår det vandrette skatteloft betyder i praksis, at meget formuende personer helt slipper for at skulle betale statsskat på grund af nedslagsreglerne.
Det finder SF ikke acceptabelt, hvorfor vi foreslår, at formueskatten ikke indregnes i det vandrette skatteloft.
Ad 8) Undersøgelsesudvalget vedrørende udlændinges fortrinsstilling Det har med rette været anført, at udlændinge, der ejer danske virksomheder, har en fortrinsstilling, da de ikke betaler formueskat, medmindre de er bosiddende i et af de lande, der har sådanne regler.
SF mener, at problemet er reelt, og foreslår derfor nedsat et skattedepartementalt undersøgelsesudvalg, som skal overveje mulighederne for at flytte formueskatten på aktiebesiddelse over i aktieselskabet gennem etablering af en selskabsformuebeskatning.
Forslagets provenuvirkninger Selv om en lang række af de mennesker, der i dag betaler formueskat, kommer til at slippe helt eller næsten helt for formueskat, fordi bundgrænsen hæves for ægtepar, så vil formueskatten årligt fremover mindst indbringe yderligere 1 mia. kr.
De, som kommer til at betale mere, er typisk også dem, som har kunnet undslippe formueskatten på grund af nedslagsregler, formueskattefrihed for samlinger, særligt indbo m.v.
Derimod vil virkningen af SF's forslag for det almindelige ægtepar med lidt på kistebunden, et ordinært udstyret hjem, en ejerbolig og et fritidshus uden ret megen gæld være, at ægteparret slipper afgørende billigere.
Bilag 1 Spørgsmål fra Folketingets Skatte- og Afgiftsudvalg om de norske formueskatteregler vedrørende indbo m.v. og skatteministerens besvarelse heraf Ad Forslag til lov om begrænsning af adgangen til tinglysning af pantesikkerhed i fast ejendom til bekæmpelse af overforbrug.
 Af Thoft (SF) m.fl.
(Lovforslag nr.
L 38). (Folketinget 1986-87 (1. samling)).
 Spørgsmål:
Ministeren bedes orientere om de norske regler, der svarer til reglerne om, at indbo og samlinger er formueskattepligtige.
 Svar:
Spørgsmålet har været forelagt Det Kgl.
Finans- og Tolldepartement, Norge, med anmodning om at bidrage til besvarelsen heraf.
Der er fra norsk side oplyst følgende (oversat til dansk):
»I henhold til gældende norske skatteregler skal privat indbo og løsøre, som ikke giver indtægt, formuebeskattes af den del af salgsværdien, som overstiger 100.000,00 kr.
Dette følger af skattelovens § 36, første led, og § 37 a, hvorfra citeres:
 Skattelovens § 36, første led:
»Formuen ansættes til det beløb, som den 1. januar i det år, ligningen foretages, efter gængse priser udgør den virkelige værdi af den skattepligtiges rørlige formue og faste ejendom, samt udestående fordringer efter fradrag af påhvilende gæld.« Skattelovens § 37:
 »Ved værdiansættelsen af formuen gælder følgende regler:
a. - - - Af den samlede værdi af skatteyderens indbo og andet løsøre, som ikke giver indtægt, herunder dog ikke motorkøretøjer, campingvogne og lystfartøjer, medregnes kun den del, som overstiger 100.000 ,00 kr.« Udtrykket »indbo og andet løsøre« omfatter møbler og andet  

 udstyr i hjemmet, smykker, samlinger af kunstgenstande, bøger, frimærker og lign.
 Til grund for formueansættelsen lægges salgsværdien pr. 1. januar.
Da det er vanskeligt at fiksere salgsværdien for privat indbo og løsøre, bliver værdien i praksis fastsat til en vis del af forsikringsværdien.
 Der er fastsat følgende vejledende normer:
Indbo og løsøre, som er forsikret for 625.000,00 kr., svarer altså til en salgsværdi på 100.000,00 kr. og bliver følgelig ikke at beskatte som formue.
Gevinst ved salg af indbo eller andet løsøre, som har været brugt i sælgerens eller hans families bopæl eller husholdning, er ikke skattepligtig, jf. skattelovens § 43, nr. 1 a.' Bilag 2 STATSSKATTEDIREKTORATET SD-Cirkulære Den 24. marts 19882. kt. j.nr. 370-467-89 Skønsmæssig ansættelse af goodwill 1. Indledning Ved overdragelse af goodwill mellem parter, der ikke har modstående interesser med hensyn til fastsættelsen af overdragelsesprisen (f.eks. hovedaktionær/selskab, selskab/hovedaktionær eller forælre/børn) fastsættes værdien af good-will efter et skøn over handelsværdien.
Ligningsmyndighederne har ofte som vejledning for skønnet anvendt en regel, hvorefter goodwill normalt ansættes til halvdelen af gennemsnittet af virksomhedens skattepligtige indkomst i de seneste 3 år før overdragelsen, jf. ligningsvejledningen 1986, L 6.4.
Denne vejledende regel har i de senere år været genstand for kritik, idet den anses for at være for unuanceret og for at føre til uacceptable resultater.
Spørgsmålet har været behandlet i en arbejdsgruppe med repræsentanter for bl.a. advokater og revisorer.
Ligningsrådet har herefter vedtaget at erstatte den hidtidige vejledende regel for skønnet over værdien af goodwill med den nedenfor anførte beregningsregel.
2. Den ny beregningsmetode i hovedtræk Beregningen foretages med udgangspunkt i den skattepligtige indtægt i de seneste 3 år forud for overdragelsen.
Indtægten reguleres med renteindtægter og -udgifter, idet sælgerens finansiering af virksomheden ikke antages at have indflydelse på virksomhedens goodwill.
Endvidere reguleres for rent skattemæssige dispositioner såsom henlæggelse til investeringsfond, forskudsafskrivning og ændring i varelagernedskrivning.
Overførsel til medarbejdende ægtefælle fragår, idet beløbet træder i stedet for lønudgift.
Der tages ikke hensyn til budgetter på grund af disses usikkerhed, men i stedet foretages en beregning af indtjeningens udviklingstendens.
I indtjeningen fragår driftsherreløn, og der regnes med en standardiseret forrentning af de overdragne aktiver bortset fra goodwill, idet kun den herefter resterende indtjening er til rådighed til forrentning af goodwill.
Restbeløbet kapitaliseres med 5 ud fra den betragtning, at en køber vil kræve sin investering i goodwill forrentet med 20 pct.
Det fremkomne resultat reduceres til halvdelen, fordi goodwill ikke beskattes og ikke kan afskrives skattemæssigt.
3. Beregningsreglens nærmere udformning 3.1. Indtjeningsevnen Grundlaget for opgørelsen af indtjeningsevnen er virksomhedens skattepligtige indtægt i de sidste 3 år før overdragelsen.
3.1.1. Regulering af de enkelte år Den skattepligtige indtægt reguleres med renteindtægter og -udgifter, overførsel til medarbejdende ægtefælle, investeringsfondshenlæggelser, forskudsafskrivninger samt ændring i varelagernedskrivning i forhold til det foregående år.
3.1.2. Udviklingstendensen Udviklingstendensen beregnes på grundlag af forskellen mellem de regulerede skattepligtige indtægter i de 3 sidste år før overdragelsen.
Forskellen mellem sidste og næstsidste år før overdragelsen ganges med 2/3. Forskellen mellem næstsidste år og tredjesidste år ganges med 1/3. Disse 2 beløb lægges til den regulerede skattepligtige indtægt i det sidste år før overdragelsen.
Beregningen kan udtrykkes ved formlen 1/3 af (5 gange sidste års regulerede indtægt minus næstsidste års regulerede indtægt minus tredjesidste års regulerede indtægt).
3.1.3. Driftsherreløn Ved salg af en personligt ejet virksomhed anses halvdelen af det herefter fremkomne beløb, dog højst 500.000 kr., for driftsherreløn og fratrækkes.
3.1.4. Forrentning af overtagne aktiver Endvidere fratrækkes en forrentning af de overtagne aktiver bortset fra good-will.
Forrentningsprocenten fastsættes til den senest offentliggjorte kapitalafkastsats efter virksomhedsskatteloven.
Kapitalafkastsatsen er for tiden 11 pct., jf.
SD-cirkulære 1987-40.
3.2. Kapitalisering Indtjeningsevnen beregnet efter punkt 3.1. kapitaliseres med 5.
3.3. Reduktion til halvdelen Som følge af beskatningsreglerne for good-will reduceres det kapitaliserede beløb til halvdelen, som udgør værdi af goodwill.
4. Beregningsreglens anvendelsesområde Beregningsreglen er alene en vejledning for skønnet over goodwillværdien og må derfor helt eller delvis fraviges, hvor særlige forhold gør sig gældende.
Sådanne særlige forhold kan være væsentlige ændringer i principperne for indkomstopgørelsen i 3 års perioden, f.eks. med hensyn til igangværende arbejder eller afskrivning.
Foreligger der faste branchekutymer, der også følges ved overdragelser mellem fremmede, eller fremlægges sagkyndige erklæringer, der er tilstrækkeligt underbyggede, alle dokumenterede købstilbud fra fremmede, kan beregningsreglen ikke anvendes.
5. Ikrafttræden Cirkulæret har virkning for good-will, der overdrages den 1. maj 1988 og senere.
Beregningsreglen kan også finde anvendelse i verserende klagesager vedrørende tidligere overdragelser, hvis skatteyderen ønsker det.
