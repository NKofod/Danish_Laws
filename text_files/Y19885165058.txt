 Udtalt, at et amtsrådsmedlem, der var medlema af et elektricitetsværks  

 bestyrelse, måtte anses for inhabil ved elektricitetsværkets ansøgning om  

 miljøgodkendelse efter miljøbeskyttelseslovens kapitel 5, uanset at den  

 pågældende af et byråd var indvalgt i værkets repræsentantskab og derefter  

 indvalgt i værkets bestyrelse.
 Efter at amtsrådsmedlemmet havde anmodet om genoptagelse af sagen,  

 udtalte Justitsministeriet, at ministeriet var mest tilbøjelig til at mene,  

 at det er uforeneligt med bestemmelsen i forvaltningslovens § 3, stk. 1, nr.  

 3, jf. § 3, stk. 2, at et amtsrådsmedlem deltager i behandlingen af en sag om  

 godkendelse af en særligt forurenende virksomhed efter  

 miljøbeskyttelseslovens kapitel 5, når den pågælende er medlem af  

 virksomhedens bestyrelse og som bestyrelsesmedlem også skal varetage værkets  

 interesser.
Justitsministeriet anførte i sin udtalelse, at det jævnligt  

 forekommer, at kommunalbestyrelses- eller amtsrådsmedlemmer udpeges af  

 kommunalbestyrelsen eller efter indstilling herfra indvælges i selskabs-  

 eller foreningsbestyrelser for der at varetage kommunale interesser.
Et  

 sådant repræsentationsforhold antages ikke at bevirke, at den pågældende er  

 inhabil i forhold til kommunalbestyrelsens eller amtsrådets behandling af en  

 sag, hvori selskabet er part eller som selskabet i øvrigt er berørt af,  

 medmindre det følger af sagens karakter eller den pågældendes tilknytning til  

 selskabet m.v., at dette i sig selv er egnet til at vække tvivl om  

 vedkommendes upartiskhed.
Som eksempel herpå nævnes tilfælde, hvor det følger  

 af forvaltningsmyndighedens opgaver, at der er tale om udøvelse af tilsyns-  

 eller kontrolbeføjelser over for selskabet og ledelsens dispositioner, jf.  

 f.s.v. angår varetagelsen af to offentlige hverv, bestemmelsen i  

 forvaltningslovens § 3, stk. 1, nr. 4.
Justitsministeriet henviste i øvrigt til, at miljøbeskyttelseslovens  

 særlige regler i kapitel 5 om miljøgodkendelse af særligt forurendende  

 virksomheder, har til formål at sikre, at denne type virksomheder ikke  

 påbegyndes, før miljømyndighedens tilladelse foreligger.
For særligt  

 forurenende virksomheder gælder det således, at miljømyndighedernes tilsyns-  

 og kontrolbeføjelser i tidsmæssig henseende er rykket frem i forbindelse med  

 etableringen af en særlig godkendelsesordning.
 Under henvisning til Justitsministeriets udtalelse fastholdt  

 Indenrigsministeriet herefter sin opfattelse af habilitetsspørgsmålet.
 I skrivelse af 15. december 1987 udtalte Indenrigsministeriet, at  

 ministeriet var mest tilbøjelig til at mene, at De som bestyrelsesmedlem i  

 Fynsværket var inhabil ved Fyns Amtsråds behandling den 16. juli 1987 af en  

 ansøgning fra Fynsværket om en miljøgodkendelse.
 I skrivelse af 23. december 1987 har De anmodet Indenrigsministeriet om at  

 tage spørgsmålet om Deres habilitet i sagen op til fornyet overvejelse.
 Som meddelt Dem i skrivelse af 26. januar 1988 har Indenrigsministeriet  

 anmodet Justitsministeriet om en udtalelse i sagen, efter at De i skrivelse  

 af 19. januar 1988 var fremkommet med en uddybning af Deres synspunkter.
 Justitsministeriet har herefter i den i kopi vedlagte skrivelse af 25.  

 marts 1988 udtalt, at ministeriet er mest tilbøjelig til at mene, at det er  

 uforeneligt med bestemmelsen i forvaltningslovens § 3, stk. 1, nr. 3, jf. §  

 3, stk. 2, at et amtsrådsmedlem deltager i behandlingen af en sag om  

 godkendelse af en særlig forurenende virksomhed efter miljøbeskyttelseslovens  

 kapitel 5, når den pågældende er medlem af virksomhedens bestyrelse og som  

 bestyrelsesmedlem også skal varetage værkets interesser.
Justitsministeriet har i sin udtalelse anført, at det jævnligt forekommer,  

 at kommunalbestyrelses- eller amtsrådsmedlemmer udpeges af  

 kommunalbestyrelsen eller amtsrådet eller efter indstilling herfra indvælges  

 i selskabs- eller foreningsbestyrelser eller lignende for der at varetage  

 kommunale interesser.
Et sådant repræsentationsforhold antages ikke at  

 bevirke, at den pågældende er inhabil i forhold til kommunalbestyrelsens  

 eller amtsrådets behandling af en sag, hvori selskabet er part, eller som  

 selskabet i øvrigt er berørt af, medmindre det følger af sagens karakter  

 eller den pågældendes tilknytning til selskabet mv., at dette i sig selv er  

 egnet til at vække tvivl om vedkommendes upartiskhed.
Justitsministeriet har  

 som eksempel herpå bl.a. nævnt, at der kan foreligge inhabilitet i tilfælde,  

 hvor det følger af forvaltningsmyndighedens opgaver, at der er tale om  

 udøvelse af tilsyns- eller kontrolbeføjelser over for selskabet og ledelsens  

 dispositioner, jf. for så vidt angår varetagelsen af to offentlige hverv,  

 bestemmelsen i forvaltningslovens § 3, stk. 1, nr. 4.
Justitsministeriet har i den forbindelse henvist til, at ministeriet i en  

 tidligere skrivelse af 12. august 1987 har givet udtryk for, at det må  

 antages at være uforeneligt med bestemmelsen i forvaltningslovens § 3, stk.  

 1, nr. 4, jf. § 3, stk. 2, at et amtsrådsmedlem deltager i behandlingen af en  

 sag om godkendelse og tilsyn mv. med en fælleskommunal virksomhed, hvori den  

 pågældende er bestyrelsesmedlem.
En sådan situation vil efter  

 Justitsministeriets opfattelse indebære en uheldig dobbeltrolle, hvor den  

 pågældende i realiteten selv medvirker til at godkende den virksomhed, hvor  

 vedkommende er bestyrelsesmedlem, og til at føre kontrol med, at alt går  

 rigtigt til i forbindelse med anlæggets drift.
Justitsministeriet har som begrundelse for sin udtalelse om  

 habilitetsspørgsmålet endvidere henvist til, at miljøbeskyttelseslovens  

 særlige regler i kapitel 5 om miljøgodkendelse af særligt forurendende  

 virksomheder har til formål at sikre, at denne type virksomheder ikke  

 påbegyndes, før miljømyndighedens tilladelse foreligger.
I forbindelse med  

 tilladelsen kan der fastsættes særlige vilkår for virksomhedens etablering og  

 drift, jf. miljøbekyttelseslovens § 41, stk. 2. De særlige vilkår, der  

 fastsættes i miljøgodkendelsen, danner grundlag for den tilsynsvirksomhed,  

 som miljømyndigheden efter driftens påbegyndelse skal gennemføre.
Overtrædes  

 de individuelt meddelte vilkår for godkendelsen, kan godkendelsesmyndigheden  

 nedlægge forbud mod fortsat drift,. jf. miljøbeskyttelselovens § 42. For  

 særligt forurenende virksomheder gælder det således, at miljømyndighedernes  

 tilsyns- og kontrolbeføjelser i tidsmæssig henseende er rykket frem i  

 forbindelse med etableringen af en særlig godkendelsesordning.
 På baggrund af Justitsministeriets udtalelse har Indenrigsministeriet ikke  

 fundet grundlag for at ændre opfattelse af habilitetsspørgsmålet i den  

 konkrete sag.
 For så vidt angår Deres skrivelse af 18. december 1987, hvori De har rejst  

 kritik af Fyns Amtsråds sagsbehandling i forbindelse med miljøgodkendelsen  

 til Fynsværket, bemærkes, at ministeriet har modtaget Fyns Amtsråds udtalelse  

 af 27. april 1988 vedrørende Deres klagepunkter, og at ministeriet snarest  

 vil vende tilbage til sagen.
