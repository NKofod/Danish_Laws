 Antaget, at en arbejdsløshedskasses registrering af oplysninger om  

 ikke-medlemmer med henblik på udsendelse af hvervemateriale m.v.
 må anses at stride mod lovens § 3, stk. 1.
I 1982 behandlede Registertilsynet i forbindelse med en sag vedrørende  

 fagforeningers og arbejdsløshedskassers registrering af oplysninger om egne  

 medlemmer og andre personer bl.a. spørgsmålet om en arbejdsløshedskasses  

 registrering af oplysninger om personer, der ikke er medlemmer af A-kassen,  

 med henblik på hvervning.
Registertilsynet fandt, at registreringen af  

 oplysninger om ikke-medlemmer hos en arbejdsløshedskasse med henblik på  

 udsendelse af hverveskrivelse m.v. ikke kunne anses for et naturligt led i  

 den normale drift af en arbejdsløshedskasse.
 Der henvises til årsberetning 1982, side 51-53.
Registertilsynet modtog i beretningsåret 1989 en henvendelse fra en  

 arbejdsløshedskasse for selvstændige erhvervsdrivende vedrørende spørgsmålet  

 om arbejdsløshedskassens mulighed for ved samkøring af medlemsregisteret med  

 Aktieselskabsregisteret i  Erhvervs-  og  Selskabsstyrelsen at få videregivet  

 oplysning om A/S-numre og ApS-numre, der vedrørte egne medlemmer.
Formålet  

 hermed var at etablere mulighed for en samkøring af A-kassens medlemsregister  

 med et register indkøbt fra Danmarks Statistik over alle selvstændige  

 erhvervsdrivende i Danmark, således at man kunne få et register over de ca.  

 190.000 selvstændige erhvervsdrivende, der ikke var medlemmer af  

 arbejdsløshedskassen, til brug for udsendelse af informationsmateriale om  

 arbejdsløshedsforsikring og arbejdsløshedskassens virksomhed.
 På den baggrund fandt Registertilsynet anledning til at tage op til  

 fornyet vurdering, hvorvidt det kan anses for et naturligt led i driften af  

 A-kassen som arbejdsløshedskasse at etablere et register med oplysninger om  

 ikke-medlemmer med henblik på udsendelse af hvervemateriale m.v.
 Registertilsynet fandt herefter, at arbejdsløshedskassens registrering af  

 oplysninger om ikke-medlemmer med henblik på udsendelse af hvervemateriale  

 m.v. måtte antages at stride mod lov om private registre m.v. § 3, stk. 1,  

 idet det ikke kunne anses for at være i overensstemmelse med formålet med  

 A-kassens virksomhed som arbejdsløshedskasse at registrere oplysninger om  

 ikke-medlemmer.
 (* 1) Registertilsynets årsberetning 1989 s. 54, 56-57.
