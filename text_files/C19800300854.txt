 Til arbejdsformidlingskontorerne.
 Dags dato har man tilskrevet Den sociale ankestyrelse, Amaliegade 25, 1256  

 København K., således:
 »I skrivelse af 29/3-1979 har den sociale ankestyrelse klaget over,  

 at arbejdsformidlingskontoret i København har afslået at imødekomme  

 ankestyrelsens anmodning om - til brug i en verserende ankesag - at få  

 oplyst, hvorvidt klienten i et nærmere angivet tidsrum har været tilmeldt  

 arbejdsformidlingen og i bekræftende fald i hvilket omfang.
Det fremgår af skrivelsen, at oplysningen ønskes udleveret under  

 henvisning til § 8, stk. 1, i lov om dem sociale ankestyrelse.
Af denne  

 bestemmelse fremgår blandt andet, at ankestyrelsen kan afkræve andre, der har  

 kendskab til forholdene, oplysninger, der må anses for nødvendige for sagens  

 behandling og afgørelse.
Ankestyrelsen kan herunder indhente sygehusjournaler  

 eller udskrifter heraf.
Det er endvidere anført, at oplysningerne er  

 nødvendige for ankestyrelsens vurdering af klientens berettigelse til kontant  

 hjælp efter bistandslovens § 37 jfr. § 38.
 Arbejdsformidlingskontoret har udtalt, at afslaget er givet under  

 henvisning til § 22 i lov om arbejdsformidling og arbejdsløshedsforsikring  

 m.v. som bestemmer, at arbejdsformidlingskontorerne ikke må give uvedkommende  

 adgang til at gøre sig bekendt med de for kontoret foreliggende oplysninger  

 om tilmeldte arbejdssøgende.
Arbejdsdirektoratet meddelte ved skrivelse af 25/9-1979, at direktoratets  

 hidtidige standpunkt i sager af denne art havde været, at den tavshedspligt,  

 som ifølge § 22 påhviler arbejdsformidlingen, generelt set var til hinder for  

 afgivelse af oplysninger om de arbejdssøgende, hvor sagen ikke drejede sig om  

 en fælles klient.
Som fælles klienter betragtedes alene betinget  

 arbejdsdygtige.
 Direktoratet overvejede imidlertid lovmedholdeligheden af en lempelse i de  

 tilfælde, hvor ønsket om oplysninger fremsattes i henhold til bistandslovens  

 § 17 og § 8 i lov om den sociale ankestyrelse, idet der i forbindelse med  

 vedtagelsen af lov om social bistand også i andre tilfælde forudsattes en vis  

 udveksling af oplysninger mellem arbejdsformidlingen og social- og  

 sundhedsforvaltningen.
 Regler om samarbejdet mellem de sociale myndigheder og arbejdsformidlingen  

 i sager omfattet af bistandsloven er efter forhandling mellem  

 socialministeriet og arbejdsministeriet samt repræsentanter fra kommuner og  

 amtskommuner fastsat i socialministeriets cirkulære af 18/11-1975, hvorfor en  

 ændring af den hidtidige praksis ikke kunne ske forinden spørgsmålet havde  

 været drøftet med arbejdsministeret.
 Cirkulærets punkt 6 udtaler, at såfremt det sociale udvalg i forbindelse  

 med ydelse af kontanthjælp har behov for en vurdering af ansøgerens og  

 eventuelt ægtefællens arbejdsmuligheder, bør der tages kontakt med det lokale  

 arbejdsformidlingskontor.
 Direktoratet er af den opfattelse, som er tiltrådt af arbejdsministeriet,  

 at nævnte fælles cirkulære åbner mulighed for at afgive de af den sociale  

 ankestyrelse ønskede oplysninger, idet personer, som figurerer hos såvel  

 social- og sundhedsforvaltningen som hos arbejdsformidlingen, og til  

 løsningen af hvis sag der forudsættes udvekslet oplysninger, må betragtes som  

 fælles klienter i det omfang hvor der er tale om oplysninger, der vedrører  

 afhjælpning af den pågældendes beskæftigelsesmæssige vanskeligheder, eller  

 oplysninger om arbejdsformidlingens vurdering af de pågældendes  

 beskæftigelsesmuligheder, herunder hvorvidt de pågældende er eller har været  

 tilmeldt arbejdsformidlingen.
 I denne anledning skal direktoratet meddele, at ankestyrelsens anmodning  

 om at få de ønskede oplysninger kan imødekommes.
Arbejdsformidlingskontoret i København er herfra anmodet om at foretage  

 det videre fornødne.« Hvilket herved meddeles.
 P.D.V.
