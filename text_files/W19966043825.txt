Kompetenceområde Retlig interesse Disciplinærnævnets afvisning  

 stadfæstet Udskrift af Revisornævnets kendelsesprotokol.
Anonymiseret.
Den 22. juli 1996 afsagde Revisornævnet i sagen j. nr. 96-36.773 -  

 Disciplinærnævnets forenede sager K A/S v/registreret revisor L mod  

 registreret revisor X, registreret revisor Y, registreret revisor Z,  

 Revisionsfirmaet X A/S og Revisionsfirmaet Z A/S sålydende KENDELSE :
Ved beslutning af 14. december 1995 har formanden for Disciplinærnævnet  

 for Registrerede Revisorer afvist en række klager fra K A/S v/registreret  

 revisor L mod registreret revisor X, registreret revisor Y, registreret  

 revisor Z, Revisionsfirmaet X A/S og Revisionsfirmaet Z A/S Klagerne angik forskellige forhold, men har alle udgangspunkt i klagerens  

 overtagelse af klientporteføljen i Revisionsfirmaet X A/S.
 Klager angiver efter sine påstande bl.a. at have konstateret overtrædelser  

 af årsregnskabs- og revisorlovgivningen i forbindelse med sælgerfirmaets  

 arbejde med de overtagne klienters regnskaber, uregelmæssigheder ved  

 stiftelsen af sælgerfirmaet og urigtige oplysninger i forbindelse med salget  

 af klientporteføljen.
 Disciplinærnævnets afvisning af klagerne er begrundet med manglende retlig  

 interesse hos klageren i at forfølge den del af klagerne, der vedrører  

 enkelte klienter, med, at kollegiale forhold er unddraget Disciplinærnævnets  

 kompetence, og med, at overdragelsen af en klientportefølje i sig selv ikke  

 vedrører forhold, udøvet som led i revisorvirksomhed.
 Beslutningen er ved skrivelse af 11. marts 1996 fra klagers advokat  

 indbragt for Revisornævnet med påstand om, at klagerne nyder fremme.
 Indbringelsen er sket rettidigt i medfør af lov om registrerede revisorer  

 § 11 b, hvorved bemærkes, at Revisornævnet anser en indbringelse med  

 anmodning om bedømmelse af sagen på samme grundlag som Disciplinærnævnet for  

 at opfylde bestemmelsen i bekendtgørelse om Revisornævnet § 5, stk. 2.
 Ved Revisornævnets skrivelse af 29. marts 1996 til de indklagedes  

 advokater har nævnet opfordret disse til at udtale sig, jf. ovennævnte  

 bekendtgørelses § 7, stk. 1.
 Begge advokater har i svarskrivelser af 9. og 10. april 1996 påstået  

 Disciplinærnævnets beslutning om klagernes afvisning stadfæstet.
Klagers advokat har ved skrivelse af 7. juni 1996 meddelt, at klagerne  

 over registreret revisor X og Revisionsfirmaet X A/S tilbagekaldes.
I brevet  

 oplyses, at klageren grundet sygdom hos X har valgt at indgå forlig med disse  

 to indklagede.
Klagerne mod de øvrige 3 indklagede: Registreret revisor Y,  

 registreret revisor Z og Revisionsfirmaet Z A/S opretholdes.
Klagerne mod Y angår hans påtegning på regnskaber for en klient, som havde  

 ydet lån til revisionsfirmaet, andre faglige forhold i forbindelse med  

 klienter og hans ansvar som medstifter af Revisionsfirmaet X A/S.
Sidstnævnte  

 forhold angives at dreje sig om forkert ansættelse af good-will i selskabets  

 åbningsbalance.
 Klagen mod registreret revisor Z - og formentlig mod hendes revisionsfirma  

 - angår hendes medvirken som vurderingsmand ved stiftelsen af  

 Revisionsfirmaet X A/S i juni 1992. Z blev valgt til revisor for selskabet,  

 men klagen angår spørgsmålet, om hun har afgivet urigtig erklæring i  

 åbningsbalancen om værdien af good-will med efterfølgende forringelse af  

 kreditorernes stilling.
 Alle parter har ved deres advokater meddelt Revisornævnet, at de ikke  

 ønsker at give møde i sagen.
 Denne er herefter behandlet på et møde i Revisornævnet den 27. juni 1996  

 med deltagelse af formanden og 4 medlemmer, jf. lov om registrerede revisorer  

 § 11 d, stk. 2, jf. lov om statsautoriserede revisorer § 19, stk. 3, 1. pkt.
 Parterne har i det væsentlige henholdt sig til det for Disciplinærnævnet  

 anførte.
 Revisornævnets bemærkninger:
 Efter lov om registrerede revisorer § 11, stk. 4, 2. pkt., skal  

 Disciplinærnævnet behandle en klage, som er indbragt af Erhvervs- og  

 Selskabsstyrelsen, Finanstilsynet, Skatteministeren, anklagemyndigheden eller  

 Foreningen af Registrerede Revisorer, og i bemærkningerne til lovforslaget er  

 det anført, at loven herved har opretholdt muligheden for at kunne indbringe  

 sager for nævnet »uanset om der er tale om en retlig interesse i  

 sagen«.
 Det er således fastsat i loven, hvem der kan rejse klager over revisorer  

 på andres, fx. klienters, vegne uden at være anmodet om det af den eller de  

 pågældende.
I den foreliggende sag må Revisornævnet lægge til grund, at de af klageren  

 i klageskrivelserne omtalte tidligere klienter hos de indklagede ikke har  

 tilsluttet sig klagerne.
Indholdet i klageskrivelserne giver på denne  

 baggrund Revisornævnet anledning til at bemærke, at det må anses for  

 kritisabelt, hvis klageren er fremkommet med en række oplysninger om  

 navngivne klienters forhold uden at have sikret sig, at de pågældende har  

 været indforstået hermed, jf. bestemmelserne i lov om registrerede revisorer  

 § 10, stk. 1, om revisors tavshedspligt.
Revisornævnet tiltræder, at den økonomiske interesse, klager har haft i at  

 sikre sig den bedst mulige retsstilling under tvisten med sælgeren af  

 klientporteføljen i Revisionsfirmaet X A/S, ikke må forveksles med og ikke  

 opfylder kravet i lov om registrerede revisorer § 11, stk. 4, 1. pkt., om  

 »retlig interesse«.
De for Revisornævnet foreliggende oplysninger  

 om det mellem klager og X indgåede forlig giver i øvrigt anledning til at  

 formode, at klagers økonomiske interesse i sagen er tilgodeset, således at  

 den heraf følgende tilskyndelse til at fastholde klagerne over de  

 registrerede revisorer Y og Z, der ikke var part i handelen om  

 klientporteføljen, må anses for bortfaldet.
 Revisornævnet kan således i det hele tiltræde de grunde, som i  

 Disciplinærnævnets beslutning er anført for at afvise den for Revisornævnet  

 resterende del af klagerne, hvorfor kendelsen stadfæstes.
 I medfør af bekendtgørelsen om Revisornævnet § 11, stk. 3, er det bestemt,  

 at kendelsen skal offentliggøres, dog uden angivelse af parternes navne.
 Thi bestemmes:
 Den indbragte beslutning, truffet den 14. december 1995 af  

 Disciplinærnævnets formand, stadfæstes.
Henning Kjær Udskriftens rigtighed bekræftes Revisornævnet, den 22. juli 1996 Winkler Kromann, sekr.
