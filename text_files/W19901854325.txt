 Ved klagerens ansættelse i et selskab, var deltagelse i  

 pensionsordning tvunget, og selskabet betalte en del af præmien.
Denne ordning blev senere ophævet og klagerens ordning blev i  

 pensionsforsikringsselskabet omskrevet til fripolice.
En del af selskabet  

 indgik senere i et nystiftet selskab, der ikke ønskede at deltage i  

 præmiebetalingen til pensionsordning, men det var villigt til at ordne de  

 ansattes egen indbetaling til pensionsforsikringsselskabet.
Landsskatteretten  

 stadfæstede en bindende forhåndsbesked, hvorefter klageren ved ophævelse af  

 ordningen et år efter det nye selskabs start skulle betale såvel afgift som  

 tillægsskat af både den del, der bestod af en kapitalforsikringsordning, og  

 den del, der bestod af en ordning med løbende udbetalinger.
A klagede over den af Ligningsrådet som bindende forhåndsbesked trufne  

 afgørelse, der vedrørte den skattemæssige virkning ved tilbagekøb efter 1.  

 september 1989 af hendes pensionsordning i PFA, tegnet med hendes tidligere  

 arbejdsgiver, B A/S.
Ligningsrådet havde fundet, at klageren ved tilbagekøb  

 skulle svare afgift samt tillægsskat i medfør af pensionsbeskatningslovens  

 kapitel 3, jf. § 48.
Det fremgik af sagens oplysninger, at C A/S i 1986 havde ændret navn til B  

 A/S.
Siden 1937 havde alle funktionærer i B A/S været omfattet af en  

 obligatorisk pensionsordning, hvorefter de ved det fyldte 25. år skulle  

 indtræde i firmaets pensionsordning med PFA.
Pensionsordningen var oprindelig  

 baseret på en præmie på 15% af den til enhver tid gældende månedsgage, hvoraf  

 B A/S betalte de 9%, medens de ansatte betalte 6%.
Den aftalte pensionsordning var pr. 1. oktober 1983 ændret, således at de  

 ansatte ikke længere var tvunget til at tilslutte sig ordningen ved det  

 fyldte 25. år.
Endvidere var B A/S ophørt med at yde bidrag til den samlede  

 præmie, der herefter alene hidrørte fra den ansatte.
 Ansatte, der var tilknyttet ordningen, havde fra samme dato fået mulighed  

 for at vælge, hvorvidt de ønskede at fortsætte i ordningen, eller om de  

 ønskede at indstille præmien og overgå til fripolice.
Klageren havde siden 1. august 1980 været ansat i en division under B A/S.  

 Fra samme dato var hun indtrådt i firmaets pensionsordning, der for klagerens  

 vedkommende bestod af en pensionsordning med løbende udbetalinger og af en  

 kapitalforsikring.
Den 1. oktober 1984 var klageren udtrådt af  

 pensionsordningen, og ordningen omskrevet til fripolice.
 I 1988 blev den division i B A/S, hvor klageren var beskæftiget, frasolgt,  

 idet divisionen blev indskudt i et nyt aktieselskab, D A/S.
 Personalet i klagerens division blev i forbindelse med ejerskiftet  

 overført til det nye selskab, som efter det oplyste tillige overtog samtlige  

 forpligtelser over for medarbejderne for så vidt angår løn, anciennitet m.v.  

 De medarbejdere, der ønskede at fortsætte indbetalingerne til deres  

 pensionsordning, kunne fortsat foretage indbetalinger gennem den nye  

 arbejdsgiver, men denne ønskede ikke selv at bidrage til ordningen eller at  

 videreføre en obligatorisk pensionsordning.
 Klageren forespurgte Ligningsrådet om de skattemæssige konsekvenser ved  

 tilbagekøb af forsikringen 1 år efter stiftelsen af det nye selskab, D A/S,  

 herunder specielt, hvorvidt der kunne fritages for indkomstskat efter  

 pensionsbeskatningslovens § 48 i medfør af § 1, stk. 2, i bekendtgørelse nr.  

 75 af 16. marts 1972 (som ændret ved bekendtgørelse nr. 400 af 12. september  

 1979).
 For så vidt angik den del af klagerens pensionsordning, der var en  

 kapitalforsikring, havde Ligningsrådet ved afgørelsen fundet, at denne ikke  

 kunne anses for omfattet af fritagelsesbestemmelsen i § 1, stk. 2, i  

 bekendtgørelse nr. 75 af 16. marts 1972, som ændret ved bekendtgørelse nr.  

 400 af 12. september 1979. Der var herved henvist til, at denne del af  

 pensionsordningen ikke opfyldte fritagelsesbestemmelsens betingelse om, at  

 forsikringen skulle være omfattet af pensionsbeskatningslovens §§ 2, 5 eller  

 7.
 For så vidt angik den del, der bestod af en pensionsordning med løbende  

 udbetalinger, havde Ligningsrådet fundet, at nævnte fritagelsesbestemmelse ej  

 heller kunne finde anvendelse allerede af den grund, at den nye arbejdsgiver  

 ikke havde stillet sig hindrende i vejen for, at indbetaling af præmie til  

 ordningen kunne fortsætte.
 Den omstændighed, at der på tidspunktet for det nye selskabs overtagelse  

 af klagerens division reelt ikke var nogen igangværende pensionsordning at  

 kunne indtræde i, og således heller ikke nogen reel interesse i at opretholde  

 eller etablere en ny ordning, fandtes ligeledes efter Ligningsrådets  

 opfattelse at være til hinder for en anvendelse af fritagelsesbestemmelsen.
 Klageren nedlagde over for Landsskatteretten påstand om, at ophævelsen af  

 pensionsordningen var omfattet af fritagelsesbestemmelsen i § 1, stk. 2, i  

 bekendtgørelse nr. 75 af 16. marts 1972.
Hun anførte bl.a., at det af nævnte bekendtgørelse fremgik, at der blev  

 fritaget for beskatning, såfremt arbejdstageren havde fået ansættelse i en  

 stilling, uden at arbejdsgiveren ville fortsætte med betalingen.
Klageren  

 henviste til ordene i fritagelsesbestemmelsen: »...hvor arbejdsgiveren  

 vil fortsætte præmiebetalingen«, hvilket måtte forstås således, at  

 arbejdsgiveren deltog i præmiebetalingen og ydede et faktisk bidrag til den  

 fortsatte betaling.
Klageren fandt, at betingelsen i fritagelsesbestemmelsen  

 måtte anses for opfyldt, idet den nye arbejdsgiver utvetydigt havde erklæret,  

 at man ikke ville deltage i en videreførsel af nogen pensionsordning, da man  

 betragtede en sådan som den ansattes personlige anliggende.
Den omstændighed,  

 at virksomheden fungerede som medarbejdernes interessekontor i forbindelse  

 med indbetaling af præmie til pensionsordningen, kunne efter klagerens  

 opfattelse ikke sidestilles med, at arbejdsgiveren havde givet tilsagn om at  

 fortsætte med præmiebetalingen til pensionsordningen.
Endelig anførte klageren, at det i medfør af § 2 i bekendtgørelse nr. 75  

 af 16. marts 1972 var forsikringsselskabet, der traf afgørelse om, hvorvidt  

 betingelserne for at fritage for indkomstskat var opfyldt.
PFA mente i denne  

 sag, at betingelserne for fritagelse klart var opfyldt.
 For så vidt angik den del af klagerens pensionsordning, der var en  

 kapitalforsikring, var Landsskatteretten enig med Ligningsrådet i, at denne  

 ikke kunne anses for omfattet af fritagelsesbestemmelsen i § 1, stk. 2, i  

 bekendtgørelse nr. 75 af 16. marts 1972.
 For så vidt angik den del af klagerens pensionsordning, der var en  

 pensionsforsikring med løbende udbetalinger, fandt Landsskatteretten ej  

 heller grundlag for at anse tilbagekøb efter 1. september 1989 for omfattet  

 af fritagelsesbestemmelsen i § 1, stk. 2, i bekendtgørelse nr. 75 af 16.  

 marts 1972. Der var herved henset til, at den nye arbejdsgiver ikke havde  

 stillet sig hindrende i vejen for, at indbetaling af præmien til ordningen  

 kunne fortsætte.
 LV 1989, I 2.12.
