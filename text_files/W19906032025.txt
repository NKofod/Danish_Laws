 En fonds udlejningsvirksomhed anset for at være ikke erhvervsdrivende  

 på grund af begrænset omfang.
 Fonden F klagede til ankenævnet over, at Erhvervs- og Selskabsstyrelsen  

 anså F's udlejningsvirksomhed for erhvervsdrivende i henhold til lov om  

 erhvervsdrivende fonde § 1, stk. 2, nr. 2, og at erhvervsaktiviteterne ikke  

 var af et så begrænset omfang, at den kunne undtages fra loven i henhold til  

 § 1, stk. 3.
 Ifølge F's fundats er formålet at eje en ejendom og anvende ejendommen og  

 øvrige formue til hel eller delvis fribolig for en bestemt personkreds.
Ifølge F's regnskab for 1986 og 1987 samt udkast til 1988-regnskab var  

 huslejeindtægten på henholdsvis 177.705 kr., 186.300 kr. og 200.100 kr.  

 Balancesummen var på henholdsvis 2.175.726 kr., 2.087.874 kr. og 2.272.628  

 kr.
Udover huslejen betalte lejerne et varmebidrag, for 1986 på 94.300 kr.,  

 for 1987 og 1988 på 110.400 kr.
F's revisor har anført, at ejendommen hviler i sig selv og at huslejen er  

 kunstig lav i forhold til markedslejen.
Ligeledes hviler varmebidraget i sig  

 selv, idet forskelle mellem forbrug og betaling efterreguleres.  

 Varmeregnskabet indeholder således ingen erhvervsmæssig aktivitet, men er en  

 ekstra administration for lejerne.
 Erhvervs- og Selskabsstyrelsen har fastholdt afgørelsen og bl.a. udtalt,  

 at fonden udlejer fast ejendom mod vederlag, og fonden derfor efter Erhvervs-  

 og Selskabsstyrelsens opfattelse er direkte omfattet af lov om  

 erhvervsdrivende fonde § 1, stk. 2.
Efter styrelsens praksis anses en fonds erhvervsmæssige virksomhed, ud fra  

 en konkret vurdering, for at være begrænset, jf. lov om erhvervsdrivende  

 fonde § 1, stk. 3, såfremt de erhvervsmæssige indtægter ikke overstiger ca.  

 200.000 kr. om året.
Lejernes indbetaling af varmebidrag må medregnes ved  

 vurderingen af de samlede erhvervsindtægter.
Varmebidraget er en nødvendig og  

 naturlig del af lejeforholdet og ejendommens vedligeholdelse.
Styrelsen har  

 derfor fundet, at fonden ikke kan undtages fra lov om erhvervsdrivende fonde  

 i henhold til lovens § 1, stk. 3.
 Ankenævnet udtalte:
Efter § 1, stk. 2, nr. 2, i lov om erhvervsdrivende fonde anses en fond  

 for erhvervsdrivende, blandt andet hvis den udøver virksomhed med udlejning  

 af fast ejendom.
Af loven og forarbejderne til loven fremgår, at det  

 afgørende for, om en fond betragtes som erhvervsdrivende, er arten af den  

 virksomhed, som fonden udøver.
En fond kan således godt være  

 erhvervsdrivende, selv om fondens formål er af almenvelgørende karakter.
Det  

 er endvidere ikke afgørende, om fondens virksomhed giver overskud.
Da fondens  

 lejeindtægter i hvert fald i det væsentlige dækker udgifterne ved driften af  

 de pågældende ejendomme, kan fonden ikke sidestilles med de i forarbejderne  

 til loven omtalte klostre og stiftelser, hvis formål helt eller delvis er at  

 uddele friboliger uden eller mod en lav betaling.
Erhvervsankenævnet kan  

 derfor tiltræde, at Erhvervs- og Selskabsstyrelsen har anset fonden for  

 omfattet af lovens § 1, stk. 2, nr. 2.
Efter lovens § 1, stk. 3, anses en fond dog ikke for erhvervsdrivende,  

 blandt andet hvis dens virksomhed er af begrænset omfang.
I bemærkningerne  

 til lovforslaget (Folketingstidende 1983-84, 2. samling, tillæg A, spalte  

 2836) siges herom:
»Bestemmelsen tager imidlertid også sigte på tilfælde, hvor fondens  

 erhvervsvirksomhed i sig selv er af begrænset omfang, f.eks. tilfælde, hvor  

 en fond ejer en mindre udlejningsejendom.« Begreberne »begrænset omfang« og »en mindre  

 udlejningsejendom« er iøvrigt ikke nærmere fastlagt i loven eller dens  

 forarbejder.
Det må derfor afgøres efter en konkret vurdering, om en fond er  

 omfattet af lovens § 1, stk. 3.
 Ankenævnet finder ikke efter det i sagen anførte grundlag for generelt at  

 tilsidesætte de retningslinier for denne vurdering, der er angivet i  

 Erhvervs- og Selskabsstyrelsens skrivelse af 26. juni 1989. Særlig for så  

 vidt angår fonde, der ejer udlejningsejendomme, finder ankenævnet dog, at man  

 ved opgørelsen af fondens erhvervsmæssige indtægter normalt ikke bør medtage  

 lejernes betaling af varmebidrag.
Ankenævnet har herved lagt vægt på, at varmebidrag efter lejelovens  

 kapitel VII ikke må medtages i lejen, men skal opgøres særskilt efter regler,  

 der er nøje specificeret i lejeloven, og som skal sikre, at varmebidraget  

 svarer til udlejers faktiske udgift til brændselsforbruget.
I  

 overensstemmelse hermed betragtes betaling af varmebidrag ikke som en del af  

 lejebetalingen men som en særskilt post ved aflæggelse af en ejendoms  

 driftsregnskab, ligesom varmebidraget ikke medtages ved opgørelsen af en  

 ejendoms afkast i forbindelse med handel med ejendomme.
 Ankenævnet har endvidere lagt vægt på, at en praksis, hvorefter der ses  

 bort fra betaling af varmebidrag ved afgørelser efter lov om erhvervsdrivende  

 fonde § 1, stk. 3, vil ligestille udlejningsejendomme, hvor udlejer leverer  

 varme, og udlejningsejendomme, hvor lejerne selv sørger for opvarmning, eller  

 hvor lejerne afregner direkte over for vedkommende el-, gas~ eller varmeværk.
 Ankenævnet ændrer derfor den påklagede afgørelse, således at  

 legatstiftelsen »fonden F« i medfør af lov om erhvervsdrivende  

 fonde § 1, stk. 3, ikke anses for en erhvervsdrivende fond efter loven.
