Generalauditør Meddelelse 5/2006 af 21. november 2006 om auditørernes adgang til at frafalde tiltale for overtrædelse af militær straffelov I henhold til retsplejelovens § 722, stk. 1, nr. 7, jf. militær retsplejelovs § 1 og § 7 fastsættes:
Auditørerne kan frafalde tiltale i medfør af retsplejelovens § 722, når påtale ikke kan anses for påkrævet af militære hensyn 1) for overtrædelse af militær straffelov, når den forskyldte straf ikke vil overstige bøde, og forholdet er af ringe strafværdighed 2) for overtrædelse af militær straffelovs §§ 11,13,20,23-27, når den pågældende efterfølgende af bedømmelseskommissionen erklæres for varigt eller for tiden uegnet til militærtjeneste med hjemsendelse til følge, såfremt der skønnes at være en sammenhæng mellem overtrædelsen og baggrunden for kassationen 3) for overtrædelse af militær straffelovs §§ 26 og 27 i forbindelse med en ikke betydelig skade, når den pågældende efterfølgende har betalt erstatning for skaden eller på anden måde har genoprettet en indtrådt skadevirkning 4) for overtrædelse af militær straffelovs § 27 i forbindelse med uheld, ulykker, havarier og lignende, når sigtede selv er kommet alvorligt til skade og påtale ikke anses for påkrævet af almene hensyn 5) for overtrædelse af militær straffelov begået i udlandet, når udenlandsk myndighed rejser straffesag vedrørende samme begivenhed efter national lovgivning, og overtrædelsen af militær straffelov skønnes af underordnet betydning.
 Generalauditørmeddelelse nr. 2/99 ophæves.
Note Om adgangen til i medfør af retsplejelovens § 722, stk. 1, nr. 7, at frafalde tiltale for overtrædelse af straffeloven og den strafbelagte særlovgivning, se Rigsadvokatens bekendtgørelse nr. 621 af 25. juni 2001 om politimestrenes og statsadvokaternes adgang til at frafalde tiltale.
