Skriftlig fremsættelse (30. marts 2000) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om bestyrelse for Arbejdsmarkedets  

 UddannelsesFinansiering og om Efteruddannelsesudvalg.
(Lovforslag nr.
L 256).
 Forslag til lov om godtgørelse ved deltagelse i  

 erhvervsrettet voksen- og efteruddannelse.
(Lovforslag nr.
L 257).
 Forslag til lov om arbejdsmarkedsuddannelser.
(Lovforslag nr.
L 258).
 Forslag til lov om ændring af lov om  

 arbejdsmarkedsuddannelsescentre. (Sammenlægning af AMU-centre  

 m.m.).
(Lovforslag nr.
L 259).
 Forslag til lov om børnepasningsorlov.
(Lovforslag nr.
L 260).
I forbindelse med finansloven for 2000 blev der  

 indgået en aftale mellem regeringen (Socialdemokratiet og Det Radikale  

 Venstre), Socialistisk Folkeparti og Centrum Demokraterne om en voksen- og  

 efteruddannelsesreform.
Enhedslisten har efterfølgende tilsluttet sig  

 aftalen.
Af aftaleteksten fremgår det bl.a., at parterne er  

 enige om at gennemføre en reform af voksen- og efteruddannelserne og  

 enige om, at det offentlige har et overordnet ansvar for at sikre relevante  

 videre- og efteruddannelsestilbud til alle.
Finansieringen bør  

 imidlertid i højere grad end i dag prioriteres imod de kortuddannede,  

 og virksomhederne må tage en større del af ansvaret for  

 finansieringen af indsatsen for de bedre uddannede.
 Det fremgår tillige af aftaleteksten, at reformen  

 skal udmøntes gennem en række lovforslag fra regeringen i  

 løbet af foråret 2000, og at følgende overordnede  

 principper styrer omlægningen:
 Det offentlige har et overordnet ansvar for at sikre relevant videre-  

 og efteruddannelsestilbud til alle.
 Der etableres bedre sammenhænge og mest mulig gensidig  

 anerkendelse mellem tilbuddene henholdsvis inden for voksen- og  

 efteruddannelserne og mellem voksen- og efteruddannelserne og  

 grunduddannelserne.
 Der skal være bedre muligheder for at deltage i forberedende  

 voksenundervisning op til niveau for folkeskolens afgangsniveau.  

 Undervisningen skal tilrettelægges fleksibelt og tage udgangspunkt i  

 den enkeltes forudgående kvalifikationer og arbejdssituation.
 Der etableres en fremtidssikret platform for varetagelsen af de  

 arbejdsmarkedspolitiske mål med voksen- og efteruddannelse, der bl.a.  

 sikrer, at her og nu behov på arbejdsmarkedet fortsat tilgodeses.
Den offentlige finansiering målrettes i højere grad  

 kompetencegivende uddannelser for kortuddannede.
Flere kortuddannede skal  

 opkvalificeres til faglærte, blandt andet for at tage højde for  

 de kommende års mindre ungdomsårgange.
Der skal samtidig sikres  

 mulighed for, at kortuddannede kan kvalificeres gennem efteruddannelse, der  

 giver anerkendt kompetence med jobfunktioner for øje.
 Godtgørelsessystemerne lægges om til et mere enstrenget  

 og overskueligt system, hvor der i forhold til den enkelte uddannelse alene  

 ydes lønrefusion/godtgørelse efter et regelsæt.
 Der sker en tættere sammenknytning af ansvaret for indhold og  

 prioritering af uddannelserne og ansvaret for finansiering af  

 uddannelserne.
 De lovforslag, som aftaleteksten tilkendegiver vil blive  

 fremsat, er dels de 5 lovforslag, som jeg hermed fremsætter, dels en  

 række lovforslag, som samtidig fremsættes af  

 undervisningsministeren.
 Princippet om en tættere sammenknytning af ansvaret  

 for indhold og prioritering af uddannelserne og ansvaret for finansieringen  

 af uddannelserne er udmøntet i forslaget til Lov om bestyrelse for  

 Arbejdsmarkedets UddannelsesFinansiering og om Efteruddannelsesudvalg.
 Med loven etableres der en bestyrelse for Arbejdsmarkedets  

 UddannelsesFinansiering med beføjelser til at indstille til arbejds-  

 og undervisningsministrene om anvendelse af statens tilskud til den  

 erhvervsrettede voksen- og efteruddannelsesindsats til og med  

 erhvervsuddannelsesniveau, herunder tilskud til godtgørelse m.v.
 Uddannelserne, der er omfattet af parternes  

 beføjelser efter loven, er arbejdsmarkedsuddannelserne,  

 erhvervsuddannelserne for voksne, deltidsuddannelse og enkeltfag efter lov om  

 åben uddannelse samt grunduddannelse for voksne.
Statens tilskud til uddannelserne ydes med fuld  

 dækning til uddannelser, der er formelt kompetencegivende, idet der dog  

 er opretholdt en deltagerbetaling på social- og sundhedsuddannelserne,  

 merituddannelsen på pædagogisk grunduddannelse for voksne,  

 deltidsuddannelser på erhvervsuddannelsesniveau og enkeltfag herfra,  

 samt på enkeltfag ved fodterapeutuddannelsen.
Der kan efter indstilling  

 fra bestyrelsen for Arbejdsmarkedets UddannelsesFinansiering fastsættes  

 aktivitetslofter på enkelte uddannelser, der giver formel kompetence, i  

 særlige tilfælde.
 Til uddannelser, der giver anerkendt kompetence, ydes der  

 hel eller delvis dækning af udgifterne, idet der efter indstilling fra  

 bestyrelsen for Arbejdsmarkedets UddannelsesFinansiering kan gives nedsatte  

 statstilskud til grupper af uddannelser.
 Der ydes fuld dækning af udgifterne til Individuel  

 Kompetenceafklaring på AMU og kompetenceafklarende forløb som  

 led i en grundlæggende voksenuddannelse indenfor fastsatte rammer.
Bestyrelsen vil have en række  

 effektiviseringsmuligheder indenfor voksen- og efteruddannelsesindsatsen og  

 vil herudover kunne indstille til arbejds- og undervisningsministrene, at  

 der, hvis behovet overstiger statens tilskud, opkræves et  

 arbejdsgiverbidrag fra alle arbejdsgivere.
Dette bidrag fastsættes ved  

 særskilt lov.
Bestyrelsen udmelder bevillingsrammerne til området  

 for anerkendte uddannelser til Efteruddannelsesudvalgene, der fordeler  

 bevillingerne til uddannelsesstederne.
Efteruddannelsesudvalgene reduceres  

 som følge heraf fra ca. 50 til max. 15. Uddannelsesstederne kan  

 omdisponere de udmeldte bevillinger inden for max. 15 % af rammen.
 Som en følge af etableringen af bestyrelsen for  

 Arbejdsmarkedets UddannelsesFinansiering og den beslutnings- og  

 kompetencestruktur, som lovforslaget indebærer, er det  

 nødvendigt at ændre den eksisterende lovgivning på  

 arbejdsmarkedsuddannelsesområdet.
 Princippet om omlægning af  

 godtgørelsessystemerne til et mere enstrenget og overskueligt system,  

 hvor der kun er mulighed for at modtage godtgørelse et bestemt sted  

 fra til en bestemt uddannelse, er udmøntet dels i forslaget til Lov  

 om godtgørelse ved deltagelse i erhvervsrettet voksen- og  

 efteruddannelse, dels i forslaget til Lov om børnepasningsorlov  

 (som omtales nedenfor).
I forslaget til Lov om godtgørelse ved deltagelse i  

 erhvervsrettet voksen- og efteruddannelse foreslås der indført  

 et godtgørelsessystem, som i vidt omfang ligner det, der kendes ved  

 deltagelses i arbejdsmarkedsuddannelser i dag.
Godtgørelsen kan ydes  

 til beskæftigede lønmodtagere, selvstændige  

 erhvervsdrivende og ledige med ret til 6 ugers selvvalgt uddannelse.  

 Godtgørelsen tager sit udgangspunkt i højeste dagpengesats, og  

 den ydes som kompensation for tabt arbejdsfortjeneste eller arbejdsmulighed.  

 Godtgørelse kan ydes til de uddannelser, der er omfattet af forslaget  

 til Lov om bestyrelse for Arbejdsmarkedets UddannelsesFinansiering og om  

 Efteruddannelsesudvalg, og det vil først og fremmest sige  

 arbejdsmarkedsuddannelser og enkeltfag på erhvervsuddannelserne.
Forslaget til Lov om  

 arbejdsmarkedsuddannelser indeholder - udover en tilpasning til den  

 ændrede beslutnings- og kompetencestruktur - forslag til en forbedret  

 praksis for godkendelse af udbydere af arbejdsmarkedsuddannelser, der sikrer  

 en mere effektiv udnyttelse af uddannelseskapaciteten og en styrkelse af  

 kvaliteten af arbejdsmarkedsuddannelserne.
Målet med det nye  

 godkendelseskoncept er, at de faglige og pædagogiske kvalifikationer  

 kan bevares, styrkes og udbygges hos den enkelte udbyder, og at  

 undervisningen spredes på færre uddannelsessteder med deraf  

 følgende mindre overlap og færre aflysninger.
AMU-centre og  

 erhvervsskoler, der er godkendt til at udbyde arbejdsmarkedsuddannelser ved  

 lovens ikrafttræden, bevarer denne godkendelse.
Forslaget om ændrede udbudsregler hænger  

 sammen med et forslag om gennemførelse af en decentral  

 entreprenørordning.
Ordningen medfører, at private kan få  

 adgang til at udbyde arbejdsmarkedsuddannelser i rammer, der på den ene  

 side sikrer kvaliteten, og på den anden side giver sådanne  

 frihedsgrader, at en privat udbyders særlige kompetencer vil kunne  

 udnyttes i videst muligt omfang.
 Videre foreslås det at styrke indsatsen for de  

 læse- og regnesvage ved udvidelse af området for Individuel  

 Kompetenceafklaring til at omfatte undervisningsforberedelse til  

 arbejdsmarkedsuddannelserne.
 De foreslåede ændringer i Lov om  

 arbejdsmarkedsuddannelsescentre indebærer, at det bliver nemmere at  

 sammenlægge to eller flere AMU-centre samt et AMU-center og en  

 erhvervsskole, hvis skolernes bestyrelser ønsker det.
For at sikre at økonomiske forhold ikke skal hindre  

 sammenlægninger af AMU-centre, vil arbejdsministeren i en  

 overgangsperiode kunne yde et økonomisk tilskud til centre, der  

 ønsker at indgå i en sammenlægning.
Tilskuddet kan ydes i  

 form af en kompensation i forbindelse med aftrapning eller bortfald af  

 grundtilskud, ligesom der kan ydes tilskud til ekstraordinære udgifter  

 i forbindelse med sammenlægningen.
Tilskuddene vil også kunne  

 ydes ved sammenlægning mellem et AMU-center og en erhvervsskole under  

 forudsætning af, at institutionen videreføres som et AMU-center,  

 og at den ene af de sammenlagte institutioner er et AMU-center.
Som en konsekvens af, at der fremover kun skal kunne ydes  

 godtgørelse fra en bestemt ordning til en bestemt uddannelse,  

 foreslås det endelig, at bestemmelserne om uddannelsesorlov  

 afskaffes.
Dette sker ved fremsættelse af forslaget til Lov om  

 børnepasningsorlov, som overfører de nuværende  

 bestemmelser om børnepasningsorlov så godt som uændret fra  

 Lov om orlov, mens alle bestemmelser om uddannerlsesorlov er fjernet.
