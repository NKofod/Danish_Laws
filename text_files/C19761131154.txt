 Herved fremsendes »Aftale mellem direktoratet for kriminalforsorgen  

 og Dansk fængselsforbund, Kriminalforsorgsforeningen og Danmarks Jurist- og  

 økonomforbund om særlige regler for godtgørelse af merudgifter ved  

 tjenesterejser, jfr. § 21 i aftale af 28. april 1975 mellem finansministeriet  

 og tjenestemandsorganisationerne«.
 Ad aftalens § 1.
Bestemmelsen omfatter de situationer, hvor det af hensyn til arbejdets  

 forsvarlige udførelse er påkrævet, at tjenestemanden indtager et måltid  

 udenfor sit tjenestested.
Det er en forudsætning for ydelse af godtgørelsen,  

 at tjenesterejsen medfører, at tjenestemanden ikke har mulighed for at holde  

 sin normale spisepause på tjenestestedet.
 Bestemmelsens stk. 1 omfatter til eksempel de af personaleskolens elever,  

 som er hjemmehørende på Københavns fængsler, anstalten ved Herstedvester og  

 statsfængslet i Vridsløselille, medens chauffører og ledsagere på transporter  

 med indsatte kan være omfattet af såvel stk. 1 som stk. 2.
 Ad aftalens § 2.
Bestemmelsen indeholder en begrænsning i adgangen til at oppebære time- og  

 dagpenge.
Det drejer sig om tjenesterejser, som umiddelbart berettiger til  

 time- og dagpenge efter de almindelige regler, men hvor det er åbenbart, at  

 tjenestemanden under tjenesterejsen ikke påføres merudgifter af en sådan  

 størrelsesorden, at de står i et rimeligt forhold til time- og  

 dagpengebeløbene.
 Som eksempel kan nævnes ansatte på anstalten ved Herstedvester, som  

 udfører afløsningstjeneste på Kastanienborg, eller som er udstationeret til  

 Københavns fængsler, ansatte ved statsfængslet i Horsens, som udfører  

 afløsningstjeneste ved annekset i Amstrup etc., samt de situationer, hvor  

 f.eks. opsynspersonale fra en anstalt udstationeres til tjeneste ved et  

 arresthus, og hvor afstanden mellem den pågældendes bopæl og  

 udstationeringsstedet er så kort, at de udstationerede kan bo hjemme.
 Bestemmelsen omfattet endvidere personale, der deltager i faglige kurser,  

 kurser afholdt af kriminalforsorgens personaleskole og andre kurser i  

 uddannelsesøjemed, hvor kost og logi ydes i forbindelse med kurset (f.eks.  

 ved at staten betaler herfor gennem kursusafgift eller lignende).
 Bestemmelsen ændrer således pkt. 1.c. i direktoratets cirkulærskrivelse af  

 17. august 1967 vedrørende ydelse af godtgørelse til personale, der deltager  

 i faglige kurser m.v., idet ydelse i henhold til time- og dagpengecirkulærets  

 § 6 erstatter godtgørelsen i henhold til lønningsloven af 1958 § 98, stk. 10.
 Ad. aftalens § 4.
 Aftalen har vikning fra 1. april 1976, men af praktiske grunde bestemmer  

 direktoratet, at der ikke skal foretages regulering med hensyn til allerede  

 udbetalte time- og dagpenge for perioden 1. april til 30. juni 1976.
 E.B.
J.
Borg Nielsen.
 Kriminalforsorgens institutioner og afdelinger.
 Aftale mellem direktoratet for kriminalforsorgen og Dansk fængselsforbund,  

 Kriminalforsorgsforeningen og Danmarks jurist- og økonomforbund om særlige  

 regler for godtgørelse af merudgifter ved tjenesterejser, jfr. § 21 i aftale  

 af 28. april 1975 mellem finansministeriet og tjenestemandsorganisationerne.
 § 1.  For tjenesterejser, der ikke berettiger til  

 time- og dagpenge m.v. i henhold til bestemmelerne i § 3, punkterne a, b og  

 c, i aftale af 28. april 1975 kan der ydes en fast godtgørelse til dækning af  

 merudgifter til forplejning, såfremt tjenestemanden som følge af  

 tjenestetilrettelæggelsen ikke har mulighed for at holde normal spisepause på  

 tjenestestedet.
Stk. 2.  For tjenesterejser, der ikke berettiger til  

 time- og dagpenge m.v. eller til godtgørelse efter § 1, stk. 1, men som  

 strækker sig ud over 4 km fra tjenestestedet og uden for København og  

 Frederiksberg kommuner, kan der ydes en fast godtgørelse til dækning af  

 merudgifter til forplejning.
Godtgørelsen kan kun ydes, såfremt  

 tjenesterejsen har haft en varighed af 2 timer eller derover.
 § 2.  For tjenesterejser, der efter reglerne i aftalen  

 af 28. april 1975 berettiger til godtgørelse af merudgifter, ydes ikke time-  

 og dagpenge, såfremt det er åbenbart, at tjenestemanden ikke påføres  

 merudgifter af en sådan størrelsesorden, at de står i rimeligt forhold til  

 time- og dagpengebeløbene.
 Stk. 2.  For sådanne tjenesterejser kan i stedet for  

 time- og dagpenge udbetales en fast godtgørelse til dækning af merudgifter  

 til forplejning m.v.
§ 3.  Godtgørelse efter § 1, stk. 1, og § 2, ydes med  

 et grundbeløb på kr. 12,50 pr. dag.
Godtgørelse efter § 1, stk. 1, kan dog  

 ikke ydes med et større beløb end timepenge svarende til det antal timer,  

 tjenestemanden har været fraværende fra tjenestestedet.
 Stk. 2.  Godtgørelse efter § 1, stk. 2, ydes med et  

 grundbeløb på kr. 6,25 pr. dag.
 Stk. 3.  Grundbeløbene dyrtidsreguleres som anført i §  

 20 i aftalen af 28. april 1975.
 § 4.  Aftalen træder i kraft fra begyndelsen af den  

 måned, hvori den er underskrevet efter at være godkendt af finansministeriet  

 og de berørte centralorganisationer.
 København, den 22. april 1976.
Justitsministeriet, direktoratet for kriminalforsorgen.
 Tornøe.
 /Jon Johnsen.
