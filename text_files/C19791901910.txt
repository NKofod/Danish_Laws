(Til amtskommuner og institutioner  

 drevet i henhold til bistandslovens § 105) Da styrelsen er blevet gjort opmærksom på, at der hersker usikkerhed  

 omkring anvendelse af isolation, herunder isolationsrum på § 105-  

 institutioner, skal man herved meddele følgende:
Ved bistandslovens ikrafttræden er den hidtidige adgang til at hensætte  

 klienter i sikkerhedsrum ophævet.
Det er herefter ikke tilladt at låse  

 klienter inde, hverken i særlige rum, der tidligere har været indrettet  

 hertil eller i andre lokaliteter.
Undtagelse herfra kan kun gøres, hvis forholdet er omfattet af  

 straffelovens § 13 om nødværge (se bagsiden), således at der afpasset efter  

 angrebets farlighed kan blive tale om, at anbringelse i aflåset rum er  

 absolut påkrævet.
Anbringelse kan kun ske, indtil politiet, der straks må  

 tilkaldes, er nået frem.
 Nærmere vejledning om administration af disse regler fås hos  

 konsulentholdet, Postboks 66, 8100 Århus C, telefon (06) 13 28 33.
 Straffelovens § 13:
 Handlinger foretagne i nødværge er straffri, for så vidt de har været  

 nødvendige for at modstå eller afværge et påbegyndt eller overhængende  

 uretmæssigt angreb og ikke åbenbart går ud over, hvad der under hensyn til  

 angrebets farlighed, angriberens person og det angrebne retsgodes betydning  

 er forsvarligt.
 Stk. 2.  :
 Overskrider nogen grænserne for lovligt nødværge, bliver han dog straffri,  

 hvis overskridelsen er rimeligt begrundet i den ved angrebet fremkaldte skræk  

 eller ophidselse.
 Stk. 3.  :
 Tilsvarende regler finder anvendelse på handlinger, som er nødvendige for  

 på retmæssig måde at skaffe lovlige påbud adlydt, iværksætte en lovlig  

 pågribelse eller hindre en fanges eller tvangsanbragt persons rømning.
