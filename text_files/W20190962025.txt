Ligebehandlingsnævnets afgørelse om etnisk oprindelse - hudfarve og race - adgangsbegrænsning - ej medhold J.nr. 19-13179 Et værested for psykisk syge og traumatiserede med fokus på flygtninge og indvandrere tilbød en gang om ugen gratis fællesspisning for målgruppen.
Der var samtidig mulighed for at modtage rådgivning om bl.a. kontakten til offentlige myndigheder.
En mand med et dansk klingende navn og af dansk oprindelse klagede over forskelsbehandling på grund af etnisk oprindelse, idet han var blevet afvist fra at deltage i fællesspisning, fordi han ikke var omfattet af målgruppen for tilbuddet.
Lov om etnisk ligebehandling er ikke til hinder for, at specifikke foranstaltninger, der har til formål at opveje ulemper knyttet til etnisk oprindelse, opretholdes eller vedtages.
Nævnet vurderede, at tilbuddet faldt inden for de foranstaltninger, der er tilladt efter loven.
 Manden fik derfor ikke medhold i klagen.
 Klagen angår påstået forskelsbehandling på grund af etnisk oprindelse i forbindelse med, at en mand af dansk oprindelse ikke kunne deltage i fællesspisning for flygtninge og indvandrere.
Ligebehandlingsnævnets afgørelse Indklagede har ikke handlet i strid med lov om etnisk ligebehandling.
Sagsfremstilling Klager, der har et dansk klingende navn og er af dansk oprindelse, har klaget over, at han torsdag den 14. februar 2019 blev afvist fra at spise på den indklagede selvejende institution på grund af etnisk oprindelse.
Klager har for nævnet fremlagt indklagedes folder for fællesspisning.
Det fremgår af folderen bl.a.:
 Spiseklub for alle flygtninge og indvandrere fra 65 år.
Er du fyldt 65 år og savner du at møde andre mennesker, så er dette lige noget for dig.
Kom derfor meget gerne til fællesspisning i [indklagede].
Maden smager nu bedst, når man spiser den i dejligt hyggeligt fællesskab med andre.
 Fællesspisningen foregår i [indklagede] hver torsdag fra kl. 17 til 20.
Fællesspisningen er for alle, som er fyldt 65 år og som er indvandrere eller flygtninge.
Der bliver serveret retter med oprindelse fra mange forskellige lande og kødet er halal.
Maden bliver tilberedt med kærlighed af [indklagede]s personale.
Det er helt gratis at deltage.
Du kan bare møde op  ingen tilmelding er nødvendig.
Vi håber meget på at se dig.  Indklagede har for nævnet fremlagt værestedets folder.
Det fremgår af denne folder bl.a.:
HJÆLP OG VEJLEDNING Gæsterne kan få råd og vejledning af værter og frivillige f.eks. i forbindelse med kontakten til myndigheder.
DE FRIVILLIGE Der er mange frivillige, som hjælper til i [indklagedes] forskellige aktiviteter.
De frivilliges funktion er først og fremmest at lytte og hygge om gæsterne.
Andre yder træning i hverdagsdansk, giver lektiehjælp og hjælper til med praktiske opgaver i cafeen. [Indklagede] kan altid bruge flere frivillige.
SOCIALØKONOMISK [Indklagede] er en organisation, der tænker i socialøkonomiske partnerskaber.
Der er en slagter, der kommer med kød hver uge, en fiskeleverandør, bagerier, der løbende donerer brødet og forskellige andre lokale, vi henter fødevarer hos.
Flere gange om ugen får vi overskudsmad leveret af fødevareBanken. [X virksomhed] er [indklagede]s rådgiver i forhold til netværk og strategiudvikling.
OPLÆG, UNDERVISNING OG PRAKTIK [Indklagede] tilbyder oplæg om f.eks. tilgangen til arbejdet, interkulturel kommunikation og socialøkonomiske partnerskaber i praksis. [Indklagede] tilbyder desuden undervisning og praktikpladser til relevante uddannelser.
FESTER En gang om måneden holder [indklagede] fest om aftenen.
Gæsterne og deres familier inviteres på god mad, levende verdensmusik og dans.
() [Indklagede] - KÆRLIGT SAMVÆR [Indklagede] er et aktivitetssted for mennesker, som er psykisk syge og traumatiserede, med fokus på flygtninge og indvandrere. [Indklagede] er et værested, hvor man kan have kærligt og uforpligtende samvær med andre på tværs af religiøse, kulturelle og nationale forskelle.
Mennesker, som overvældes af psykisk sygdom og traumer, kan have særligt svært ved mødet med det offentlige system og med nyt sprog og kultur. [Indklagede] er et unikt tilbud, som siden 2003 har ydet kvalificeret hjælp til den udfordring.
GÆSTEBUDDET Hver dag klokken 12 serveres morgenmad med brød, yoghurt, hjemmelavet marmelade, ost, frugt, te og kaffe.
Klokken 14 serveres et måltid varm mad, som gæsterne, værterne og de frivillige indtager sammen.
Maden vil ofte bestå af en skål varm suppe, efterfulgt af kød, fjerkræ eller fisk med tilhørende grøntsager, brød og salat.
Og tit en dessert! Et sundt og nærende måltid mad.
Gratis. [Indklagede] er røgfrit og alkoholfrit.
[Indklagede] er indrettet som en café med åbent køkken og små hyggelige sofahjørner og spiseborde.
Der er også et lille legehjørne til børnene, et bede rum og computere med internet. [Indklagede] skaber rammerne så gæsterne langsomt kan genopbygge en struktur i dagligdagen, et socialt netværk, og for manges vedkommende tage det første svære skridt ud af isolation. [Indklagede]s gæster tilhører over 50 forskellige nationaliteter.
Personalet repræsenterer forskellige sprog og kulturer.
ALLE DER HAR DET PSYKISK SVÆRT ER VELKOMNE Alle, der har det psykisk svært, er velkomne i [indklagede], ligegyldigt hvad ens situation er eller hvilken kommune man bor i. [Indklagede] er neutral, hvad angår politik og religion.
Der er ingen registrering, ingen tilmelding og man kan være anonym, hvis man ønsker det.
Man kommer bare, når man har lyst.  Parternes bemærkninger Klager gør gældende, at han har været udsat for forskelsbehandling som etnisk dansker.
Han blev afvist, fordi han ikke er flygtning eller indvandrer.
Han ønsker, at indklagede får en påtale, og at han får en godtgørelse.
 Klager opfyldte indklagedes kriterium om at være over 65 år.
 Indklagede har oplyst, at det var en fejl, at det ikke fremgik af folderen for fællesspisning, at målgruppen er pensionister over 65 år med fokus på flygtninge og indvandrere.
 Det fremgår af den fremlagte folder for værestedet, at indklagede er et værested for psykisk syge og traumatiserede mennesker med fokus på flygtninge og indvandrere.
 Indklagede vil rette teksten i folderen for pensionistspisningen, når de trykker nye foldere, hvilket vil ske snarest.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af race og etnisk oprindelse efter lov om etnisk ligebehandling.
 Det fremgår af lov om etnisk ligebehandling, at ingen må udsætte en anden person for direkte eller indirekte forskelsbehandling på grund af vedkommendes eller tredjemands race eller etniske oprindelse.
Indklagede er efter det oplyste et værested for psykisk syge og traumatiserede med fokus på flygtninge og indvandrere.
En gang om ugen tilbyder værestedet gratis fællesspisning for målgruppen, og der er samtidig mulighed for at modtage rådgivning om bl.a. kontakten til offentlige myndigheder.
Klager har oplyst, at han, da han ønskede at deltage i fællesspisning, blev afvist, fordi han ikke var omfattet af målgruppen for tilbuddet.
Dette er ikke bestridt af indklagede.
 Klager har på den baggrund påvist faktiske omstændigheder, som giver anledning til at formode, at han har været udsat for forskelsbehandling på grund af etnisk oprindelse.
 Lov om etnisk ligebehandling er ikke til hinder for, at specifikke foranstaltninger, der har til formål at opveje ulemper knyttet til etnisk oprindelse, opretholdes eller vedtages.
 Det er nævnets vurdering, at tilbuddet falder inden for de foranstaltninger, der er tilladt efter loven.
 Klager får derfor ikke medhold i klagen.
Retsregler Afgørelsen er truffet efter følgende bestemmelser:
