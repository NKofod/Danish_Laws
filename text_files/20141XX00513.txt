Skriftlig fremsættelse (5. februar 2015) ministeren for fødevarer, landbrug og fiskeri (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af landbrugsstøtteloven (Præcisering af EU-støtteordninger omfattet af loven, obligatorisk digital kommunikation, bestyrelses- sammensætning m.v. i promilleafgiftsfondene og Fonden for økologisk landbrug samt formkrav til klager m.v.) (Lovforslag nr.
L 135) Hovedformålet med lovforslaget er at styrke den strategiske målretning og samspillet mellem Fødevareministeriets overordnede udviklingsaktiviteter på landbrugs- og fødevareområdet og fondsmidlerne i tre centrale fonde på jordbrugsområdet: Promilleafgiftsfonden for landbrug, Promilleafgiftsfonden for frugtavlen og gartneribruget samt Fonden for økologisk landbrug.
 Den ønskede målretning af fondenes virke vil primært ske via ministerudpegning af formanden, gennem fødevareministerens godkendelse af fondenes flerårige strategier og årlige handlingsplaner samt ved at overføre sekretariatsbetjeningen til NaturErhvervstyrelsen.
 Med det formål at skabe en mere afbalanceret repræsentation af erhvervsinteresser og offentlige interesser i bestyrelsen for Fonden for økologisk landbrug foreslås det endvidere at ændre fondens bestyrelsessammensætning, så den svarer til sammensætningen i de to promilleafgiftsfonde.
 Kredsen af de udtaleberettigede organisationer på den offentlige side udvides med Danmarks Naturfredningsforening og Dyrenes Beskyttelse med henblik på at sikre en bredere repræsentation af de samfundsmæssige interesser i fondsbestyrelserne.
 Endelig foreslås det, at Promilleafgiftsfonden for landbrug samt Promilleafgiftsfonden for frugtavlen og gartneribruget ændrer navn til henholdsvis Landbrugets Udviklingsfond og Gartneriets Udviklingsfond, således at navnene i højere grad afspejler fondenes udviklingsformål.
 Herudover indeholder lovforslaget enkelte ændringer af teknisk karakter samt ændringer med henblik på at bringe loven i overensstemmelse med tilsvarende bestemmelser i andre love på Fødevareministeriets område.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
