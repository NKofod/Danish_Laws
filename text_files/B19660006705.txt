 I medfør af § 15 i lov nr. 222 af 4. juni 1965 om indskud på  

 etableringskonto fastsættes følgende regler for frigivelse af beløb, som er  

 indskudt på etableringskonto:
 1. Når en indskyder i anledning af etablering ønsker  

 et indskud på etableringskonto frigivet helt eller delvis, skal han indgive  

 begæring herom til amtstuen i det amtstuedistrikt, hvori han vil have bopæl  

 efter etableringen.
 Begæringen skal indeholde oplysning om:
1. Indskyderens navn, hans nuværende adresse samt,  

 hvis flytning finder sted, om muligt den nye adresse efter etableringen.
Hvis  

 indskyderen er en gift kvinde, som er sambeskattet med sin ægtefælle, skal  

 endvidere ægtefællens navn og adresse oplyses.
 2. Den kommune, hvori indskyderen senest er  

 skatteansat.
 3. Samtlige indskud, pengeinstituttets navn (afdeling)  

 samt kontonummer.
 4. Tidspunktet for etableringen, d.v.s. det tidspunkt,  

 da den samlede anskaffelsessum for de til brug for virksomheden anskaffede  

 formuegoder kommer op over 30.000 kr., samt virksomhedens art.
5. De formuegoder, der er anskaffet i anledning af  

 etableringen, samt disses anskaffelsessummer og tidspunkterne for deres  

 levering.
For bygninger og installationers vedkommende oplyses tidspunktet  

 for erhvervelsen eller fuldførelsen.
De anskaffede formuegoder opføres i  

 hovedposter som f.eks. maskiner, besætning, varelager etc.
Såfremt nogle af  

 formuegoderne agtes benyttet både erhvervsmæssigt og privat, må indskyderen  

 specielt oplyse anskaffelsessummen for disse samt, i hvilket omfang de agtes  

 benyttet til private formål.
 6. Størrelsen af det beløb, der ønskes hævet uden  

 pligt til forlods afskrivning.
 7. De formuegoder på hvilke forlods afskrivning ønskes  

 foretaget, samt disses anskaffelsessummer.
 Til begæringen skal benyttes blanketter, der fås udleveret ved henvendelse  

 til en amtstue.
Ved indgivelsen af begæringen må indskyderen forevise eller vedlægge  

 kontrabog (-bøger) vedrørende etableringskontoen.
Han må endvidere vedlægge  

 dokumentation for de under 4-5 nævnte oplysninger.
Som dokumentation kan  

 anvendes købekontrakt, slutseddel, kvittering eller erklæring fra leverandør.  

 For så vidt angår bygninger og installationer kan endvidere anvendes attest  

 fra arkitekt, entreprenør eller håndværksmester m.v.
 Amtstuerne giver indskyderne underretning om frigivelse af indskuddene.  

 Samtidig giver de på særlig blanket ("udbetalingstilladelse for indskud  

 på etableringskonto") vedkommende pengeinstitut meddelelse om, hvilket  

 indskudsbeløb der skal udbetales til indskyderen.
2. Begæring om frigivelse af etableringskontoindskud i  

 de i lovens §§ 9-11 omhandlede tilfælde indgives til amtstuen i det  

 amtstuedistrikt, hvor den skattepligtige er bosat.
Såfremt han ikke længere  

 har bopæl her i landet, indgives begæringen til amtstuen i det distrikt, hvor  

 han senest havde bopæl.
Amtstuen giver herefter meddelelse til de  

 skattelignende myndigheder, som foranlediger indkomstbeskatning gennemført i  

 henhold til de nævnte lovbestemmelser.
Kontoens indestående kan i disse  

 tilfælde først forlanges udbetalt, når skattekravet er fyldestgjort.
Herefter  

 frigiver amtstuen eventuelle overskydende beløb til udbetaling til den  

 berettigede.
 Finansministeriet, den 28. februar 1966.
 Henry Gruenbaum.
