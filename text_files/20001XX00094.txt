Skriftlig fremsættelse (10. november  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 arbejdsmarkedsfondsloven, ligningsloven og skattekontrolloven.(Computer med  

 tilbehør og fri telefon).
(Lovforslag nr.
L 98).
 Lovforslaget er en opfølgning på  

 betænkningen om den skattemæssige behandling af  

 pc-hjemmearbejdspladser og hjemme-pc-ordninger, som et tværministerielt  

 udvalg under Skatteministeriet har afgivet i oktober 2000.
I 1997 vedtog et bredt flertal i Folketinget at  

 indføre skattefrihed for den private brug af en computer med  

 tilbehør betalt af en arbejdsgiver.
Hensigten var, at arbejdsgiverne  

 skulle kunne tage et ansvar for medarbejdernes IT-udvikling uden  

 skattemæssige problemer for medarbejderne.
I praksis har det vist sig,  

 at arbejdsgivere og ansatte også har brugt bestemmelsen til at  

 konvertere skattepligtig løn til en skattefri computer ved at aftale,  

 at den ansatte skal gå ned i løn, mod at arbejdsgiveren stiller  

 en computer til rådighed.
For den ansatte betyder det, at vedkommende  

 opnår, hvad der svarer til et fradrag i bruttoindkomsten for udgiften  

 til en computer med tilbehør.
Dette er i strid med Folketingets  

 intentioner bag skattefrihedsbestemmelsen.
Det foreslås derfor at fjerne skattefriheden, hvis  

 den ansatte ved reduktion i sin bruttoløn kompenserer arbejdsgiveren  

 for de udgifter, der er forbundet med at få stillet en computer med  

 tilbehør til rådighed.
I sådanne tilfælde  

 foreslås det, at der skal ske beskatning.
Forslaget omfatter alene  

 computere og tilbehør, der stilles til rådighed den 1. januar  

 2001 eller senere.
Pc-hjemmearbejdspladser, som arbejdsgiveren stiller gratis  

 til rådighed, vil ikke blive påvirket af forslaget, og vil  

 således fortsat være skattefrie.
Det foreslås endvidere, at beskatningen af  

 arbejdsgiverbetalt telefon og datakommunikation gøres mere fleksibel  

 fra og med indkomståret 2001. Det foreslås således, at  

 begrebet fri telefon udvides til også at omfatte tilfælde, hvor  

 arbejdsgiveren har sat et loft over, hvor store udgifter vedkommende vil  

 dække.
I dag skal sådanne tilskud til telefon medregnes fuldt ud  

 ved opgørelsen af den skattepligtige indkomst.
For den skattepligtige  

 er det imidlertid gunstigere - som det nu foreslås - at blive beskattet  

 efter reglerne for fri telefon.
Det foreslås desuden, at forenkle  

 indberetningen og selvangivelsen af fri telefon ved at gøre fri  

 telefon til B-indkomst.
Herved undgås det, at den skattepligtige via  

 selvangivelsen skal modregne egne afholdte telefonudgifter.
Omlægningen  

 fra A-indkomst til B-indkomst skal have virkning fra og med  

 indkomståret 2002.
 Med disse bemærkninger skal jeg anbefale forslaget  

 til Folketingets velvillige behandling.
