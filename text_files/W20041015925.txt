 Forsikringsselskabers udbetaling af ulykkesforsikringer, der omfatter mindreårige, sammenholdt med værgemålsreglerne.
 Civilstyrelsens skrivelse af 8. november 2004, j.nr. 04-809-00035.
 Statsamtet har ved brev af 9. marts 2004 rettet henvendelse til Civilstyrelsen vedrørende en kon-kret sag om Forsikringsselskabet . udbetaling af erstatning fra ulykkesforsikring, der omfatter mindreårige.
 Det fremgår af forsikringsbetingelsernes pkt. 6.20 og 6.21 for den omhandlede ulykkesforsikring, at:
 6.20. Erstatning udbetales til forsikrede, medmindre andet er skriftligt aftalt med selskabet.
 6.21. For børneulykkesforsikringen gælder følgende regler:
hvis méngraden er mindre end 30% tilfalder og udbetales erstatningen til forsikringstageren.
Hvis forsikrede selv er myndig på udbetalingstidspunkt, tilfalder og udbetales erstatningen til forsikrede.
 hvis méngraden er på 30% eller derover, sker udbetalingen af den del af erstatningen, der er ud over de 30%, til et godkendt forvaltningsinstitut efter reglerne om anbringelse af umyndiges midler.
for plejebørn indsættes erstatningen altid i godkendt forvaltningsinstitut. Statsamtet har nærmere oplyst, at den omhandlede gruppelivsforsikring er tegnet af Finansforbun-det.
Der indgås ikke et skriftligt forlig, men forsikringstageren (værgen) får meddelelse om, hvilken méngrad forsikringsselskabet har fastsat, hvilken kan forelægges for Arbejdsskadestyrelsen.
 Statsamtet har på baggrund af den konkrete sag anmodet Civilstyrelsen om at oplyse, i hvilket omfang værgemålsbekendtgørelsens § 10, stk. 1, samt bekendtgørelsens regler om anbringelse og bestyrelse, herunder bekendtgørelsens § 4, stk. 1, finder anvendelse for udbetaling af erstatning i henhold til en sådan ulykkesforsikring.
 Civilstyrelsen skal i den anledning udtale følgende:
 Det afhænger af en fortolkning af forsikringsbetingelserne, hvorvidt den omhandlede erstatning tilkommer forsikringstageren  typisk værgen  eller den forsikrede (mindreårige).
 Hvis erstatningen ifølge forsikringsbetingelserne tilkommer den mindreårige, er erstatningen efter Civilstyrelsens opfattelse undergivet samtlige værgemåleregler.
 Hvis erstatningen derimod ifølge forsikringsbetingelserne tilkommer forsikringstageren, er erstatningen ikke undergivet værgemålsreglerne, idet erstatningen bliver forsikringstagerens ejendom.
Ifølge pkt. 6.21 i ovennævnte forsikringsbetingelser har forsikringstageren ret til hele erstatningen, hvis méngraden er mindre end 30 %, medmindre den mindreårige er myndig på udbetalings-tidspunktet.
Hvis méngraden er større end 30 %, har forsikringstageren ret til den del af erstatningen, der vedrører méngraden op til 30 %.
 Såfremt méngraden således er mindre end 30 % - og den mindreårige ikke er myndig på udbeta-lingstidspunktet  tilkommer erstatningen forsikringstager (værgen)  og den udbetalte forsikring er ikke omfattet af værgemålsreglerne.
