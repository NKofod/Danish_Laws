Bekendtgørelse om afvikling af større arrangementer på socialområdet i forbindelse med håndtering af covid-19 I medfør af § 3, stk. 3, § 32, § 36, § 64 og § 66, stk. 3, i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Kapitel 1 Formål og anvendelsesområde § 1. Der kan efter reglerne i denne bekendtgørelse i lokaler eller på lokaliteter, som fysiske eller juridiske personer, herunder offentlige myndigheder, har rådighed over, og hvortil offentligheden har adgang, afvikles indendørs og udendørs sommerlejre for socialt udsatte børn, unge og voksne, hvor flere end 100 deltagere, frivillige eller lignende er til stede på samme sted samtidig, jf. kapitel 2.
 Stk. 2. § 4, stk. 1, om restriktioner for lokaler gælder uanset antallet af deltagere, frivillige eller lignende, jf. stk. 1.
Kapitel 2 Indendørs og udendørs sommerlejre § 2. Fysiske eller juridiske personer, herunder offentlige myndigheder, der er ansvarlige for indendørs eller udendørs sommerlejre omfattet af § 1, skal sikre, at der ikke er flere end 500 deltagere, frivillige eller lignende til stede på samme sted samtidig.
Kapitel 3 Generelle restriktioner for lokaler og lokaliteter, hvor der afvikles sommerlejre § 3. Ansatte og frivillige i lokalet eller på lokaliteten, hvor sommerlejre omfattet af § 1 afholdes, skal på tidspunktet for afviklingen af sommerlejren være instrueret i korrekt håndtering af fødevarer m.v. og korrekt håndhygiejne.
 § 4. Fysiske og juridiske personer, herunder offentlige myndigheder, som har rådighed over lokaler, der anvendes til sommerlejre omfattet af § 1, og hvortil offentligheden har adgang, skal opfylde følgende krav:
1) Der må i lokaler maksimalt tillades adgang for 1 deltager, frivillig eller lignende pr. 4 m2 gulvareal.
I lokaler, hvor deltagere, frivillige og lignende i det væsentlige sidder eller ligger ned, må der dog tillades adgang for 1 deltager, frivillig og lignende pr. 2 m2 gulvareal.
Er gulvarealet under 4 m2, må der uanset 1. pkt. tillades adgang for 1 deltager, frivillig eller lignende.
 2) Lokalerne skal så vidt muligt indrettes på en sådan måde, at smittefare minimeres, herunder ved at gøre det muligt for deltagere, frivillige og lignende at holde afstand til hinanden.
3) Der skal i eller ved lokalerne opsættes informationsmateriale om, at personer, der har symptomer på covid-19, bør isolere sig i hjemmet, og om god hygiejne og hensigtsmæssig adfærd i det offentlige rum.
Informationsmateriale, der opsættes efter 1. pkt., skal være det materiale, der er offentliggjort af Sundhedsstyrelsen.
4) Det skal sikres, at alle medarbejdere, frivillige og andre personer, der er tilknyttet lokalerne, overholder Sundhedsstyrelsens anbefalinger om god hygiejne og hensigtsmæssig adfærd.
Anbefalingerne nævnt i 1. pkt. offentliggøres af Sundhedsstyrelsen.
 5) Der skal være vand og sæbe eller hånddesinfektion (mindst 70 pct. alkohol) tilgængeligt for deltagere, frivillige og lignende.
 Stk. 2. Gulvarealet nævnt i stk. 1, nr. 1, opgøres indvendigt væg til væg uanset inventar m.v.
 Stk. 3. Der må maksimalt tillades adgang for 1 deltager, frivillig eller lignende pr. 4 m2 udendørsareal, som den fysiske eller juridiske person, herunder offentlige myndigheder, råder over, og hvortil offentligheden har adgang, og hvor der afholdes sommerlejre omfattet af § 1. Stk. 1, nr. 5, finder tilsvarende anvendelse på udendørs lokaliteter omfattet af § 1.
Kapitel 4 Påbud, tilsyn m.v.
 § 5. Politiet kan i forbindelse med afviklingen af en sommerlejr omfattet af § 1 meddele den fysiske eller juridiske person, der er ansvarlig for sommerlejren, sådanne påbud, som skønnes nødvendige for at sikre en sundhedsmæssig forsvarlig afvikling af sommerlejren, herunder tillige påbud om at sommerlejren straks skal afbrydes eller afsluttes.
 Stk. 2. Politiet kan meddele deltagere, frivillige og lignende, som i forbindelse med sommerlejre omfattet af § 1 er til stede i lokalet eller på lokaliteten, sådanne påbud, som skønnes nødvendige for at sikre en sundhedsmæssig forsvarlig afvikling af sommerlejren, herunder påbud om, at personerne skal forlade stedet.
 § 6. Politiets skønsudøvelse efter § 5 skal ske under hensyntagen til sundhedsmyndighedernes generelle retningslinjer og anbefalinger vedrørende smittefaren fra covid-19.
 § 7. Politiet bemyndiges til at varetage social- og ældreministerens beføjelser efter denne bekendtgørelse.
Stk. 2. Politiets afgørelser efter denne bekendtgørelse kan ikke påklages til social- og ældreministeren.
Afgørelserne kan påklages til rigspolitichefen.
Rigspolitichefens afgørelser i klagesager kan ikke påklages til justitsministeren.
Kapitel 5 Krav om coronapas § 8. Ved et coronapas forstås dokumentation for 1) et negativt resultat af en covid-19-test, jf. stk. 2, der er højst 72 timer gammel regnet fra tidspunktet, hvor testen er foretaget, 2) et positivt resultat af en PCR-test, jf. stk. 3, der er mindst 14 dage og højst 8 måneder gammel regnet fra tidspunktet, hvor testen blev foretaget, 3) et gennemført vaccinationsforløb mod covid-19, jf. stk. 5, 4) et påbegyndt vaccinationsforløb mod covid-19, jf. stk. 6, eller 5) nr. 1, 2, 3 eller 4 ved fremvisning af sundhedsmyndighedernes app Coronapas, hvor skærmen viser Gyldigt i Danmark kombineret med bevægelige elemeter på skærmen eller ved verifikation i form af scanning af QR-koden i appen, hvor skærmen viser Gyldigt i Danmark.
 Stk. 2. Ved en covid-19-test forstås en test, der er foretaget som en PCR-test, jf. stk. 3, eller en antigentest, jf. stk. 4.
 Stk. 3. Ved en PCR-test forstås en polymerase chain reaction-test.
 Stk. 4. Ved en antigentest forstås en test, der på kort tid viser, om der er immunkemisk påvisning af virusproteiner (antigener).
Stk. 5. Kræver et vaccinationsforløb mod covid-19 to eller flere doser, anses det for gennemført umiddelbart efter den afsluttende dosis.
Kræver et vaccinationsforløb mod covid-19 alene én dosis, anses det for gennemført 14 dage efter denne ene dosis.
 Stk. 6. Et vaccinationsforløb mod covid-19 anses for påbegyndt mindst 14 dage og højst 42 dage efter den første dosis.
 Stk. 7. Dokumentation efter stk. 1, nr. 1-4, kan foreligge både i papirformat og elektronisk.
 Stk. 8. Navnet på indehaveren af coronapasset skal svare til navnet på personens medbragte pas, kørekort, sundhedskort eller andet offentligt udstedt identitetskort. 1. pkt. gælder ikke for dokumentation efter stk. 1, nr. 5, samt i sundhedsmyndighedernes app MinSundhed med bevægelige elementer, der beskytter mod kopiering fra appen.
 § 9. For at forebygge og inddæmme udbredelse af covid-19 skal deltagere, frivillige og lignende kunne forevise et coronapas ved ankomst til et lokale, hvortil offentligheden har adgang, og hvor der afholdes sommerlejre omfattet af § 1, jf. dog § 10. Coronapasset skal forevises til personale eller andre personer tilknyttet lokalet, eller der kan ske automatisk scanning af QR-koden i appen Coronapas, jf. § 8, stk. 1, nr. 5.
 § 10. § 9 gælder ikke for følgende:
 1) Børn under 15 år.
 2) Personer, der af medicinske årsager ikke bør få foretaget en covid-19-test.
 3) Personer, der som følge af en fysisk eller psykisk funktionsnedsættelse ikke bør få foretaget en covid-19-test.
 § 11. Kan der ikke fremvises et coronapas, jf. § 9, kan der ske bortvisning, jf. dog § 10.
 § 12. Fysiske og juridiske personer, herunder offentlige myndigheder, der har rådighed over lokaler omfattet af § 9, skal opfylde følgende krav:
 1) Der skal ved lokalerne opsættes informationsmateriale om kravet i § 9 og muligheden for bortvisning efter § 11.
 2) Der må alene tillades adgang for deltagere, frivillige og lignende, der overholder kravet i § 9, jf. dog nr. 3 og § 10.
3) I lokaler, der anvendes til sommerlejre omfattet af § 1, kan kontrol af coronapas, jf. § 9, dog ske ved brug af stikprøvekontrol mindst 1 gang i døgnet.
Ved stikprøvekontrol efter 1. pkt. forstås kontrol af alle de tilstedeværende deltagere, frivillige og lignende i lokalet på det tidspunkt, hvor kontrollen foretages.
Kapitel 6 Straffebestemmelser § 13. Med bøde straffes den, der 1) overtræder § 2, § 3, § 4, stk. 1 eller 3, § 12 eller 2) undlader at efterkomme et påbud efter § 5.
 Stk. 2. Med bøde straffes den, der ikke forlader lokaler omfattet af § 9 efter at være blevet bortvist, jf. § 11, i forbindelse med den håndhævelse, som fysiske og juridiske personer, herunder offentlige myndigheder, foretager i medfør af § 12, nr. 2 eller 3.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 7 Ikrafttræden § 14. Bekendtgørelsen træder i kraft den 14. juni 2021.
 Stk. 2. Bekendtgørelsen ophæves den 1. september 2021.
