 En revisor blev anset for berettiget til at fradrage kontingent til en  

 ERFA-gruppe og befordringsudgifter ved kørsel til møder i gruppen.
 Revisor A klagede for indkomståret 1988 over, at de lokale  

 skattemyndigheder ikke havde godkendt hans ligningsmæssige fradrag på 4.479  

 kr. for telefonudgifter, 3.600 kr. for kontingent til ERFA-gruppe og 9.660  

 kr. for udgifter til befordring.
Det fremgik af sagen, at klageren var anpartshaver i Revisionskontoret i X  

 ApS, og at han var ansat i selskabet i henhold til ansættelseskontrakt fra  

 november 1984. Ifølge denne var klageren leder af selskabets afdeling for  

 bogføringsklienter i X.
Klageren aflønnedes med 60% af den beregnede  

 salgspris (ekskl. moms) af de af ham præsterede fakturerbare kundetimer.
 I forbindelse med ligningen for indkomståret 1988 var det konstateret, at  

 klageren i indkomstårene 1985-1988 havde fratrukket de ovennævnte udgifter  

 til telefon, kontingent og befordring, hvilke udgifter skattemyndigheden ikke  

 havde anset for fradragsberettigede.
 Klageren, der var indforstået med, at beløbene var henført til  

 indkomståret 1988, protesterede mod, at fradragene ikke var godkendt.
 Vedrørende fradraget for telefonudgift anførte klageren, at han ofte havde  

 arbejdet hjemme, og at han havde benyttet sin private telefon i erhvervet.
 Da Landsskatteretten ikke i det oplyste fandt det sandsynliggjort, at  

 klageren havde haft telefonudgifter vedrørende erhvervet på sin private  

 telefon, blev den påklagede ansættelse på dette punkt stadfæstet.
For så vidt angik udgiften til kontingent til ERFA-gruppen og udgiften til  

 befordring oplyste klageren, at ERFA-gruppen var en forening, hvori der  

 udelukkende udveksledes erhvervsmæssig erfaring blandt uddannede revisorer,  

 og at han var medlem via en forening af revisorer.
Der holdtes møde i Y hver  

 måned (1. tirsdag) med foredrag eller diskussioner.
De af klageren fratrukne  

 befordringsudgifter vedrørte hans kørsel til disse møder.
 Kassereren i den pågældende ERFA-gruppe oplyste, at kontingentet var  

 anvendt til leje af lokale hos revisorforeningen samt vederlag til fremmede  

 foredragsholdere.
 Efter de foreliggende oplysninger fandt Landsskatteretten med tiltrædelse  

 af Told- og Skattestyrelsen, hvem sagen havde været forelagt til udtalelse,  

 at kontingentet til ERFA-gruppen og udgiften til befordring til møderne måtte  

 anses for fradragsberettigede, idet medlemskabet og deltagelsen i møderne  

 måtte antages alene at have haft ajourføring af faglig viden til formål.
 Den påklagede ansættelse blev herefter nedsat med 3.600 kr. + 9.660 kr.  

 eller med i alt 13.260 kr.
 LV 1990, L 4.13.
