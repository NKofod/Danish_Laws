Fremsat den 24. oktober 2007 af skatteministeren (Kristian Jensen) Forslag til Lov om ændring af lov om indskud på etableringskonto (Forbedrede afskrivnings- og fradragsmuligheder) § 1 I lov om indskud på etableringskonto, jf. lovbekendtgørelse nr. 1012 af 5. oktober 2006, som ændret ved § 5 i lov nr. 1580 af 20. december 2006 og § 12 i lov nr. 1587 af 20. december 2006, foretages følgende ændringer:
 1. I § 7, stk. 5, 4. pkt., ændres »80« til: »68«.
 2. I § 7, stk. 5, 5. pkt., ændres »70« til: »58«.
 3. I § 7, stk. 10, 2. pkt., ændres »65« til: »55« og »35« til: »45«.
 4. I § 7, stk. 10, 3. pkt., ændres »35« til: »45«.
 5. I § 7, stk. 10, 4. pkt., ændres »77« til: »65« og »23« til: »35«.
 6. I § 7, stk. 10, 5. pkt., ændres »23« til: »35«.
 7. I § 7, stk. 11, 4. pkt., ændres »65« til: »55« og »6,5« til: »5,5«.
 8. I § 7, stk. 11, 5. pkt., ændres »60« til: »50« og »6« til: »5«.
§ 2 Loven træder i kraft dagen efter bekendtgørelse i Lovtidende og har virkning fra og med indkomståret 2007.
Bemærkninger til lovforslaget Almindelige bemærkninger 1. Lovforslagets formål og baggrund Lovforslagets formål er at forbedre etableringskontoordningen med henblik på at skabe bedre forhold for iværksættere.
Forbedringen sker ved, at de gældende satser for afskrivning og fradrag forøges.
Lovforslaget er et led i aftalen af 2. november 2006 mellem regeringen (Venstre og Det Konservative Folkeparti) og Socialdemokraterne, Dansk Folkeparti og Det Radikale Venstre om udmøntning af globaliseringspuljen.
Det fremgår af aftalen, at der afsættes 10 mio. kr. i 2007 og 20 mio. kr. derefter til forbedring af opsparingsmulighederne ved etablering af nye virksomheder.
Forslaget er en udmøntning af de 10 mio. kr.
2. Gældende ret Efter de gældende regler i etableringskontoloven kan fuldt skattepligtige personer, der oppebærer lønindtægt mv., og som ikke er fyldt 67 år ved udgangen af indkomståret, foretage indskud på en etableringskonto med henblik på etablering af selvstændig virksomhed eller erhvervelse af virksomhed i selskabsform ved anskaffelse af aktier eller anparter i et selskab.
Indskuddet kan fradrages ved opgørelsen af den skattepligtige indkomst.
Der er tale om et ligningsmæssigt fradrag, der gennemsnitligt har en skatteværdi på ca. 33 pct.
 Når en person har opnået fradrag ved at indskyde et beløb på en etableringskonto, skal der ske en skattemæssig udligning af det fradrag, som personen tidligere har foretaget, når etableringskontomidlerne anvendes.
Ved etablering af selvstændig virksomhed sker udligningen ved, at afskrivningsgrundlaget for virksomhedens aktiver nedsættes.
Det vil sige, at der sker en forlods afskrivning på afskrivningsberettigede aktiver.
Det drejer sig om fysiske aktiver som driftsmidler, skibe og bygninger samt goodwill m.m.
Ved anvendelse af etableringskontomidler til erhvervelse af afskrivningsberettigede aktiver reduceres det beløb, der lægges til grund ved beregning af skattemæssige afskrivninger på det pågældende formuegode, ved forlods afskrivning med et beløb, der svarer til 70 pct. af de hævede indskud, når der er foretaget fradrag for de hævede indskud i indkomståret 2002 eller senere indkomstår.
Såfremt der er foretaget fradrag for de hævede indskud i indkomstårene 1999-2001, er satsen 80 pct.
Såfremt der er foretaget fradrag for de hævede indskud i 1998 eller tidligere indkomstår, er satsen 100 pct.
I den situation er der således ikke mulighed for yderligere afskrivninger.
Er der tale om fradragsberettigede driftsomkostninger, sker udligningen ved, at omkostningerne fradrages med en mindre procentdel af det fulde beløb.
Det gælder for eksempel udgifter til dækning af løn mv., leje af erhvervslokaler, udgifter til advokat og revisor i forbindelse med etableringen, markedsundersøgelser, udgifter til forsøg og forskning, samt udgifter til kurser og uddannelsesaktiviteter.
Ved anvendelse af etableringskontomidler til dækning af de nævnte udgifter anses det beløb, der hæves, at dække 65 pct. af udgifterne, således at der kan foretages fradrag med 35 pct. af udgiften ved opgørelsen af den personlige indkomst, når der er foretaget fradrag for de hævede indskud i indkomståret 2002 eller senere indkomstår.
Såfremt der er foretaget fradrag for de hævede indskud i indkomstårene 1999-2001, er satsen 77 pct., således at der kan foretages fradrag med 23 pct. af udgiften.
Såfremt der er foretaget fradrag for de hævede indskud i 1998 eller tidligere indkomstår, er satsen 100 pct.
I den situation er der således ikke mulighed for yderligere fradrag.
Ved erhvervelse af virksomhed i selskabsform sker udligningen på anden vis, da udgifter til anskaffelse af aktier og anparter ikke er fradragsberettigede ved indkomstopgørelsen.
Den skattemæssige udligning sker her i form af genbeskatning af de tidligere foretagne fradrag.
Genbeskatningen sker over en 10-årig periode med lige store årlige beløb fra og med det år, hvor beløbet hæves.
Genbeskatningen sker ved en forhøjelse af den personlige indkomst.
De skattemæssige virkninger holdes hos den person, der har indskudt på etableringskontoen.
Selskabets afskrivningsgrundlag bliver således ikke berørt af, at aktierne eller anparterne er købt for etableringskontomidler.
For beløb, for hvilke der er foretaget fradrag i indkomståret 2002 og følgende indkomstår, tillægges 60 pct. af det hævede indskud med 6 pct. i hvert af de 10 år.
For beløb, for hvilke der er foretaget fradrag i indkomstårene 1999-2001, tillægges 65 pct. af det hævede indskud med 6,5 pct. i hvert af de 10 år.
For beløb, for hvilke der er foretaget fradrag i indkomståret 1998 og tidligere indkomstår, tillægges 80 pct. af det hævede indskud med 8 pct. i hvert af de 10 år.
Som det fremgår, afhænger størrelsen af genbeskatningen samt reduktionen af afskrivningsgrundlaget og de fradragsberettigede driftsomkostninger af, hvornår etableringskontoindskuddene er sket.
Dette hænger sammen med, at fradragsværdien af indskud på etableringskonto gradvist er reduceret siden skattereformen i 1993.
3. Lovforslagets indhold Regeringen har i regeringsgrundlaget Nye mål fremhævet, at danskerne allerede er blandt de flittigste til at etablere nye virksomheder.
Endvidere er danskerne ved at udvikle en stærkere iværksætterkultur.
Der er imidlertid behov for, at danskerne bliver bedre til at omsætte viden til forretning og få flere virksomheder til at vokse og skabe varige arbejdspladser.
Sammenlignet med mange andre lande er der relativt få af de nye virksomheder, der kommer ind i et solidt vækstforløb.
Det er et af regeringens mål at gøre det lettere at drive virksomhed i Danmark, at forbedre virksomhedernes konkurrenceevne og skabe større grundlag for øget vækst og beskæftigelse.
Regeringen har derfor tidligere i 2002 og 2004 forbedret etableringskontoordningen.
 Med lovforslaget forbedres etableringskontoordningen yderligere.
 Der foreslås en ændring af etableringskontoloven, således at de efterfølgende afskrivninger forhøjes, idet andelen af de hævede indskud, der anvendes til forlods afskrivning, reduceres.
For et givent afskrivningsforløb (saldoafskrivninger) tilgodeser de nuværende 30 pct. afskrivning personer, der efter virksomhedsetableringen har en skatteprocent under ca. 52 pct.
For personer, der opnår større resultater efter etablering og dermed bliver topskatteydere, vil det bedre kunne betale sig at foretage investeringen for frie midler med efterfølgende normalt afskrivningsforløb, hvor der ikke foretages forlods afskrivning.
 Det vil forbedre incitamenterne til at anvende etableringskontoordningen, hvis restafskrivningen forøges, således at investering via ordningen bliver neutral for personer, der bliver topskatteydere efter etableringen, i forhold til at der investeres for frie midler.
Det foreslås derfor, at der ved anvendelse af etableringskontomidler kan afskrives på 42 pct. af aktivet mod de hidtidige 30 pct.
Personer, der efter etablering alene betaler bund- eller mellemskat, vil også blive begunstiget af de større restafskrivninger.
Parallelt hermed foreslås reglerne også forbedret for så vidt angår hævninger, der anvendes til fradragsberettigede driftsomkostninger og aktiekøb.
Ved anvendelse til driftsomkostninger foreslås andelen, der er fradragsberettiget, hævet fra 35 pct. til 45 pct., og ved aktiekøb foreslås den del af de hævede midler, der årligt skal indtægtsføres sat ned fra 6 pct. til 5 pct.
 For indskud, der er foretaget i indkomstårene 1999-2001, foretages der tilsvarende justeringer af satserne, således at der også for indskud, som er foretaget i de pågældende år, opnås et yderligere incitament ved anvendelse af etableringskontoordningen.
4. Økonomiske konsekvenser for det offentlige Der indestår for tiden i alt ca. 1 mia. kr. i pengeinstitutter på den særlige indlånsform bestående af etableringskonti, hvor der igennem skattesystemet er givet fradrag for indskudsbeløbet.
I 2005, der er det seneste år, hvor der foreligger endelige optællinger, foretog 2.550 personer fradrag for indskud på etableringskonto på i alt 191 mio. kr.
Efter lovforslaget forbedres incitamenterne til at anvende etableringskontoordningen ved, at restafskrivningen forøges, således at der ved anvendelse af etableringskontomidler kan afskrives på 42 pct. af aktivet mod de kun hidtidige 30 pct.
Herved bliver investering via ordningen neutral for personer, der bliver topskatteydere efter etableringen, i forhold til at der investeres for frie midler.
Personer, der efter etablering ligger på bund- eller mellemskatteniveau, vil også blive begunstiget af de større restafskrivninger.
Parallelt hermed forbedres reglerne for så vidt angår hævninger, der anvendes til fradragsberettigede driftsomkostninger og aktiekøb.
Det årlige provenutab på sigt ved disse forbedringer af etableringskontoloven skønnes til ca. 10 mio. kr.
Heri er indregnet en incitamentsforbedring, der skønnes at øge indskuddene på ordningen med 20-25 pct.
For indkomstårene 2007 og 2008 skønnes et umiddelbart provenutab på ca. 10 mio. kr. årligt.
Heraf vedrører ca. 7 mio. kr. den kommunale indkomstskat.
 For finansåret 2008 skønnes provenutabet at udgøre ca. 10 mio. kr.
5. Administrative konsekvenser for det offentlige Lovforslaget skønnes at medføre engangsudgifter for SKAT på ca. 1,5 mio. kr. til systemtilretninger.
6. Økonomiske konsekvenser for erhvervslivet Forslaget skønnes at medføre positive effekter for erhvervslivet som følge af de forbedrede afskrivnings- og fradragsmuligheder.
Dette vil fremme incitamentet til at etablere egen selvstændig erhvervsvirksomhed eller erhvervelse af virksomhed i selskabsform.
7. Administrative konsekvenser for erhvervslivet Lovforslaget medfører ikke administrative konsekvenser for erhvervslivet.
Reglerne om indskud på etableringskonto er en frivillig ordning, som personer, der ønsker at blive iværksættere eller har etableret sig som iværksættere, kan benytte sig af.
Frivillige ordninger falder uden for det område, der anses at indebære administrative konsekvenser.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser.
Det bør derfor ikke forelægges et af Økonomi- og Erhvervsministeriets virksomhedspaneler.
8. Miljømæssige konsekvenser Lovforslaget har ingen miljømæssige konsekvenser.
9. Administrative konsekvenser for borgerne Lovforslaget har ingen administrative konsekvenser for borgerne.
10. Forholdet til EU-retten Lovforslaget indeholder ikke EU-retlige aspekter.
11. Høring Lovforslaget har været til høring i Advokatrådet, Arbejderbevægelsens Erhvervsråd, Center for Kvalitet i Reguleringen, Danish Venture Capital & Private Equity Association, Dansk Erhverv, Dansk Industri, Dansk Iværksætterforening, Dansk Landbrug, Den Danske Skatteborgerforening, Ejerlederne, Finansministeriet, Finansrådet, Foreningen af Danske Revisorer, Foreningen Registrerede Revisorer, Foreningen af Statsautoriserede Revisorer, Forvaltningshøjskolen, Handel, Transport & Service, Håndværksrådet, Justitsministeriet, Landscentret, Landsorganisationen i Danmark, SKAT, SKAT's retssikkerhedschef, Skatterevisorforeningen, START Danmark og Økonomi- og Erhvervsministeriet.
 Nedenstående skema gengiver og kommenterer synspunkterne fra de hørte organisationer mv.
