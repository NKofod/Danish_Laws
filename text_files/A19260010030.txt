 Vi Christian den Tiende, af Guds Naade Konge til Danmark  

 og Island, de Venders og Goters, Hertug til Slesvig, Holsten, Stormarn,  

 Ditmarsken, Lauenborg og Oldenborg, Gøre vitterligt: Rigsdagen har vedtaget  

 og Vi ved Vort Samtykke stadfæstet følgende Lov:
§ 1 I Forenings-Registeret kan - efter stedfunden Anmeldelse - optages her i  

 Landet hjemmehørende Foreninger eller Sammenslutninger med lovligt Øjemed,  

 for saa vidt de ikke kan optages i andre af Staten oprettede Registre.
 Ved Optagelse i Registeret opnaas Eneret til Benyttelse af Foreningens  

 eller Sammenslutningens Navn, Kendetegn og saadanne Betegnelser, hvorunder  

 Foreningen eller Sammenslutningen drives eller dens Afdelinger kendes.
 I Registeret kan optages Oplysning om Foreningens eller Sammenslutningens  

 Bestyrelse, Direktion (Forretningsførere) og Prokurister samt Oplysning om,  

 hvorledes Foreningen eller Sammenslutningen ifølge Vedtægterne  

 underskriftsmæssigt forpligtes, derunder særskilt for saa vidt angaar  

 Afhændelse og Pantsættelse af fast Ejendom.
 De nærmere Regler om Registerets Indretning og Førelse samt om Betalingen  

 for Registrering og Bekendtgørelse af de modtagne Anmeldelser og for  

 Meddelelse af Oplysninger fra Registeret fastsættes af Ministeren for  

 Industri, Handel og Søfart.
 Krænkelse af den ved Optagelse i Registeret opnaaede Eneret straffes med  

 Bøde indtil 2 000 kr.
§ 2 Strafforfølgningen foretages efter Begæring af den forurettede.
 Under den rejste Strafforfølgning kan der efter Paastand af den  

 forurettede tilkendes denne Skadeserstatning.
 Sager angaaende Overtrædelse af denne Lov behandles som Politisager.  

 Angaar Sagen Krænkelse af en Forening eller Sammenslutning, hvis Formaal er  

 at værne Erhvervsinteresser, behandles den i København ved Sø- og  

 Handelsretten.
§ 3 Ved nærværende Lov, der træder i Kraft straks, ophæves Lov Nr. 285 af 6.  

 Maj 1921 om Forenings-Registeret.
 Hvorefter alle vedkommende sig have at rette.
 Givet paa Christiansborg, den 31. Marts  

 1926.
 Under Vor Kongelige Haand og Segl.
 Christian R.
(L.S.) ---------- Th.
Stauning.
