Nr BSF 53 Forslag til folketingsbeslutning om uddannelsesstøtte til danskere, der  

 ønsker at studere i udlandet Fremsat af Jette Pors (CD) Mimi Jakobsen (CD) Bente Juncker (CD) Arne  

 Melchior (CD) den 19. februar 1991 Folketinget pålægger regeringen inden udgangen af folketingsåret 1990-91, 2. samling, at udstede nye regler, hvorefter der gives ret til uddannelsesstøtte til at gennemføre uddannelser op til kandidatniveau i udlandet.
Bemærkninger til forslaget Den gældende lov om Statens Uddannelsesstøtte og de i medfør af lovens §  

 7, stk. 3, fastsatte regler, jf. lovbekendtgørelse nr. 486 af 25. juni 1990  

 og bekendtgørelse nr. 512 af 4. juli 1990, tilgodeser ikke i tilstrækkelig  

 grad danske statsborgere, der ønsker at tage en uddannelse i udlandet.
De gældende bestemmelser giver som hovedregel kun mulighed for støtte til  

 uddannelser af maksimalt to års varighed.
Den valgte uddannelse skal  

 endvidere opfylde visse krav om meritoverførsel eller dække et  

 erhvervsmæssigt behov her i landet.
Dette finder forslagsstillerne ikke er tilstrækkeligt.
Der tages bl.a.  

 ikke hensyn til de studerende, der bor i udlandet, og som ønsker at tage  

 uddannelse op til kandidatniveau i det land, hvor de bor.
Her tænkes specielt  

 på børn af danskere, som enten er udsendt i statens tjeneste, eller som tager  

 arbejde i udlandet i samfundets interesse.
Det drejer sig typisk om danskere,  

 som tager til udlandet for at sælge varer og serviceydelser.
Der er ikke tale  

 om velhaverfamilier, men om familier med ganske almindelige indkomster,  

 familier, som må imødese store ekstraomkostninger i forbindelse med børnenes  

 uddannelse, såfremt disse skal sendes til uddannelse i Danmark.
I denne  

 sammenhæng skal det bemærkes, at danskere, som studerer i udlandet, sparer  

 den danske stat for udgifter til studiepladser i en tid, hvor presset på  

 uddannelsespladser er endog meget stort.
Vi lever i en tid, hvor internationalisering og samhandel får større og  

 større betydning, og hvor kravet om indsigt i andre landes sprog og  

 kulturmønstre vil være stærkt stigende.
Ikke mindst samarbejdet med EF vil  

 forstærke behovet for at gøre danske uddannelsesmuligheder bredere, hvad  

 enten man bor i eller uden for Danmark, når en uddannelse påbegyndes.
 Forslagsstillerne forudser, at det i løbet af ganske få år bliver normalt  

 at tage en uddannelse i udlandet, og det vil både direkte og indirekte  

 bidrage til vort ønske om en større internationalisering af det danske  

 uddannelsessystem.
 Forslagsstillerne ønsker derfor reglerne ændret således, at danskere, som  

 ønsker at studere i udlandet, sidestilles med studerende i Danmark.
 Det skønnes, at udgifterne vil kunne holdes inden for en beløbsramme på 20  

 mio. kr. svarende til ca. 500 studerende pr. år.
