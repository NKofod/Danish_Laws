 I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsætter handelsministeriet  

 efter samråd med forsvarsministeriet og ministeriet for offentlige arbejder  

 herved følgende:
 § 1.  For al sejlads gennem det uddybede løb i  

 Roskilde Fjord til Frederiksværk havn, der på hele strækningen er at betragte  

 som snævert løb, gælder de i bekendtgørelse nr. 49 af 11. marts 1965 om  

 særlige regler for sejlads m.m. i visse danske farvande fastsatte  

 bestemmelser med nedenstående ændringer og tilføjelser:
a.
Reglen i § 10, litra a, ændres derhen, at det skib, der er for udgående  

 skal vente.
b.
Skibe og fartøjer, der ligger stoppet eller fortøjet i eller i  

 umiddelbar nærhed af løbet, og pramme og flåder, hvad enten de ligger stille  

 eller gør fart, skal af maskindrevne skibe passeres med særlig agtpågivenhed  

 og med ringe fart, om nødvendigt med stoppet maskine.
c.
Det er forbudt i sejlløbet og i dettes nærhed at udføre sådant arbejde,  

 som kan medføre fare for, at sejlløbet bliver forurenet af derved løsnede  

 materialer som tang, sand, mudder og lignende.
d.
Bjærgning af skib eller fartøj ved hjælp af fremmed bjærgningsfartøj  

 skal straks anmeldes til havnefogden i Frederiksværk, og dennes anvisninger  

 skal følges.
e.
Under isforhold skal førerne af skibe og fartøjer følge de af  

 havnefogeden i Frederiksværk givne anvisninger for sejlads gennem løbet eller  

 de særlige bestemmelser, som måtte blive bekendtgjort i »Efterretninger  

 for Søfarende«.
f.
Sejlads med hurtiggående motorbåde (speedbåde) må ikke foregå med  

 større fart end nødvendigt for fartøjernes sikre manøvrering og aldrig med  

 større fart end 4 knob.
Sejlads er kun tilladt til og fra ankerplads.  

 Tilsvarende bestemmelser gælder ved passage af fartøjer til ankers på reden.
g.
Det er forbudt at bade i løbet.
 § 2.  Overtrædelse af foranstående bestemmelser  

 medfører strafansvar i overensstemmelse med de derom i lov om skibsfartens  

 betryggelse, jfr. lovbekendtgørelse nr. 309 af 3. august 1965, indeholdte  

 regler.
 § 3.  Denne bekendtgørelse træder i kraft den 1.  

 september 1965. Samtidig ophæves bekendtgørelse nr. 2 af 5. januar 1944  

 angående sejladsen i det uddybede løb i Roskilde Fjord til Frederiksværk  

 havn.
 Handelsministeriet, den 20. august 1965.
 P.M.V.
O.
Mueller.
 / Sven Lunddahl.
