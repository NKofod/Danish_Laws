Bekendtgørelse om Kommunernes Lønningsnævn I medfør af § 67, stk. 1 og 4, i lov om kommunernes styrelse, jf. lovbekendtgørelse nr. 47 af 15. januar 2019, fastsættes:
 § 1. Lønningsnævnet godkender bestemmelser om løn- og øvrige ansættelsesforhold for:
 1) Personale ansat i kommuner og kommunale fællesskaber.
 2) Personale ved kommunale selvstyrehavne, jf. lov om havne.
 3) Personale ved selvejende dagtilbud, fritidshjem og klubtilbud m.v., med hvilke kommuner indgår driftsaftale i henhold til bestemmelserne i dagtilbudsloven.
 4) Personale ved selvejende døgninstitutioner samt selvejende bo-, behandlings-, beskæftigelses-, samværs- og aktivitetstilbud efter lov om social service, med hvilke kommuner indgår driftsaftale i henhold til bestemmelserne i lov om social service.
 5) Personale ansat i trafikselskaber, jf. lov om trafikselskaber.
 6) Tjenestemandslignende ansatte ved privatbanerne.
 Stk. 2. Kommunernes Lønningsnævn består af 8 medlemmer. 1 medlem og 1 stedfortræder for dette beskikkes af finansministeren. 7 medlemmer og stedfortrædere for disse beskikkes af indenrigs- og boligministeren, således at 4 medlemmer og 4 stedfortrædere for disse beskikkes efter indstilling fra KL (Kommunernes Landsforening), 2 medlemmer og 2 stedfortrædere for disse beskikkes efter indstilling fra Danske Regioner, og 1 medlem og 1 stedfortræder for dette beskikkes efter indstilling fra skatteministeren.
 Stk. 3. Den indstillende organisation eller myndighed træffer bestemmelse om, hvilken af de beskikkede stedfortrædere der kan give møde ved et medlems forfald.
 Stk. 4. De af KL og Danske Regioner til beskikkelse indstillede medlemmer og stedfortræderne for disse skal ved beskikkelsen være medlem af henholdsvis en kommunalbestyrelse eller et regionsråd.
 Stk. 5. Beskikkelser foretages for 4 år ad gangen regnet fra den førstkommende 1. juni efter afholdelse af almindelige kommunale og regionale valg.
§ 2. Lønningsnævnet vælger en formand, der leder forhandlingerne i nævnet, samt en næstformand, der fungerer som formand ved formandens forfald.
Formanden og næstformanden vælges blandt de af KL indstillede medlemmer af Lønningsnævnet.
Stk. 2. Formanden indkalder nævnet til møde.
Der afholdes møde, når mindst et af nævnets medlemmer fremsætter begæring herom.
Nævnet er beslutningsdygtigt, når mindst halvdelen af nævnets medlemmer er til stede.
Nævnets afgørelser træffes ved stemmeflerhed.
 Stk. 3. Nævnet fastsætter selv sin forretningsorden.
§ 3. Lønningsnævnet godkender retningslinjer for forhandlinger om fornyelse af overenskomster og aftaler.
Nævnet godkender endvidere retningslinjer for generelle aftaler, herunder rammeforlig med personaleorganisationerne.
 Stk. 2. Forinden forhandlinger indledes med personaleorganisationer om almindelige eller principielt betydningsfulde ændringer af gældende overenskomster og aftaler samt generelle aftaler, herunder rammeforlig, der ikke er omfattet af de godkendte retningslinjer efter stk. 1, skal sagen forelægges for Lønningsnævnet.
 Stk. 3. Lønningsnævnet kan henstille, at KL eller den kommune, der er part i forhandlingerne, under forhandlingerne tager hensyn til sådanne synspunkter, som nævnet måtte lægge særlig vægt på.
 Stk. 4. Lønningsnævnet kan ikke indtræde som part i faglige forhandlinger.
 § 4. Lønningsnævnet skal godkende forhandlingsresultater vedrørende indgåelse af overenskomster og aftaler om løn- og ansættelsesvilkår, rammeforlig med personaleorganisationerne, generelle bestemmelser om tjenestemænds og tjenestemandslignende personales løn-, pensions- og ansættelsesforhold og andre generelle bestemmelser om og rammer for løn- og ansættelsesvilkår, forinden disse kan træde i kraft.
Stk. 2. For det i § 1 nævnte personale vil der ikke kunne fastsættes løn- og ansættelsesvilkår, der ikke har hjemmel i de i stk. 1 nævnte forhandlingsresultater mv., som er godkendt af Lønningsnævnet.
Lønningsnævnet kan dog give en kommune samtykke til særligt begrundede undtagelser herfra.
 Stk. 3. Lønningsnævnet kan beslutte, at løn- og ansættelsesvilkår for stillinger, der ikke er omfattet af overenskomster, aftaler eller klassificeringsregler, ikke kræver nævnets godkendelse, hvis det af tilsynsmæssige grunde skønnes ubetænkeligt, dog bortset fra stillinger som kommunaldirektør og forvaltningschef.
Stk. 4. Hvis Lønningsnævnet ikke kan godkende forhandlingsresultatet vedrørende en overenskomst eller aftale indgået med en forhandlingsberettiget personaleorganisation, kan en fælles repræsentation for det kommunalt ansatte personale kræve adgang til at fremlægge personaleorganisationernes synspunkter på den pågældende sag, hvilket efter den nævnte repræsentations ønske kan ske såvel skriftligt som derved, at der gives personalerepræsentationen adgang til foretræde for nævnet.
Skriftlig henvendelse - eventuel foreløbig - skal ske inden 2 uger, efter at der er givet underretning om den påtænkte beslutning, og eventuel endelig redegørelse skal fremsendes inden yderligere 4 ugers forløb.
Såfremt mundtlig forelæggelse ønskes, hvorom begæring skal fremsættes til Lønningsnævnet inden 2 uger, efter at der er givet underretning om den påtænkte beslutning, indkaldes den nævnte fællesrepræsentation til et af nævnets ordinære møder med mindst 2 ugers varsel.
 § 5. Sager forelægges for Lønningsnævnet af KL.
 Stk. 2. Sager vedrørende kommuner, som ikke har afgivet forhandlingsbemyndigelse til KL, forelægges for Lønningsnævnet af nævnets formand, jf. § 2, stk. 1.
 § 6. Lønningsnævnet kan bemyndige nævnets formand, jf. § 2, stk. 1, til at afgøre sager efter retningslinjer, der fastlægges af nævnet.
 Stk. 2. Lønningsnævnet kan delegere beføjelser til at afgøre sager efter retningslinjer, der fastlægges af nævnet, til KL.
 § 7. Lønningsnævnet ansætter den medhjælp, der er nødvendig for gennemførelsen af nævnets virksomhed, og fastsætter løn- og ansættelsesvilkår for denne medhjælp.
 § 8. Til nævnets formand ydes et fast vederlag, som udgør 72.000 kr. årligt.
 Stk. 2. Til nævnets næstformand ydes et fast vederlag, som udgør 38.800 kr. årligt.
 Stk. 3. Til nævnets øvrige medlemmer beskikket efter indstilling af KL og Danske Regioner ydes et fast vederlag, som udgør 27.700 kr. årligt.
Stk. 4. Det faste vederlag reguleres efter de reguleringssatser for løn, der gælder for tjenestemænd i staten.
Ved reguleringen anses de i stk. 1-3 anførte beløb som grundbeløb pr. 31. marts 2012.
 § 9. Efter regler fastsat af nævnet udbetales befordringsgodtgørelse til medlemmerne og disses stedfortrædere samt mødediæter til stedfortræderne.
§ 10. Lønningsnævnets regnskabsår følger kommunernes.
Nævnets regnskab revideres af en revisor, som antages af nævnet.
 § 11. Bekendtgørelsen træder i kraft den 1. juni 2022.
 Stk. 2. Bekendtgørelse nr. 1416 af 1. december 2015 om Kommunernes Lønningsnævn ophæves.
