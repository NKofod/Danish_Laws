Nr BTB 18 Betænkning over forslag til folketingsbeslutning om opfordring til at  

 trække aktstykke nr. 1 vedrørende dispositioner med hensyn til statens aktier  

 i Kryolitselskabet Øresund A/S tilbage fra finansudvalget   

 Nr B 18 1985-86, 1. samling Afgivet af finansudvalget Afgivet: 19851010 Udvalget har i forbindelse med behandlingen af forslaget til folketingsbeslutning og det tilgrundliggende aktstykke (nr. 324 i folketingsåret 1984-85 og nr. 1 i 1985-86) stillet spørgsmål til ministeren for Grønland og finansministeren.
Ministrenes besvarelser af de stillede spørgsmål optrykkes som bilag til nærværende betænkning.
Herefter indstiller et flertal (udvalget med undtagelse af socialdemokratiets og socialistisk folkepartis medlemmer af udvalget) forslaget til forkastelse.
Et mindretal (socialdemokratiets og socialistisk folkepartis medlemmer af udvalget) indstiller forslaget til vedtagelse uændret.
Collet (KF) Henning Andersen (KF) Annelise Gotfredsen (KF) Bo Kristensen (KF) Svend Erik Hovmand (V) fmd.
Povl Brøndsted (V) Nør  

 Christensen (CD) Kofod-Svendsen (KrF) Baadsgaard (S) Camre (S) nfmd.
Helle Degn (S) Erenbjerg (S) Nørgaard-Sørensen (S) Erling Olsen (S) Ingerlise Koefoed (SF) Jes Lunde (SF) Bilgrav-Nielsen (RV) Partierne FP, VS og FD havde ikke medlemmer i udvalget.
Bilag FINANSMINISTERIET København, den 24. juni 1985 Folketingets finansudvalg folketinget Vedlagt fremsendes i 40 eksemplarer besvarelse af finansudvalets spørgsmål i skrivelse af 13. juni 1985 (Bil. nr. 23.159).
Palle Simonsen BUDGETDEPARTEMENTET Den 24. juni 1985 Besvarelse af spørgsmål fra finansudvalget i skrivelse af 13. juni 1985 (Bilag nr. 23.159) Spørgsmål 1:
Hvor stort et beløb forventer regeringen at staten som minimum får ved salg af aktierne i Kryolitselskabet? Svar:
Statens aktieandel i Kryolitselskabet agtes solgt ved en tenderemission, hvor kursen bestemmes af efterspørgselsforholdene på salgstidspunktet.
Et konsortium bestående af større pengeinstitutter, forsikringsselskaber, pensionskasser og fonde garanterer afsætningen af aktierne til en minimumskurs, der vil blive fastsat umiddelbart forud for salget af aktierne.
 Spørgsmål 2:
Hvilket udbytte fik staten i 1984 af aktierne i Kryolitselskabet? Svar:
Statens udbytte af aktierne i Kryolitselskabet udgjorde i 1984 16,1 mill. kr.
 Spørgsmål 3:
Hvilket udbytte forventes i 1985 af de aktier i Kryolitselskabet, som staten agter at sælge? Svar:
Staten forventer et udbytte af aktierne i Kryolitselskabet i 1985 af samme størrelsesorden som i 1984.
 Spørgsmål 4:
Hvor meget sparer staten i rente, hvis det for aktierne hjemtagne beløb anvendes til nedbringelse af statsgælden? Svar:
Den effektive bruttorente af statens løbende obligationssalg udgør for tiden omkring 11 pct. p.a.
Da renten af statsobligationerne er skattepligtig indkomst for investorerne, forbedres statsfinanserne med et beløb svarende til den effektive rente efter skat af aktiesalgsprovenuet.
 Spørgsmål 5:
Vil finansministeren bekræfte, at staten kun har økonomisk fordel af salget af aktierne i Kryolitselskabet, hvis den, jfr. spørgsmål 4, sparede renteudgift er større end statens udbytte af aktierne ved fortsat besiddelse? (Der tænkes anlagt en vurdering af renteudgifter henholdsvis aktieudbytter for en periode på 10 år).
 Svar:
Såfremt staten beholdt aktieandelen i Kryolitselskabet, ville de årlige indtægter herfra bestå af udbytte af statens aktieandel, indkomstskat af udbyttebetalingerne til de private aktionærer samt formueskat af de private aktionærer.
Efter et salg af statens aktieandel består de årlige bidrag til statsbudgettet af sparede renteudgifter efter skat af aktiesalgsprovenuet, indkomstskat af udbyttebetalingerne på hele den udvidede aktiekapital samt formueskat af en væsentlig større formueværdi.
Det økonomiske resultat for staten af henholdsvis at beholde og at afhænde aktierne i Kryolitselskabet afhænger således af en række faktorer, for hvilke der ikke foreligger sikre skøn.
Det gælder den fremtidige renteudvikling og udbyttebetaling, salgskursen for aktierne og investorernes sammensætning efter indkomst-, beskatnings- og formueforhold.
Ved en samlet vurdering af de alternative betalingsstrømme og usikkerheden på skønnene antages det imidlertid, at en afhændelse af aktieandelen vil være en økonomisk fordel for staten.
Selv om det var muligt at foretage en mere præcis vurdering af de statsfinansielle konsekvenser af aktiebesiddelsen/aktieafhændelsen, ville en offentliggørelse af statens forventede aktiesalgsprovenu kunne påvirke kursen uhensigtsmæssigt ved det forestående aktiesalg.
MINISTERIET FOR GRØNLAND 23. august 1985 Folketingets finansudvalg, Christiansborg, 1218 København K Vedlagt fremsendes i 40 eksemplarer svar på de i finansudvalgets skrivelse af 14. august 1985 (Bilag nr. 9.09) rejste spørgsmål i forbindelse med behandlingen af aktstykke nr. 324 »Kryolitselskabet, udstedelse af fondsaktier til staten«.
Besvarelsen af spørgsmål 1, hvori er indeholdt besvarelse af pkt. 12, er udarbejdet af finansministeriet, som endvidere har erklæret sig enig i besvarelsen af spørgsmål 5, hvorfor der ikke vil fremkomme særskilte kommentarer fra finansministeren.
Tom Høyem / Gunnar Martens Besvarelse af spørgsmål fra finansudvalget i skrivelse af 14. august 1985 (Bilag nr. 9.09) Spørgsmål 1:
Hvad er den langsigtede økonomiske filosofi ved at afhænde statens aktier i forhold til at beholde det løbende afkast? Spørgsmål 12:
Kan det oplyses, hvor stort et merprovenu det offentlige vil få ved beskatning af private aktionærer som følge af salget af statens aktiepost? Svar:
For at belyse det økonomiske resultat for det offentlige af henholdsvis at beholde og at afhænde aktierne i Kryolitselskabet må der opstilles forudsætninger for udviklingen i en række faktorer, for hvilke der ikke foreligger sikre skøn.
Det gælder således salgskursen for aktierne, aktieinvestorernes sammensætning efter indkomst-, beskatnings- og formueforhold, det fremtidige aktieudbytte samt renteudgiftsbesparelsen for det offentlige ved anvendelsen af aktiesalgsprovenuet til nedbringelse af statsgælden eller den løbende låntagning.
I omstående tabel 1 er foretaget et skøn over konsekvenserne for det offentlige i år 1 og år 10 af henholdsvis at beholde og at afhænde aktierne.
I beregningerne over fortsat aktiebesiddelse indgår statens udbytteindtægter og udbytteskat fra de private aktionærer.
I beregningerne over aktieafhændelse indgår det offentliges sparede renteudgifter efter skat og udbytteskat fra de private aktionærer.
Beregningerne er endvidere foretaget for to situationer: I den ene forudsættes, at alle aktier udenfor staten ejes af personligt skattepligtige.
I den anden forudsættes, at de ejes af realrenteafgiftspligtige.
For sidstnævne investorgruppe er aktieafkast afgiftsfrit.
Der er derimod ikke taget hensyn til formueskat eller aktieavanceskat, jfr. nedenfor.
For så vidt angår selskabsskatten til det offentlige vil denne ikke blive påvirket af, at staten sælger sin aktiepost.
 Beregningsforudsætningerne er som følger:
- Salgskursen for statens aktieandel på 97,5 mill. kr. udgør 600, hvilket private kryolitaktier har været omsat til i 1985.
- Selskabets udbyttebetaling på 26,2 mill. kr. for regnskabsåret 1984 vokser med 6 pct. p.a. svarende til den gennemsnitlige årlige vækst i perioden 1970-84.
- Aktiesalgsprovenuet placeres (eller anvendes til nedbringelse af statsgælden) til en effektiv rente på 10,5 pct. svarende til den aktuelle gennemsnitlige effektive obligationsrente.
 - Aktieudbytte og obligationsafkast beskattes marginalt med 50 pct.
 som kapitalafkast.
- Dobbeltbeskatningen af aktieudbytte ophæves fra 1990 ifølge skattereformaftalen.
Tabel. Økonomiske konsekvenser af besiddelse/afhændelse af statens kryolitaktier Det fremgår af tabellen, at afhændelse under de nævnte beregningsforudsætninger vil være en væsentlig fordel for det offentlige i en årrække efter afhændelse af aktierne, og at fordelen vil være voksende med andelen af personligt skattepligtige investorer.
I år 10 efter afhændelsen, hvor beregningsresultatet er uafhængigt af investorsammensætningen som følge af ophævelsen af dobbeltbeskatningen, er der med de gjorte beregningsforudsætninger næsten balance mellem fortsat besiddelse og afhændelse.
Fordelen ved afhændelse vil være større, såfremt aktiesalgskursen er højere end den forudsatte kurs på 600. Statens renteudgiftsbesparelse i forbindelse med afhændelse er desuden undervurderet, idet modstykket til nedbringelsen af statsgælden er forudsat at være en nedgang i personligt skattepligtiges obligationsbeholdninger.
Hvis en del af de afhændede aktier købes af realrenteafgiftspligtige investorer - hvilket er sandsynligt - må disse beholdninger af obligationer blive lavere end ellers.
Renteudgiftsbesparelsen efter skat vil derfor være større.
Dette skyldes, at den effektive realrenteafgiftssats skønnes at være lavere end den forudsatte personlige marginalskattesats på 50 pct.
for kapitalafkast.
Endelig må det antages, at formueskatteprovenuet, der ikke indgår i beregningerne, vil være større ved afhændelse end ved besiddelse af aktierne, idet den unoterede skattekurs er væsentligt lavere end den forudsatte salgskurs.
Det har ikke været muligt at skønne over eventuelle ændringer i provenuet af beskatningen af aktieavancer som følge af afhændelsen af statens aktieandel.
For realrenteafgiftspligtige investorer er disse avancer afgiftsfrie, medens skattefritagelse hos personligt skattepligtige investorer forudsætter tre års besiddelse.
Udgangspunktet for regeringens beslutning om at afhænde kryolitaktierne er dels det forestående ophør af den egentlige kryolitvirksomhed, dels at regeringen ikke ønsker direkte statsligt engagement i industriproduktion, der i den danske økonomi normalt finder sted som privat virksomhed.
Dette har over en lang årrække vist sig at være til gavn for den danske økonomi, når virksomhederne er i effektiv konkurrence og tilvejebringer kapital på markedsvilkår.
Hertil kommer - som beregningerne ovenfor viser - at en afhændelse af kryolitaktierne under de gjorte forudsætninger er en økonomisk fordelagtig disposition.
 Spørgsmål 2:
Hvilke banker og sparekasser har deltaget i salgskonsortiet? Svar:
 Følgende banker og sparekasser deltager i salgskonsortiet:
Privatbanken, Andelsbanken, Bikuben, Den danske Bank, Grønlandsbanken, Handelsbanken, Provinsbanken og Sparekassen SDS.
 Spørgsmål 3:
Hvem indgår i garantikonsortiet? Svar:
Garantikonsortiet er ikke dannet på nuværende tidspunkt, men følgende er blevet indbudt til at deltage som garanter for salget:
Privatbanken, Andelsbanken, Bikuben, Den danske Bank, Grønlandsbanken, Handelsbanken, Provinsbanken, Sparekassen SDS, Den almindelige Brandforsikring, Andelspensionsforeningen, Arbejdsmarkedets Tillægspension, Baltica-Skandinavia Livsforsikring, Forsikringsaktieselskabet Codan, Dansk Erhvervsinvestering, Dansk Ingeniørforenings Pensionskasse, Hafnia-Haand i Haand, Kgl.
Brand, Kommunernes Pensionskasse, Lønmodtagernes Dyrtidsfond, Magistrenes Pensionskasse, Pensionsforsikringsanstalten, Pensionskassernes Administrationskontor, Statsanstalten for Livsforsikring og Tryg Forsikring.
Det vides ikke, om alle ovennævnte selskaber vil deltage i garantikonsortiet, men der er konstateret en meget stor forhåndsinteresse.
 Spørgsmål 4:
Hvorledes har man fundet frem til de omkostninger (størrelse og art), der er forbundet med salget? Svar:
 Omkostningsbudgettet ser efter den seneste vurdering ud som følger:
Salgsprovisionen og emissionsprovisionen er beregnet som henholdsvis 1/4 og 1/2 pct. af afregningskursværdien, her forsigtigt anslået til 600, medens garantiprovisionen udgør 1/2 pct. af minimumsværdien, som er anslået til kurs 550. For så vidt angår provisionsprocenterne er de fastsat med udgangspunkt i eksisterende kutymer ved emission af aktier.
Herunder er det taget i betragtning, at der er tale om en handel af betydelig størrelse.
Revision omfatter revision af halvårsregnskab til prospekt samt revision af prospektmateriale.
Børsstempel andrager 1/2 pct. af kursværdien, og diverse afgifter består af kapitaltilførselsafgift i forbindelse med aktieudvidelsen, d.v.s. 1 pct. af 30 mill. kr., og af registreringsafgift på 4 promille af aktieudvidelsen.
Diverse salgsomkostninger omfatter udgifter i forbindelse med salgsprospekt, salgsbrochure, annoncering, salgsblanketter, introduktionsmøder og trykning af aktier og eventuelt interimsbeviser.
Salgsomkostningerne er skønsmæssigt anslået af ministeriet på baggrund af oplysninger fra selskabet og selskabets bankforbindelse.
 Spørgsmål 5:
Hvorledes vil man »markedsføre« aktierne? Svar:
Markedsføringen varetages af salgskonsortiet på selskabets henholdsvis statens vegne.
Der fremstilles et omfattende salgsprospekt, som meget detaljeret redegør for Kryolitselskabet og dets datterselskaber, herunder ikke mindst for økonomien og fremtidsudsigterne.
Endvidere udarbejdes en salgsbrochure, ligesom der i begrænset omfang annonceres.
På grund af salgets særlige karakter forventes en betydelig presseomtale uden omkostning for selskabet eller staten.
Prospekter og brochurer leveres til pengeinstitutterne, som varetager det videre salgsarbejde over for kunderne.
Endelig vil der cirka en uge før første salgsdag blive afholdt et introduktionsmøde for garanterne og alle interesserede køberkredse i øvrigt.
 Spørgsmål 6:
Med hvilken begrundelse foreslås beløbet 50 mill. kr. af nettoprovenuet til anvendelse til særlige grønlandske formål? Spørgsmål 7:
Er dette spørgsmål, jfr. spørgsmål 6, og anvendelsen heraf forhandlet med Grønlands Hjemmestyre? I benægtende fald: hvorfor ikke? - I bekræftende fald: hvad er hjemmestyrets indstilling? Svar:
For anvendelse af et beløb på 50 mill. kr. af nettoprovenuet til særlige grønlandske formål taler alene rimelighedshensyn.
Kryolitproduktionen har en lang historie i grønlandsk sammenhæng, og det forekommer derfor nærliggende, at Grønland tilgodeses med en mindre andel af nettoprovenuet for at markere afslutningen på kryolitvirksomheden i Grønland.
Statens aktieudbytte fra Kryolitselskabet Øresund er indtil 1985 indgået i beregningen af nettobevillingsrammen for ministeriet for Grønlands virksomhed, men regeringen har ved beregningen af ministeriets bevillingsrammer for de kommende år kompenseret dette beløb.
Salget af statens aktiepost i Kryolitselskabet Øresund har løbende været drøftet mellem repræsentanter fra regeringen og Grønlands landsstyre.
Herunder har landsstyret stillet forslag om, at en langt større andel af nettoprovenuet ved aktiesalget kom Grønland tilgode.
Landsstyret har i forskellige sammenhænge peget på, at der bør gøres mere for det grønlandske boligbyggeri og sundhedsvæsen, hvilket der hermed skulle være skabt mulighed for.
Koordination af arktisk forskning og forbedring af den arktiske forsknings arbejdsbetingelser i Danmark er højt prioriteret af regeringen, og en øget indsats på dette område skønnes nødvendig, såfremt Danmark skal få det fulde udbytte af sin viden om og indsats i Arktis.
 Spørgsmål 8:
Er bestyrelsen for Kryolitselskabet bekendt med aktstykkets indhold og fremsendelse til finansudvalget? Svar:
Forhandlingerne om omdannelse af selskabet og vilkårene herfor er forhandlet direkte mellem regeringen og de private aktionærer.
Aktstykkets indhold og fremsendelse til finansudvalget har ikke været behandlet i bestyrelsen. Ændringerne vil skulle godkendes af selskabets bestyrelse og generalforsamling, inden omdannelsen iværksættes.
 Spørgsmål 9:
Hvor meget har staten fået af aktieselskabet i skat i hele perioden (1939-1985)? Spørgsmål 10:
Hvor meget har staten fået i udbytte i alt (1939-1985)? Spørgsmål 11:
Hvad har statens nettoudgifter til Grønland været i perioden 1939-1985? Svar:
Der henvises til vedlagte oversigt, idet det dog kun har været muligt delvis at fremskaffe oplysninger fra tidsrummet under 2.
 verdenskrig.
Oversigt over skat og statens aktieudbytte fra Kryolitselskabet Øresund A/S samt statens nettoudgifter vedrørende Grønland i årene 1939-84 Det har kun været muligt delvis at fremskaffe oplysninger for tidsrummet under 2. verdenskrig.
MINISTERIET FOR GRØNLAND 27. august 1985 Finansudvalget, Christiansborg, 1218 København K Under henvisning til finansudvalgets skrivelse af 26. august 1985, bilag nr. 9.10, fremsendes vedlagt en besvarelse i 40 eksemplarer af de i skrivelsen stillede spørgsmål.
Tom Høyem / Gunnar Martens BILAG TIL BREV NR. 24.363 27. august 1985 Besvarelse af spørgsmål fra finansudvalget i skrivelse af 26. august 1985 (Bilag nr. 9.10) Spørgsmål 13:
Hvad skal den del af provenuet fra salget af kryolitaktierne, som ifølge ministerens udsagn skal tilgå Grønland, bruges til? Spørgsmål 14:
Er det ministerens planer at finansiere et dansk polarinstitut med midler fra salget af kryolitaktierne? Svar:
Som nævnt i aktstykket tænkes provenuet anvendt til formål inden for sundhedsvæsenet, boligbyggeri og arktisk forskning.
25 mill. kr. ønskes anvendt til investeringer inden for sundhedsvæsenet, først og fremmest til en tiltrængt forbedring af sygehuset i Frederikshåb ved tilbygning af en sengefløj og ombygning af det eksisterende sygehus.
Denne opgave projekteres i 1986 (ca. 2 mill. kr.) og der skaffes plads i ministeriets anlægsplan til gennemførelsen i 1987 ved at anvende 23 mill. kr.
af kryolitaktieindtægterne i 1986 til fremrykning af allerede projekterede arbejder i forbindelse med den igangværende fornyelse af centralsygehuset i Godthåb.
Det resterende beløb anvendes til boligbyggeri og arktisk forskning, og indenfor boligbyggeriet formentlig i form af ydelse af 60 pct.
statstilskud til en større mængde kommunalt boligbyggeri, end der er mulighed for indenfor de nuværende bevillingsrammer.
 Arktisk forskning må anses at få en meget central betydning fremover.
Der vil derfor være brug for en institution, der kan koordinere og indsamle viden om arktiske forhold til brug for inden- og udenlandsk forskning.
Instituttet forudses endvidere at samarbejde med tilsvarende institutter i udlandet.
En arbejdsgruppe vedrørende arktisk forskning er i færd med at afslutte sit arbejde og arbejdsgruppens redegørelse forventes afleveret i nær fremtid.
Ovennævnte formål vil efter drøftelse med hjemmestyret blive specificeret på ændringsforslag til finanslov for 1986.
 Spørgsmål 15:
Hvor stor en andel af midlerne fra salget af kryolitaktierne har Grønlands landsråd fremsat ønske om at anvende til grønlandske formål? Spørgsmål 16:
Hvilke grønlandske formål ønsker Grønlands landsråd tilgodeset med midlerne fra salget af kryolitaktierne? Svar:
Grønlands landsstyre har under drøftelser med henholdsvis statsministeren og ministeren for Grønland fremsat ønske om, at halvdelen af nettoprovenuet ved salget af kryolitaktierne anvendes til grønlandske formål.
Landsstyret har i den forbindelse peget på, at midlerne passende kunne anvendes til finansiering af den for Grønland udarbejdede energiplan.
Energiplanen omfatter en delvis omlægning af energiforsyningen fra olie til vandkraft og kul og vil koste ca. 2 mia kr. at gennemføre.
Da der ikke er afsat midler hertil på statens investeringsplan, må den fremtidige energiforsyning hovedsageligt påregnes finansieret ved lånoptagning.
MINISTERIET FOR GRØNLAND 10. oktober 1985 Finansudvalget, Christiansborg, 1240 København K I forbindelse med folketingets behandling af beslutningsforslag nr.
B 18 har finansudvalget stillet følgende spørgsmål:
Hvornår har sagen været behandlet i Kryolitselskabet Øresund A/S' bestyrelse, og hvilken holdning havde bestyrelsen til spørgsmålet? Svar:
Bestyrelsen har ved flere lejligheder været orienteret om sagen, og bortset fra et enkelt af de af staten udpegede medlemmer har der fra de øvrige bestyrelsesmedlemmer været accept af den foreslåede fremgangsmåde, hvilket er kommet til udtryk ved, at bestyrelsen - dog med en enkelt undtagelse - har accepteret indkaldelse til en ekstraordinær generalforsamling for der at godkende statens præferencer, og at selskabet går på børsen.
