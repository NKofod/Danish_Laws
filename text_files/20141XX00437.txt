Skriftlig fremsættelse (14. januar 2015) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
 Forslag til lov om ændring af lov om almene boliger m.v. (Anvendelse af Landsbyggefondens midler m.v.).
(Lovforslag nr.
L 107).
 Regeringen (Socialdemokraterne og Radikale Venstre), Dansk Folkeparti, Socialistisk Folkeparti, Enhedslisten og Det Konservative Folkeparti har den 28. november 2014 indgået aftale om anvendelsen af Landsbyggefondens midler og effektivisering af den almene boligsektor.
Lovforslaget udmønter aftalen og indebærer  at renoveringsrammen i 2015 og 2016 fordobles, så den udgør 4.200 mio. kr. årligt.
Herudover afsættes 2.555 mio. kr. i 2017, 2.500 mio. kr. i 2018 og 2.300 mio. kr. årligt i 2019 og 2020.
 at den boligsociale ramme fortsættes med 465 mio. kr. årligt i perioden 2015-2018, hvoraf op til halvdelen kan anvendes til huslejenedsættelser.
Hertil kommer, at indsatser, der øger trygheden og bryder den sociale arv skal prioriteres  at infrastrukturrammen videreføres med 160 mio. kr. årligt fra 2017-2020.
 at nedrivningsrammen fastsættes til 600 mio. kr. samlet i perioden 2015-2018 samt  at Landsbyggefondens medfinansiering af det almene nybyggeri i 2015-2018 fortsat udgør 25 pct. af den statslige ydelsesstøtte.
 Med henblik på at understøtte en langsigtet planlægning i den almene boligsektor indgås aftalen for en 4-årig periode med udløb i 2018. Som udgangspunkt lægges der 4 år til de gældende ordninger, men aftalen skal evalueres og revurderes efter 2 år.
 Forslaget vedrørende Landsbyggefondens bidrag til ydelsesstøtten medfører mindreudgifter for staten, der opgjort som nutidsværdi skønnes at udgøre 284,4 mio. kr. i 2015, 275,4 mio. kr. i 2016, 275,4 mio. kr. i 2017 og 275,4 mio. kr. i 2018.
 Lovforslaget vurderes ikke at have økonomiske eller administrative konsekvenser for erhvervslivet, men vil have afledede effekter for erhvervene, herunder en væsentlig aktivitetsstigning.
 Forslaget om en forøgelse af renoveringsrammerne på sammenlagt godt 14 mia. kr. vurderes på lidt længere sigt at indebære en mærkbar reduktion af CO2-udledningen.
Forslaget har ikke administrative konsekvenser for borgerne.
Forslaget vurderes at være i overensstemmelse med Kommissionens afgørelse af 20. december 2011 om kompensation til virksomheder, der har fået overdraget at udføre tjenesteydelser af almindelig økonomisk interesse og indeholder ikke EU-retlige aspekter herudover.
 Forslaget foreslås at træde i kraft i den 1. marts 2015.
 Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
