Nr BTL 237 Betænkning over Forslag til lov om ændring af lov om arbejdsformidling og  

 arbejdsløshedsforsikring m.v. (Kommunal arbejdsformidling)   

 Nr L 237 1989-90, 1. samling Afgivet af Arbejdsmarkedsudvalget dem 23. maj 1990 Afgivet: 19900523 Udvalget har behandlet lovforslaget i et møde.
 Arbejdsministeren har over for udvalget oplyst følgende:
 Det forudsættes, at rammeaftalen inden indgåelsen sendes til høring i  

 Landsarbejdsnævnet, således som det er sædvanligt forud for  

 Arbejdsministeriets regeludstedelser.
I bemærkningerne til lovforslaget forudsættes det, at der regionalt/lokalt  

 indgås samarbejdsaftaler mellem kommunerne og AF på grundlag af principper,  

 der fastlægges i en rammeaftale mellem de kommunale organisationer og de  

 centrale arbejdsmarkedsmyndigheder.
Efter lovforslagets tekst fastsætter  

 arbejdsministeren de nærmere bestemmelser om kommunernes  

 formidlingsvirksomhed efter forhandling med socialministeren og de kommunale  

 organisationer samt arbejdsmarkedets parter.
 Da det må påregnes, at fastsættelsen af de materielle bestemmelser om  

 kommunernes formidlingsvirksomhed i overvejende grad vil ske i form af den  

 bebudede rammeaftale, følger det af lovforslaget, at arbejdsministeren skal  

 optage forhandling om rammeaftalens nærmere udformning med de i lovforslaget  

 nævnte forhandlingsparter.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal inden for flertallet (Socialdemokratiets medlemmer af  

 udvalget) ønsker at udtale følgende:
 Socialdemokratiet mener principielt ikke, at lovforslaget bidrager til en  

 mere sammenhængende og aktiv arbejdsmarkedspolitisk indsats og er af den  

 opfattelse, at der snarere er risiko for, at det vil begrænse  

 gennemskueligheden på arbejdsmarkedet og gøre arbejdsmarkedspolitikken med  

 indførelsen af flere aktører mere bureaukratisk.
 Sigtet med lovforslaget er alene at give kommuner adgang til at anvise  

 arbejde på det ordinære arbejdsmarked til personer, der tilhører udsatte  

 grupper af ledige.
 Socialdemokratiet mener ikke, at man løser arbejdsmarkedspolitiske  

 problemer ved at flytte arbejdsformidlingen fra en offentlig institution til  

 en anden, uden at indsatsens omfang og kvalitet øges.
Arbejdsløsheden har i de seneste år været stigende, og opgavemængden for  

 arbejdsformidlingen er generelt blevet større.
Kun i 1989 fik  

 arbejdsformidlingen tilført lidt flere ressourcer til løsning af de forøgede  

 opgaver med arbejds- og uddannelsestilbudsordningen.
 I 1990 er der igen sket en kraftig nedskæring, som planlægges videreført,  

 så man igen i 1991 når ned på et personaleniveau, der er 15 pct. mindre end i  

 1988.
 Socialdemokratiet havde derfor hellere set, at det nuværende  

 arbejdsformidlingssystem i tæt samarbejde med kommunerne var blevet styrket.  

 Desværre har det ikke været muligt at finde politisk flertal for dette.
 Som det fremgår af lovforslaget, skal det i forbindelse med indførelsen af  

 kommunal formidling gøres klart, hvilke opgaver der hører hjemme i  

 henholdsvis kommunalt og statsligt AF-regi.
 For Socialdemokratiet er det vigtigt at understrege, at der sikres en  

 samlet koordinering af formidlingsindsatsen, og at der sker en afvejning af,  

 hvem målgruppen for en kommunal arbejdsformidling er, og at dette sker i en  

 rammeaftale, hvis nærmere udformning drøftes med arbejdsmarkedets parter  

 (LAN) og de kommunale organisationer.
 Det er vigtigt for Socialdemokratiet, at der er en klar ansvarsfordeling,  

 når det præciseres, hvilke aktiviteter der hører hjemme i henholdsvis  

 kommunalt og statsligt regi.
 Det har samtidig været vigtigt for Socialdemokratiet at få fastslået, som  

 det fremgår af bemærkningerne til lovforslaget, at det statslige  

 arbejdsformidlingssystems ressourcer på baggrund af dette lovforslag vil være  

 uændrede.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
