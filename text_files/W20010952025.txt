Terminsforretninger, ophør af,  

 tabsfradrag.  

 Formalitetsindsigelse A klager for indkomståret 1995 over, at skatteankenævnet alene  

 har godkendt 17.117 kr. af fratrukket tab, 40.114 kr., ved ophør af  

 terminsforretninger.
 Det er oplyst, at klageren i 1995 har drevet selvstændig virksomhed  

 samt forestået udlejning af en ejendom.
 Der er for indkomståret 1995 indberettet til de stedlige  

 skattemyndigheder, at klageren i 1995 har haft et tab på 40.114 kr. ved  

 deltagelse i valutakurspulje.
Om tabets opståen er det oplyst, at klageren har deltaget i  

 terminsforretninger gennem A/S B.
Klageren har således sammen med en  

 kreds af andre kunder i B A/S optaget valutalån i DM i en pulje.  

 Terminsforretningerne er påbegyndt i 1991 og fortsat til 1995, hvor  

 forretningerne er ophørt.
 Det fremgår således af sagen, at klageren den 28. april 1992  

 indgik en aftale med B A/S om deltagelse i selskabets valutakurspleje, der  

 var en puljeordning, og hvorefter klageren indgik aftale om, at B A/S overtog  

 forvaltningen af et udlandslån i DM på i alt 84.765,59 i perioden  

 27.04.92 til 26.10.92.
Dispositionerne skulle i henhold til aftalen foretages efter bankens eget  

 skøn og for klagerens regning uden forudgående underretning.  

 Resultatet af klagerens andel af valutakursplejen, skulle afvikles over  

 klagerens konto i B A/S.
Af aftalen fremgår det videre, at  

 formålet med valutakursplejen var at pleje DEM-lånet ved at  

 indgå valutaforretninger i enhver valuta inden for en ramme op til 4  

 gange det ovenstående lånebeløb med det formål at  

 søge at nedbringe klagerens låneomkostninger uden hensyntagen  

 til de skattemæssige konsekvenser for klageren.
Det fremgår i  

 øvrigt af aftalen, at "valutaforretninger" i aftalen skal  

 forstås som omfattende valutaspotforretninger,  

 valutaterminsforretninger, valutaoptioner og FRA-forretninger.
 Det er videre oplyst, at kursrisikoen ved deltagelse i valutakurspuljen  

 samtidig er blevet afdækket således, at der er indgået  

 terminskontrakter/optionsaftaler i valutaerne DEM/DK.
 Klageren har herefter efterfølgende fornyet aftalen med banken  

 hvert halve år frem til 1995, hvor valutakursplejeaftalen endelig  

 ophører.
Ved brev af 29. november 1995 meddelte B A/S klageren, at banken pr. 28.  

 november 1995 havde opgjort resultatet af kursplejen på  

 udlandslånet i perioden 24.11.94 - 28.11.95 til et underskud på  

 49.548,99 kr.
Banken meddelte videre, at en del af ovennævnte negative  

 resultat af kursplejen var opstået ved bankens afdækning af  

 risikoen for klagerens DEM lån.
Af skattemæssige årsager  

 ville den del blive afregnet som et tillæg til den nuværende DEM  

 kurs, hvor fordelingen var opgjort således:
Kursdækning af DEM 9.434,76 kr.
Restbeløb 40.114,23 kr.
 Banken meddelte således, at der ved udløb pr. 20/12  

 således forfaldt følgende beløb:
Restgæld DEM 82.694,75 a kurs 399,25 330.158,79 kr.
Rente i 22 dage DEM 379,02 a kurs 399,25 1.513,23 kr.
Ovennævnte restbeløb 40.114,23 kr.
I alt 371.786,25 kr.
 B A/S har herefter for indkomståret 1995 indberettet klagerens andel  

 af resultatet af kurspleje på valutalånet med et tab på  

 40.114 kr.
 Ved brev af 13. december 1995 meddelte banken endvidere klageren  

 følgende vedrørende den skattemæssige behandling af  

 klagerens tab i valutakurspleje:
 " For private erhvervsdrivende er hovedreglen, at gevinst og tab medregnes  

 ved opgørelsen af den skattepligtige indkomst.
En Landsskatteretsafgørelse fra august 1995 vedr. valutakurstab  

 på kurspleje konkluderer imidlertid, at når der er tale om  

 gearede forretninger, og når disse foretages i andre valutaer end  

 lånets hovedstol, betragtes forretningerne som et selvstændigt  

 retsforhold.
Derved kan fradrag for tab alene ske i henhold til  

 kursgevinstlovens § 8 G, hvoraf fremgår, at tab kan fradrages i den  

 udstrækning, der de forudgående 5 år har været  

 nettogevinst i tilsvarende forretninger.
Derudover kan tabet fremføres  

 i 5 år og modregnes i gevinst i tilsvarende forretninger.
 De forretninger, banken har indgået i puljerne, er dels en  

 afdækning af risikoen på valutalånet, og er derfor  

 foretaget i lånets hovedstol, DEM mod DKK, dels en række  

 forretninger i USD mod DEM, hovedsageligt i form af optioner.
I 1994 og især i 1993 medførte de forretninger, der  

 afdækker kursrisikoen store tab, der til gengæld blev tjent hjem  

 via de forretninger, banken indgik i USD/DEM.
Nettotallene fremgår af  

 de afregninger, vi sendte til Dem de pågældende år.
 Når vi opdeler resultaterne for de pågældende  

 forretninger for de to år, opnår vi følgende:
 1. Underskud i forretninger, der afdækker valutarisikoen på  

 lånet.
 2. Overskud i forretninger, der ikke direkte kan henføres til  

 lånet.
 Underskud, der kan henføres til pkt. 1 kan efter vor vurdering  

 altid fratrækkes i henhold til  kursgevinstlovens § 8 C, og tabsfradrag  

 begrænses ikke af kursgevinstlovens § 8 G.
 Overskud i forretninger i henhold til pkt. 2 beskattes i henhold til  

 kursgevinstlovens § 8 C, og kan i henhold til ovennævnte  

 redegørelse om beskatning iflg. § 8 G skattemæssigt  

 fremføres og modregnes i tabet i 1995. For Dem har vi opgjort tallene  

 således:
 Resultat af afdækning af kursrisiko, jf. pkt. 1 ovenfor:
 Forretninger medtaget i 1993 udbetalingerne:
Valutaterminer og købte optioner underskud kr.
-18.610,82 Solgte optioner underskud kr.
-2.229,70 Forretninger medtaget i 1994 udbetalingerne:
Valutaterminer og købte optioner underskud kr.
-11.723,41 Solgte optioner overskud kr.
5.401,68 Resultat af optioner m.v., jf. pkt. 2 ovenfor:
 Forretninger medtaget i 1993 udbetalingerne:
Overskud 33.957,36 Forretninger medtaget i 1994 udbetalingerne:
Overskud 7.304,97 For 1995 har vi i forbindelse med afregningen af underskuddet adskilt de 2  

 former for underskud, og medtaget udgiften til kursafdækning som et  

 tillæg til den valutakurs, lånet kan indfries til.
 For de kunder, der har deltaget i kursplejepuljen i 1991 og 1992 er der i  

 disse sket udbetaling af overskud, der ligeledes kan danne grundlag for  

 fradrag for tabet i 1995.
 Når vi har opgjort solgte optioner særskilt, er det fordi  

 disse forretninger ikke i samme udstrækning som  

 valutaterminsforretninger og købte optioner kan siges at være en  

 direkte afdækning af kursrisikoen på DEM-lånet.
Vi må imidlertid gøre opmærksom på, at der  

 skattemæssigt ikke ligger faste regler for den afgrænsning, vi  

 har foretaget ovenfor, hvorfor vi selvfølgelig ikke kan vide med  

 sikkerhed, hvorledes Told og Skat vil vurdere de ovennævnte  

 forretninger." Det fremgår videre af sagen, at der i forbindelse med klagerens  

 deltagelse i valutakursplejen i perioden fra 1992 til 1995 har været  

 foretaget følgende udbetalinger til klageren:
1992 Udbetalt 3.018,07 1993 Udbetalt 4.894,58 8.222,26 1994 Udbetalt 206,74 776,50 Udbetalt i alt 17.118,15 Told- og Skatteregion fremsendte den 22. december 1997 et notat til den  

 kommunale skatteforvaltning i klagerens hjemstedskommune, hvorefter regionen  

 har redegjort nærmere for fradragsadgangen ved tab på  

 afdækningsforretninger med B A/S.
Af notatet fremgår  

 følgende:
"En kreds af kunder i B A/S har optaget valutalån i en pulje.  

 Lånet er optaget i DM.
Kursrisikoen er samtidig afdækket  

 således, at der indgås terminskontrakter/optionsaftaler i  

 valutaerne DM/DKK.
Denne afdækning omfatter op til 100 % af  

 lånenes hovedstol, men har i perioder været mindre.
 Derudover har de enkelte låntagere indgået aftale med banken  

 om, at der skal indgås terminsforretninger/optionsforretninger i andre  

 valutaer: DM/USD for et beløb op til 4 gange lånesummen.
 Den førstnævnte kategori af finansielle instrumenter skal  

 behandles efter kursgevinstlovens § 8 C, d.v.s. gevinster er skattepligtige  

 og tab kan fradrages i den skattepligtige indkomst.
 Den anden type kontrakter skal derimod behandles efter kursgevinstlovens §  

 8 G, d.v.s. at gevinster er skattepligtige og tab kan fradrages i tidligere  

 indtægtsførte gevinster m.v.
 Ifølge kursgevinstlovens § 8 G kan tab fratrækkes, hvis tabet  

 ikke overstiger de seneste 5 forudgående indkomstårs  

 skattepligtige nettogevinster på kontrakter, der ikke indeholder ret  

 eller pligt til at afstå aktier, jf. kursgevinstlovens § 8 G, stk.  

 2.
 Hvis der yderligere er tab kan disse fratrækkes i  

 indkomstårets og de følgende 5 indkomstårs nettogevinster  

 på kontrakter, der ikke indeholder ret eller pligt til at afstå  

 aktier, jf. kursgevinstlovens § 8 G, stk. 3.
 Der skal sondres mellem om en kontrakt giver overskud eller ej.
 Overskud beskattes altid uanset karakteren af kontrakten.
 Hvis der derimod er tale om tab på kontrakten skal der ske en  

 opdeling af kontrakterne i 3 grupper:
- aktiebaserede kontrakter, § 8 F - øvrige kontrakter med erhvervsmæssig tilknytning, § 8 C - øvrige kontrakter uden erhvervsmæssig tilknytning, § 8  

 G.
 Den foreliggende situation drejer sig udelukkende om øvrige  

 kontrakter og beskriver derfor ikke de aktiebaserede kontrakter.
 I de foreliggende sager opstår spørgsmålet om, hvordan  

 "nettogevinsten i tidligere år" efter kursgevinstlovens § 8 G, stk. 2  

 skal forstås.
 Enten skal gevinsterne opgøres for alle øvrige kontrakter,  

 hvad enten disse har erhvervsmæssig tilknytning eller ej, eller  

 også skal gevinsterne opgøres udelukkende på grundlag af  

 kontrakter, der ikke har erhvervsmæssig tilknytning.
Fortolkning af § 8 G, stk. 2 I sig selv indeholder § 8 G, stk. 2 ingen antydning af at modregningen  

 kun skal ske i en del af de øvrige kontrakter, de er omfattet af  

 hovedreglen i § 8 C.
Tværtimod indeholder bestemmelsen en  

 afgrænsning i forhold til de aktiebaserede kontrakter, der aldrig kan  

 være omfattet af § 8 G´s tabufradragsregel, jf. stk. 1.
Umiddelbart må resultatet da være, at modregning af underskud  

 kan ske i alle de nettogevinster, der har været i de foregående 5  

 indkomstår, blot der ikke er tale om aktiebaserede kontrakter Konklusionen må derfor være, at kursgevinstlovens § 8 G, stk.  

 2, giver adgang til tabsfradrag for ikke erhvervsmæssig tilknyttede  

 kontrakter i tidligere års nettogevinst, beregnet på grundlag af  

 summen af såvel erhvervsmæssige som ikke erhvervsmæssige  

 øvrige kontrakters resultat.
Dette resultat støttes på en  

 fortolkning af kursgevinstlovens § 8 G, stk. 2 der ikke ordmæssigt  

  giver noget grundlag for en fortolkning, der begrænser tabsfradraget  

 til kun at kunne ske i de ikke erhvervsmæssigt tilknyttede  

 øvrige finansielle kontrakter.
Denne ordmæssige fortolkning  

 støttes af kursgevinstcirkulæret, der meget klart støtter  

 den ordmæssige fortolkning.
Den indskrænkende fortolkning vil  

 dernæst kunne være til ugunst for mange skatteydere, og må  

 derfor af retssikkerhedsmæssige årsager forkastes." Regionens henvisninger til cirkulære er til cirkulære 134 af  

 29.7.1992 om kursgevinstloven, pkt. 157-160.
Den kommunale skatteforvaltning meddelte herefter ved skrivelse af 9.  

 marts 1998, at forvaltningen påtænkte at  forhøje  

 klagerens indkomst for indkomståret 1995 med 26.015 kr.  

 vedrørende valutakurspleje, idet forvaltningen således af det  

 opgjorte tab på 40.114 kr. for 1995 alene ville godkende fratrukket  

 14.099 kr.
Forvaltningen havde herved opgjort klagerens tabsfradrag  

 vedrørende ikke erhvervsmæssige tilknyttede kontrakter  

 således:
År § 8 C (+ erhv) § 8 G (- erhv) Kurspleje (netto) 1991 0 1992 0 1993 - 20.841 33.957 13.116 1994 - 6.322 7.305 983 1995 - 40.114 - 40.114 Overskydende tab - 26.015 Klagerens tabsfradrag i 1995 var således opgjort til 14.099 kr. jf.  

 kursgevinstlovens § 8 G, stk. 2, idet nettogevinsten i 1991 til 1994 var  

 på i alt 14.099 kr. (eller 13.116 kr. + 983 kr.) Forvaltningen anførte som begrundelse herfor, at i henhold til  

 kursgevinstlovens § 8 G, stk. 2, kan tab på ikke erhvervsmæssige  

 tilknyttede kontrakter, der ikke omfattes af § 8 F (aktiebaserede finansielle  

 kontrakter) fradrages i den skattepligtige indkomst i det omfang tabet ikke  

 overstiger de 5 senest forudgående indkomstårs skattepligtige  

 nettogevinster på kontrakter, der ikke omfattes af § 8 F.
B A/S's  

 valutakurspleje har ikke omfattet kontrakter omfattet af kursgevinstlovens §  

 8 F.
Forvaltningen anførte videre, at overskydende tab således kan  

 fremføres til modregning i de følgende 5 indkomstårs  

 nettogevinster på øvrige kontrakter opnået hos klageren  

 selv eller dennes ægtefælle, jf. kursgevinstlovens § 8 G, stk. 3.  

 Tab vedrørende kontrakter omfattet af kursgevinstlovens § 8 C  

 (erhvervsmæssig tilknytning) er i 1995 fratrukket i klagerens regnskab  

 i forbindelse med kursregulering på finanslån.
Skattepligtige  

 gevinster og fradragsberettigede tab efter kursgevinstloven medregnes til  

 kapitalindkomsten, jf. personskattelovens § 4, stk. 1, nr. 2.
 Forvaltningen meddelte endvidere klageren, at såfremt han ikke kunne  

 godkende ændringen var klageren indbudt til møde med  

 forvaltningen inden den 24. marts 1998.
 Klagerens revisor fremkom herefter ved brev af 6. april 1998 med  

 indsigelser mod den påtænkte forhøjelse, og der blev i den  

 forbindelse afholdt møde med skatteforvaltningen.
 Den 15. april 1998 traf skatteforvaltningen afgørelse i sagen, og  

 meddelte klageren, at der for så vidt angik det opgjorte tab på  

 40.114 kr.  for indkomståret 1995 alene kunne godkendes fradrag herfor  

 med 17.117 kr., svarende til nettogevinster på ikke  

 erhvervsmæssige tilknyttede kontrakterne for årene 1991 til 1995,  

 som nu var opgjort til i alt 17.117 kr., mod tidligere opgjort 14.099 kr., og  

 forvaltningen anførte som begrundelse herfor det tidligere  

 anførte samt tillige, at revisors indsigelser ikke havde givet  

 anledning til at ændre skatteforvaltningens opfattelse af fradrag for  

 tab vedrørende valutakursplejen.
 Klagerens revisor påklagede afgørelsen til  

 skatteankenævnet, idet revisor efter det oplyste bl.a. anførte,  

 at forvaltningens afgørelse måtte anses som ugyldig som  

 følgende af manglende begrundelse, idet revisor anførte, at  

 forvaltningen skulle have taget udtrykkelig stilling til indsigelserne i  

 brevet af 6. april 1998.
 Ved brev af 27. maj 1998 meddelte skatteankenævnet, at  

 skatteankenævnet fandt, at den kommunale skatteforvaltnings  

 afgørelse måtte anses som ugyldig, idet skatteforvaltningen i  

 sin afgørelse ikke tog stilling til, hvorfor de anførte  

 argumenter i indsigelsen mod den påtænkte ansættelse ikke  

 ændrede skatteforvaltningens opfattelse.
Den kommunale skatteforvaltning traf herefter på ny afgørelse  

 i sagen ved brev af 11. juni 1998, idet forvaltningen herved fremkom med en  

 uddybende begrundelse i relation til revisors indsigelser.
Den kommunale  

 skatteforvaltning meddelte således, at der alene kunne godkendes delvis  

 fradrag for tabet i 1995 på 40.114 kr.,  idet tabet alene kunne  

 godkendes fradraget med 17.117 kr. svarende til beskattede nettogevinster for  

 årene 1991 - 1994, og som følge heraf var klagerens indkomst  

 forhøjet med 22.997 kr.
 Forvaltningen havde da opgjort klagerens tabsfradrag vedrørende  

 ikke erhvervsmæssige tilknyttede kontrakter således:
År § 8 C (+ erhv) § 8 G (- erhv) Kurspleje (netto) 1991 0 1992 3.018 1993 - 20.841 33.957 13.116 1994 - 6.322 7.305 983 1995 - 40.114 - 40.114 Overskydende tab - 22.997 Klagerens tabsfradrag i 1995 var således opgjort til 17.117 kr., jf.  

 kursgevinstlovens § 8 G, stk. 2, idet nettogevinsten i 1991 til 1994 er  

 på i alt 17.117 kr. (eller 3.018 kr. + 13.116 kr. + 983 kr.) Forvaltningen anførte som begrundelse herfor i det  

 væsentligste det tidligere anførte.
Forvaltningen anførte  

 således, at overskydende tab kan fremføres til modregning i de  

 følgende 5 indkomstårs nettogevinster på øvrige  

 kontrakter opnået hos klageren selv eller dennes ægtefælle,  

 jf. kursgevinstlovens § 8 G, stk. 3.
 Forvaltningen anførte videre, at det fremgår af B A/S's brev  

 af 13. december 1995 til klageren, at de forretninger, banken har  

 indgået i puljerne dels er afdækning af risikoen på  

 valutalånet, foretaget i lånets hovedstol, DEM mod DKK, dels en  

 række forretninger i USD mod DEM, hovedsageligt i form af optioner.
Førstnævnte forretninger afdækker op til 100 % af  

 lånenes hovedstol, men har i perioder været mindre, jf. notat  

 udarbejdet af told- og skatteregionen.
Disse forretninger skal behandles  

 efter kursgevinstlovens § 8 C (erhvervsmæssig tilknytning), dvs.  

 gevinster er skattepligtige og tab kan fradrags i den skattepligtige  

 indkomst.
Sidstnævnte forretninger vedrører  

 terminsforretninger/optionsforretninger i andre valutaer, DM/USD, for et  

 beløb på op til 4 gange lånesummen, jf. regionens notat.  

 Disse forretninger skal behandles efter kursgevinstlovens § 8 G (ikke  

 erhvervsmæssig tilknytning). Ifølge Landsskatterets kendelse  

 gælder, at når der er tale om gearede forretninger og/ eller  

 når disse er foretaget i andre valutaer, end lånets hovedstol,  

 betragtes forretningerne som værende af spekulativ karakter, idet der  

 vedrørende disse forretninger er opstået en særskilt  

 risiko set i forhold til risikoafdækning af udlandslånet.
Disse  

 forretninger har dermed ikke tilknytning til erhvervsmæssig virksomhed,  

 uanset om valutalånet har tilknytning til erhvervsmæssig  

 virksomhed, jf.
TfS 1995.751.
Skatteforvaltningen fandt herefter ikke, at klageren havde fuld  

 fradragsret på øvrige (= ikke aktiebaserede, jf. cirkulære  

 om kursgevinstloven pkt. 157) kontakter.
De indgåede finansielle  

 kontrakter (forretninger) skulle, jf. ovenstående opdeles i  

 forretninger med erhvervsmæssig tilknytning og forretninger uden  

 erhvervsmæssig tilknytning, selvom udlandslånet har  

 erhvervsmæssig tilknytning.
Forvaltningen anførte videre, at forvaltningen anså  

 "nettogevinster" i kursgevinstlovens § 8 G, stk. 2, som resultatet af  

 såvel erhvervsmæssige som ikke-erhvervsmæssige  

 øvrige (= ikke aktiebaserede, jf. cirkulære om kursgevinstloven  

 pkt. 157) kontrakter for de 5 senest forudgående indkomstår.  

 Forvaltningen anførte herved, at det ikke fremgår af  

 cirkulære til kursgevinstloven pkt. 158 eller kursgevinstloven § 8 G,  

 stk. 2, at der ved den nævnte nettoopgørelse i pkt. 158 ikke  

 skal medregnes tab på erhvervsmæssige kontrakter ved  

 opgørelse af "nettoopgørelsen". Af kursgevinstlovens § 8 G,  

 stk. 2 fremgår det, at kun nettogevinster som omfattes af § 8 F ikke  

 skal medregnes.
Der er ingen antydning af, at modregningen kun skal ske i den  

 del af de øvrige (ikke aktiebaserede, jf. cirkulære om  

 kursgevinstloven pkt. 157) kontrakter, der er omfattet af hovedreglen i  

 kursgevinstlovens § 8 C.
 Denne afgørelse blev herefter påklaget til  

 skatteankenævnet.
Klagerens revisor anførte over for skatteankenævnet, at der i  

 kursgevinster kun skal ske modregning af tab på ikke  

 erhvervsmæssige kontrakter, og at der derfor ikke som sket ved  

 skatteforvaltningens ansættelse skal modregnes tab på  

 erhvervsmæssige kontrakter, der i alle tilfælde vil være  

 fradragsberettigede.
Det var derfor revisorens påstand, at det  

 selvangivne tab vedrørende valutakurspleje 40.114 kr. skulle godkendes  

 som fradragsberettiget for indkomståret 1995. Revisoren anførte  

 videre, at der for så vidt angår 1992 netto er  

 indtægtsført 3.018 kr., og dette beløb kan formentlig  

 også opdeles i et fradragsberettiget tab og en skattepligtig § 8 G  

 fortjeneste, hvilket indebærer, at det tab, der i henhold til § 8 C  

 egentlig uden reduktioner skulle fratrækkes bliver endnu større  

 end anført i klagen.
Klageren har ingen mulighed for at se  

 beløbets sammensætning.
En opdeling af den i 1992  

 indtægtsførte nettogevinst kan tydeliggøre den  

 urimelighed der sker, ved at modregne § 8 C fortjeneste i de enkelte  

 års erhvervsmæssige § 8 C tab, og revisoren anmodede derfor om,  

 at der foretoges en opdeling af den i 1992 indtægtsførte  

 nettogevinst.
 Ved kendelse af 26. november 1998 har skatteankenævnet  

 stadfæstet den kommunale skatteforvaltnings afgørelse.  

 Skatteankenævnet har som begrundelse herfor anført, at  det er  

 nævnets opfattelse, at told- og skatteregions notat er udtryk for  

 retstilstanden vedrørende beskatning af terminsforretninger.
Det er skatteankenævnets opfattelse, at kursgevinstlovens § 8 G,  

 stk. 2, bestemmer, at det er årets samlede nettogevinster på  

 kontrakter, der ikke omfattes af § 8 F, der skal lægges til grund ved  

 opgørelse af de 5 seneste forudgående indkomstårs  

 skattepligtige nettogevinster på kontrakter, der ikke omfattes af § 8  

 F.
Uanset de af klagerens revisor fremførte synspunkter er det  

 således skatteankenævnets opfattelse, at den af den kommunale  

 skatteforvaltning anførte begrundelse er gældende praksis.
Skatteankenævnet har videre anført, at for så vidt  

 angår det af revisoren anførte om nettotabet for 1992 på  

 3.018 kr., er det formentlig korrekt, at beløbet kan opdeles i et tab  

 og en gevinst.
Denne opdeling er imidlertid ikke mulig, idet B A/S ikke har  

 oplyst en sådan specifikation.
 Klagerens revisor har over for Landsskatteretten nedlagt påstand om,  

 at klagerens kapitalindkomst for 1995 nedsættes med 22.997 kr.,  

 svarende til godkendelse af det selvangivne fradrag på 40.114 kr., jf.  

 kursgevinstlovens § 8 G, stk. 2.
Klagerens repræsentant har i den forbindelse oplyst, at klageren i  

 1987 optog et udlandslån hos B A/S.
Klageren drev på det  

 tidspunkt en virksomhed med tømmerhandel og udlandslånet skulle  

 bruges til en tilbygning til tømmerhandlen med det formål bl.a.  

 at vise køkkenudstillinger m.v.
Efter det af repræsentanten  

 oplyste blev klageren i 1992 kontaktet af  B A/S med tilbud om, at man ved  

 hjælp af valutaterminskontrakter kunne begrænse kurstabene, samt  

 at man ved hjælp af optioner kunne opnå nogle fortjenester til  

 nedbringelse af den samlede ydelse på udlandslånet.
Klageren var  

 naturligvis interesseret i at slippe så billigt som muligt fra  

 betalingerne på hans udlandslån, hvorfor han den 27. april 1992  

 underskrev aftalen, der lader B A/S overtage forvaltningen af  

 valutalånet.
Til støtte for den principale påstand har revisor principalt  

 bl.a. gjort gældende, at de stedlige skattemyndigheders fortolkning af  

 cirkulæret vedrørende kursgevinstloven ikke er i  

 overensstemmelse med lovens hensigter og intentioner, idet man bruger  

 cirkulæret til at begrænse et tabsfradrag, uanset at der er sket  

 beskatning af de tidligere års gevinster.
Det er af myndighederne  

 accepteret, at en del af kurstabet er relateret til klagerens erhverv,  

 hvorfor man også må acceptere, at der er fuld fradrag for dette  

 tab, uanset hvorledes de øvrige kontrakter falder ud.
Der må  

 derfor være fuld fradragsret for 27.163 kr., svarende til de opgjorte  

 tab på erhvervsmæssige tilknyttede kontrakter for årene  

 1993 og 1994 på henholdsvis 20.841 kr. og 6.322 kr.
 Klageren opnår imidlertid ikke fradrag for de 27.163 kr., idet han  

 for 1993 og 1994 selvangiver 13.116 kr. og 983 kr. som indtægt, idet  

 nettobeløbet på grund af den opgørelsesmåde, som B  

 A/S afregner på, er ført til indtægt som en  

 kursgevinst.
 Revisoren har for så vidt angår det selvangivne  

 vedrørende valutakurspuljen for de tidligere år oplyst, at  

 klageren den 22. oktober 1992 modtog afregning fra banken, ifølge  

 hvilken, der er nettokursgevinster på kursplejen på 3.018,07 kr.  

 Beløbet modregnes ved bogføringen i renteudgifterne 19.692,73  

 kr. på udlandslånet, således at der netto bogføres  

 en renteudgift på 16.674,66 kr.
 Endvidere er der i 1992 bogført en valutakursgevinst på  

 1.882, som følge af, at kursen på DM var faldet i forhold til  

 optagelsestidspunktet 1/1-92.
 I 1993 er der bogført et valutakurstab på 11.307,73, som  

 følge af DM stigning fra 383,71 til 397,05, medens der som resultat af  

 kurspleje er direkte indtægtsført i regnskabet 8.222,26 kr.,  

 medens 4.894,58 er modregnet i første halvårs rentebetaling.
 I 1994 er der ifølge opgørelser udbetalt i alt 983,24, der  

 er indtægtsført i regnskabet som renter af kurspleje, meden der  

 er udgiftsført en kursreguleringsudgift på 2.042  

 vedrørende udlandslånet.
Nettobeløbet af kursplejen har i 1992-1994 været  

 indtægtsført med i alt 17.118,15, men dette beløb  

 dækker over optionsindtægter i henhold til § 8 G på  

 41.262,33, svarende til indtægter ved ikke erhvervsmæssige  

 tilknyttede kontrakter i 1993 og 1994 på henholdsvis 33.957 kr. og  

 7.305 kr., hvortil kommer et ukendt beløb på mindst 3.018,07 i  

 1992, hvilket i alt giver 44.280,44 kr.
Heroverfor står  

 valutaterminsudgifter i henhold til § 8 C på mindst 27.162,25 kr., der  

 altid vil være fradragsberettigede, men som på grund af  

 modregningen i § 8 G beløbene ikke fratrækkes i 1992-1994, jf.
B  

 A/S's skrivelse af 13. december 1995.
I 1995 udskilles 9.434,76 kr., som en særskilt gruppe ( §8 C), der  

 kan fratrækkes direkte i indkomsten, medens det øvrige  

 beløb 40.114 betragtes som uden erhvervsmæssig tilknytning (§ 8  

 G), og kan kun fratrækkes i tidligere indtægter.
Dette er  

 accepteret af skattevæsnet og af told- og skatteregionen.
 På tilsvarende måde har  B A/S i skrivelse af 13. december  

 1995 opgjort de tab, der kan henføres til § 8 C og § 8 G, og da  

 27.162,25 kr. vedrører § 8 C, og altså har tilknytning til  

 erhvervsmæssig virksomhed, og dette beløb ikke er omfattet af §  

 8 G, stk. 1, vil der således altid være fuld fradragsret for  

 beløbet.
 § 8 G beløbet på 44.280,44 er blevet beskattet dels gennem  

 modregning i banken af de fradragsberettigede § 8 C beløb på  

 27.162,25 kr., og dels ved modregningen i regnskaberne for 1992-1994 for de  

 resterende 17.118,15 kr.
 Der er efter revisorens opfattelse sket den fejl, at man fra B A/S side  

 har blandet æbler og pærer og solgt dem som frugt. Æblerne  

 ( 8 C) til 27.162,25 kr. skulle være oplyst og fratrukket for sig, idet  

 de overhovedet ikke kommer ind under reglerne vedrørende § 8 G.  

 Pærerne ( § 8 G) til 44.280,40 skulle være oplyst og beskattet  

 for sig med 44.280,40, idet det alene er disse kontrakter, der kan blive tale  

 om at anvende tabsbegrænsningen i § 8 G, stk. 2, på.
Revisoren har videre oplyst, at klageren i årene 1991 til 1995 har  

 haft indtægter ved 2 erhvervsvirksomheder samt ved deltagelse i  

 kommanditselskab,  og klageren har her i årene 1991 til 1994  

 selvangivet i henhold til virksomhedsskatteordningen.
Dette har betydet, at  

 de anførte kurstab og -gevinster alle er medregnet i den  

 skattepligtige personlige indkomst som renteudgifter og renteindtægter  

 (finansieringsbeløb), uanset at alene beløbene i henhold til §  

 8 C skulle have været medregnet under virksomhedsskattelovens  

 finansieringsudgifter med - 27.162,25, medens beløbene i henhold til §  

 8 G skulle have været opført under kapitalindkomsten med  

 44.280,40.
Desværre har B A/S i disse år kun oplyst nettotallene, der  

 så er blevet bogført på finansieringskontoen.
Da  

 kursgevinst på solgte optioner m.v. er kapitalindkomst, medens kurstab  

 i forbindelse med afdækning af erhvervslånene er  

 virksomhedsindkomst, vil det være urimeligt at modregne disse 2 helt  

 forskellige indkomstarter, og det kan ikke have været meningen med  

 kursgevinstloven, at reducere et fradrag i erhvervsindkomsten på grund  

 af en fortjeneste i kapitalindkomsten.
I 1995 er regnskabet opgjort efter kapitalafkastordningen, og her er  

 renterne principielt kapitalindkomst med fradrag i den personlige indkomst af  

 et beløb svarende til kapitalafkastbeløbet.
Her er kurstabet i  

 henhold til § 8 G opført som kapitalindkomst med - 40.114 kr., og da  

 der i de tidligere år burde være indtægtsført  

 44.280,40 kr. som kapitalindkomst, vil der være fradragsret for hele  

 beløbet som sket.
Det er revisors opfattelse, at kursgevinstloven ikke har haft til hensigt  

 at begrænse fradrag i henhold til § 8 C (erhvervsmæssige), men  

 derimod at skabe lighed mellem tab og gevinster på øvrige ikke  

 erhvervsmæssige kontrakter.
Dette understreges af lovteksten i § 8 C,  

 der fastslår fradragsret og skattepligt for alle kontrakter, dog med  

 henvisning til §§ 8 D, 8 F og 8 G, hvor § 8 C omfatter kontrakter med  

 erhvervsmæssig tilknytning, § 8 F omhandler aktiebaserede kontrakter og  

 § 8 G omhandler kontrakter, der ikke er omfattet af § 8 F (aktiebaserede) og  

 som ikke har tilknytning til erhvervsmæssig virksomhed (§ 8 C).
I § 8 G, stk. 1, anføres det, at tab på kontrakter, der ikke  

 er omfattet af § 8 F (aktiebaserede) og som ikke har tilknytning til  

 erhvervsmæssig virksomhed (§ 8 C) alene kan fradrages i det omfang, det  

 angives i stk. 2 og 3. De i denne sag omhandlede kontrakter betragtes ikke  

 som erhvervsmæssige og er heller ikke omfattet af § 8 F, hvorfor de  

 må anses for omfattet af § 8 G.
I stk. 2 anføres, at tab  

 på en § 8 G kontrakt kan fratrækkes i det omfang, tabet ikke  

 overstiger de 5 senest forudgående indkomstårs skattepligtige  

 nettogevinster på kontrakter, der ikke omfattes af § 8 F.
Denne  

 formulering har formentlig bevirket, at man derved har ment, at man  

 også ved opgørelsen skal medregne tab på kontrakter, der  

 er fuldt fradragsberettigede i henhold til § 8 C.
Ved at fortolke loven således sker der imidlertid en stramning af  

 reglerne for fradrag for tab på erhvervsmæssige kontrakter, som  

 efter revisorens opfattelse ikke har været hensigten med reglerne i  

 kursgevinstbeskatningslovens.
I indledende bemærkninger til  

 cirkulære om kursgevinstloven anføres det side 4, punkt 2, 3.  

 punktum, at "Der er tale om en generel symmetrisk beskatning, idet gevinst og  

 tab på finansielle kontrakter som udgangspunkt medregnes ved  

 opgørelsen af den skattepligtige indkomst for alle skattepligtige".  

 Dette har hele tiden været tilfældet for kontrakter med  

 erhvervsmæssig tilknytning (§ 8 C).
 I punkt 2, andet afsnit anføres det, at "Den generelle fradragsret  

 for tab på finansielle kontrakter er begrænset i to  

 tilfælde o.s.v...."  For personer begrænses fradragsretten  

 desuden for finansielle kontrakter, der ikke har tilknytning til den  

 skattepligtige erhvervsmæssige virksomhed". Det er altså kun for  

 finansielle kontrakter, der ikke har tilknytning til erhvervsvirksomheden, at  

 der kan ske begrænsning i fradragsretten.
Den af den kommunale skatteforvaltning foretagne fortolkning  

 medfører, at det erhvervsmæssige tab, som klageren har haft i  

 årene 1993 og 1994 på i alt 27.163 kr., og som er fuldt  

 fradragsberettiget, på grund af den af forvaltningen foretagne  

 modregning bliver reduceret til 17.117 kr.
Der er altså et beløb  

 på 10.046 kr. lidt på erhvervsmæssige kontrakter med fuld  

 fradragsret, der ikke kan fratrækkes.
Dette har ikke været lovens  

 hensigt, idet der alene skulle ske begrænsninger i de ikke  

 erhvervsmæssige kontrakter.
 De ikke-erhvervsmæssige kontrakter har givet overskud som er  

 beskattet i 1993 og 1994 på i alt 41.262 kr., og da der i 1995 kun er  

 et tab på 40.1114 kr. må der være fuld fradrag for dette  

 tab, idet der i de tidligere år er sket beskatning af et større  

 beløb, end der fratrækkes.
Revisoren har derfor fastholdt, at man ud fra cirkulærets punkt 158,  

 2. punktum modsætningsvis kan udlede, at der i gevinsten kun skal  

 modregnes tab på ikke erhvervsmæssige kontrakter, og at der  

 derfor ikke som sket i nærværende sag, skal modregnes tab  

 på erhvervsmæssige kontrakter, der i alle tilfælde vil  

 være fradragsberettigede.
De på side 56 og 57 anførte  

 eksempler vedrører da også kun ikke erhvervsmæssige  

 kontrakter.
Såfremt det havde været meningen, at tab på § 8  

 C kontrakter skulle medregnes, ville det være nødvendigt at  

 aktivere tab på § 8 C kontrakter, idet de jo kun kunne fratrækkes  

 i et efterfølgende års gevinst, hvis der ikke i de tidligere  

 år havde været gevinst på § 8 C kontrakter eller andre  

 kontrakter i henhold til § 8 G.
Imidlertid fratrækkes tab på  

 kontrakter med erhvervsmæssig tilknytning (§ 8 C kontrakter)  

 løbende år for år, og det er derfor ikke korrekt at  

 medtage disse tab ved opgørelsen af de nettogevinster, der i henhold  

 til § 8 G danner grundlag for et efterfølgende års  

 tabsbegrænsning.
På side 58 i cirkulære om kursgevinstloven er der udarbejdet  

 en oversigt over reglerne for fradrag for øvrige (ikke aktiebaserede)  

 finansielle kontrakter.
I øverste rubrik er der ud for personer, hvor  

 kontrakten har erhvervsmæssig tilknytning anført: "fuld  

 fradragsret § 8 C". Dette må betyde, at der i alle situationer skal  

 gives fuld fradrag for de kontrakter, der falder ind under § 8 C.
Dette vil  

 for klagerens vedkommende sige, at der skal ydes fradrag for tabene i 1995  

 med 6.322, for 1993 med 20.841 kr., og for 1992 med et ukendt beløb,  

 idet det åbenbart ikke er muligt for skattemyndighederne at gøre  

 dette beløb op.
 Da cirkulærets ordlyd således kan fortolkes på  

 forskellig vis, må det være rimeligt at antage, at der ikke skal  

 ske forringelser for personer med erhvervsmæssige kontrakter, hvorfor  

 klagerens indkomst skal ansættes til det selvangivne.
 Klagerens revisor har over for Landsskatteretten herefter subsidiært  

 påstået, at ansættelsen for 1995 er ugyldig.
Til støtte herfor har klagerens revisor gjort gældende, at  

 den oprindelige kendelse for 1995 ved skatteankenævnets  

 afgørelse af 27. maj 1998 blev anset for ugyldig, idet  

 skatteankenævnet samtidig pålagde skatteadministrationen at  

 genoptagelse ansættelsen for 1995, således at  

 skatteadministrationen i sin afgørelse tager stilling til, hvorfor de  

 anførte argumenter i klagen ikke ændrer skatteadministrationens  

 opfattelse.
Efter revisorens opfattelse har skatteankenævnet ikke  

 myndighed til at pålægge skatteadministrationen at genoptage  

 sagen, og selv om skatteadministrationen af egen drift havde genoptaget sagen  

 er den efter revisorens opfattelse alligevel ugyldig, idet der efter  

 skatteankenævnets kendelse af 27. maj 1998 må startes helt forfra  

 på sagsbehandlingen med agterskrivelse, mulighed for forhandling osv.  

 Skatteadministrationen fremsender imidlertid blot den 11. juni 1998 en ny  

 kendelse, hvori der er taget stilling til de i den første sag af  

 revisor anførte argumenter, uden at fremsende agterskrivelse og uden  

 at give mulighed for mundtlig eller skriftlig indsigelse, hvilket klart er i  

 strid med skattestyrelseslovens regler om sagsbehandling mv.
 Revisoren har videre anført, at han først i forbindelse med  

 klagen til Landsskatteretten blev opmærksom på, at de formelle  

 regler ikke var overholdt f.s.v.a. forvaltningens afgørelse nr. 2.
I anledning af klagen til Landsskatteretten har skatteankenævnet  

 over for Landsskatteretten anført vedrørende revisors  

 subsidiære indsigelse om ugyldighed,  at skatteadministrationen og dels  

 skatteankenævnet i væsentligt omfang har informeret klagerens  

 revisor om alle sagens faktiske forhold, herunder kopier af alle relevante  

 dokumenter i sagen,  og at skatteankenævnet ved den første  

 påstand om eventuel ugyldighed har imødekommet klagerens  

 bemærkninger om manglende stillingtagen til de fremførte  

 argumenter.
Endvidere har  der under sagens behandling været telefonisk  

 kontakt mellem klagerens revisor og skatteankenævnets sekretær  

 adskillige gange for at sikre, at klageren og dennes revisor fuldt ud har  

 været informeret om sagens indhold, og det er skatteankenævnets  

 opfattelse, at klagerens revisor i samtale med skatteankenævnets  

 sekretær har tilkendegivet, at sagens forløb er godkendt og  

 tiltrådt.
 Landsskatteretten skal udtale:
 Ad sagens formalitet:
Landsskatteretten finder ikke grundlag for at tilsidesætte  

 skatteforvaltningens afgørelse af 11. juni 1998 som ugyldig, idet  

 reglerne i skattestyrelsesloven, jf.
Lovbekendtgørelse nr. 85 af 7.  

 februar 1995, og i forvaltningsloven, jf. lov nr. 571 af 19. december 1985,  

 må anses for overholdt.
 Retten har i denne forbindelse særligt lagt vægt på, at  

 skattestyrelseslovens § 3, stk. 4, om fremsendelse af agterskrivelse ikke i  

 nærværende sag kan medføre, at skatteforvaltningens  

 afgørelse er ugyldig - selvom forvaltningen ikke fremsendte en ny  

 agterskrivelse før den traf afgørelsen af 11. juni 1998. Der er  

 herved henset til, at klageren/revisoren allerede var bekendt med sagens  

 faktiske oplysninger og forvaltningens hovedsynspunkter.
Retten har endvidere lagt vægt på, at skatteforvaltningens  

 behandling af genoptagelsessagen opfylder kravene i skattestyrelsesloven og  

 forvaltningsloven.
Der er herved særligt henset til, at  

 genoptagelsessagen vedrørte en problemstilling, som forvaltningen  

 allerede havde behandlet, hvorfor kravene til sagsbehandlingens omfang er  

 opfyldt, hvorved bemærkes, at forvaltningen ved afgørelsen af  

 11. juni 1998 har uddybet begrundelsen og taget stilling til indsigelserne i  

 brevet af 6. april 1998 mod den påtænkte ansættelse.
 Ad sagens realitet:
Landsskatteretten bemærker, at efter den dagældende  

 kursgevinstlov, lovbekendtgørelse nr. 570 af 23. juni 1994, som  

 ændret ved lov nr. 1121 af 21. december 1994, § 4 er det fastsat, at  

 gevinst og tab på fordringer, som omfattes af § 1, og på  

 kontrakter som omfattes af § 8 C medregnes ved opgørelsen af den  

 skattepligtige indkomst efter statsskattelovens §§ 4-6, hvis fordringen eller  

 kontrakten er erhvervet som vederlag i næring, eller fordringen i  

 øvrigt er erhvervet i tilknytning til den erhvervsmæssige drift  

 af virksomheden.
I kursgevinstlovens § 8 C er det videre fastsat, at gevinst  

 og tab på terminskontrakter og aftaler om køberetter og  

 salgsretter medregnes ved opgørelsen af den skattepligtige indkomst.
 Retten bemærker herefter, at det i kursgevinstlovens § 8 G er  

 fastsat, at for skattepligtige efter kildeskattelovens §§ 1 og 2 kan tab  

 på kontrakter, der ikke omfattes af § 8 F, og for hvilke det ikke  

 godtgøres, at kontrakten har tilknytning til erhvervsmæssig  

 virksomhed, alene fradrages i det omfang, det angives i stk. 2 og 3.  Efter §  

 8 G, stk. 2 kan tab på kontrakt, som nævnt i stk. 1, fradrages i  

 den skattepligtige indkomst i det omfang, tabet ikke overstiger de 5 senest  

 forudgående indkomstårs skattepligtige nettogevinster på  

 kontrakter, der ikke omfattes af § 8 F. - Det bemærkes i denne  

 forbindelse videre, at det følger af cirkulære til  

 kursgevinstloven, cirkulære nr. 134 af 29. juli 1992, pkt. 158, at ved  

 nettoopgørelsen efter § 8 G, stk. 2, kan tab fradrages uanset om  

 gevinsten vedrører en kontrakt med eller uden erhvervsmæssig  

 tilknytning, og uanset om den tabsgivende og gevinstgivende kontrakt ikke er  

 af samme type.
Landsskatteretten er på baggrund af ovenstående  

 bemærkninger enig med skattemyndighederne og told- og skatteregionen i,  

 at kursgevinstlovens § 8 G, stk. 2, giver adgang for tabsfradrag for ikke  

 erhvervsmæssige tilknyttede kontrakter i tidligere års  

 nettogevinst, beregnet på grundlag af resultatet af såvel  

 erhvervsmæssige som ikke erhvervsmæssige kontrakter.
Da retten  

 endvidere kan tilslutte sig skattemyndighedernes opgørelse af det  

 fradragsberettigede tab i indkomståret 1995 på i alt 17.117 kr.,  

 vil den påklagede skatteansættelse være at stadfæste.
