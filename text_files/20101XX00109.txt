Skriftlig fremsættelse (10. november 2010) Undervisningsministeren (Tina Nedergaard):
 Herved tillader jeg mig for Folketinget at fremsætte:
Lov om ændring af lov om befordringsrabat til studerende ved videregående uddannelser og lov om befordringsrabat til uddannelsessøgende i ungdomsuddannelser m.v. (Harmonisering af satser for befordringsrabat til uddannelsessøgende m.v., indførelse af godtgørelse efter en kilometersats til studerende ved videregående uddannelser m.v.)  (Lovforslag nr.
L 56).
Baggrunden for forslaget er Aftale mellem regeringen og Dansk Folkeparti om genopretning af dansk økonomi af maj 2010. Heraf fremgår følgende: Elever på ungdomsuddannelser modtager i dag et højere tilskud til befordring end studerende på videregående uddannelser.
På videregående uddannelser er der blandt andet et loft for den maksimale støtte.
Der gennemføres fra 2011 en tilpasning og en målretning af de to ordninger til studerende med de højeste befordringsudgifter.
Den konkrete udmøntning skal drøftes nærmere.
Der tilvejebringes et provenu på 75 mio. kr. årligt i 2011-2013. Regeringen og Dansk Folkeparti har efterfølgende aftalt at harmonisere befordringsrabatordningerne for uddannelsessøgende i henholdsvis ungdomsuddannelser og videregående uddannelser ved, at der med virkning fra den 1. januar 2011 fastsættes en ny fælles egenbetalingssats for de to ordninger på 551 kr. pr. måned, samt ved at justere befordringsrabatordningen for uddannelsessøgende ved videregående uddannelser, så den i højere grad ligner ordningen for uddannelsessøgende i ungdomsuddannelser.
Efter lov om befordringsrabat til studerende ved videregående uddannelser og lov om befordringsrabat til uddannelsessøgende i ungdomsuddannelser m.v. gives der rabat ved køb af abonnementskort til befordring med bus, tog eller metro i den kollektive trafik ud over det egenbetalingsbeløb, der er fastsat i de to love.
Med forslaget harmoniseres satsen for de uddannelsessøgendes egenbetaling, så satsen i begge ordninger fastsættes til 18,37 kr. pr. dag, svarende til 551 kr. pr. 30 dage.
Satsen er angivet med satsniveauet for 2010.
De to ordninger foreslås yderligere harmoniseret ved, at loftet for rabat på ordningen for uddannelsessøgende ved videregående uddannelser, fjernes og ved, at der gives rabat på hele det beløb, der overstiger egenbetalingen.
Den rabat, der kan gives på abonnementskort i ordningen for uddannelsessøgende ved videregående uddannelser, vil således svare til rabatten i ordningen for uddannelsessøgende i ungdomsuddannelser m.v.
Med baggrund i regeringens regionalpolitiske udspil Danmark i balance i en global verden foreslås det endelig, at uddannelsessøgende ved videregående uddannelser skal kunne få godtgørelse efter en kilometersats til egen befordring, herunder kørsel i egen bil, hvis det ikke er muligt at benytte den kollektive trafik.
Herved gøres det lettere for uddannelsessøgende, der er bosat i udkantsområderne, at få støtte til befordring til og fra et uddannelsessted, der ligger langt fra den uddannelsessøgendes bopæl.
Muligheden for godtgørelse efter en kilometersats eksisterer allerede for uddannelsessøgende i ungdomsuddannelser m.v.
 Det foreslås, at loven træder i kraft den 1. december 2010 og har virkning fra den 1. januar 2011. Bestemmelserne om godtgørelse efter en kilometersats for uddannelsessøgende ved videregående uddannelser foreslås dog først at træde i kraft den 1. juli 2011.
Med henblik på, at trafikselskaberne kan blive klar til at sælge abonnementskort med den foreslåede rabat med virkning fra den 1. januar 2011, ønskes lovforslaget hastebehandlet.
Det forudsætter en række dispensationer fra reglerne i Folketingets forretningsorden.
 Idet jeg i øvrigt henviser til lovforslaget med tilhørende bemærkninger, tillader jeg mig at anbefale forslaget til hurtig og velvillig behandling i det høje Ting.
