Nr LSF 35 Forslag til Lov om ophævelse af lov om mægling i arbejdsstridigheder Fremsat af Elisabeth Bruun Olesen (VS) Albrechtsen (VS) Lenger (VS) den 15. oktober 1985 § 1 Lov om mægling i arbejdsstridigheder, jfr. lovbekendtgørelse nr. 559 af 21. december 1971, ophæves.
§ 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET VS har igen og igen pointeret, at vi er arge modstandere af statsmagtens tvangsindgreb i forhandlingerne på arbejdsmarkedet.
Vi har bl.a. tidligere i 1975 og 1976 fremsat forslag om afskaffelse af forligsmandsloven, se Folketingstidende 1974-75, forhandlingerne sp. 2549, 4877, 6527 og 6586, tillæg A sp. 3871 og tillæg B sp. 769 samt Folketingstidende 1975-76, forhandlingerne sp. 11809 og tillæg A sp. 4493. Ved de tidligere fremsættelser er forslaget blevet afvist af et overvældende flertal fra socialdemokratiet til de borgerlige partier.
Vi genfremsætter nu lovforslaget med bemærkninger, der er ført up to date.
Det gør vi dels for at markere vor holdning endnu en gang, dels fordi vi ved den borgerlige regerings indgreb i overenskomsterne for nylig så, at heller ikke regeringspartierne eller det radikale venstre benyttede sig af forligsinstitutionen.
Den borgerlige regering gik et skridt videre.
Arbejdsgiverne stillede sig på bagbenene og nægtede at realitetsforhandle.
Inden for det offentlige arbejdsmarked kom det end ikke til skinforhandlinger.
Forligsmandens grundlag til en skitse kunne ikke accepteres af parterne, og så kom regeringen med sin arbejdsgivergave - en overenskomst, der med sine meget snævre lønrammer endog underbyder arbejdsgivernes oprindelige krav.
På papiret skal forligsmanden forestille at være neutral og uafhængig af både organisationerne og statsmagten.
Men et er papir, noget andet er virkeligheden.
Og 80ernes virkelighed har væet en forligsinstitution, der i stigende grad fungerer som statens forlængede arm - som statens lønpoliti.
Både i 1981 og i 1983 var forligsmandens mæglingsskitse 100 pct. i overensstemmelse med de lønrammer, som regeringen i forvejen havde udstukket.
Forhandling var der ikke tale om.
Kun en tvangsgennemførelse af regeringens økonomiske politik.
VS mener ikke, at lovgivningsmagten skal blande sig i, hvorledes parterne på arbejdsmarkedet indgår aftaler om løn- og arbejdsforhold.
Det bør være op til lønarbejderne og arbejdsgiverne selv at tilrettelægge deres forhandlinger, herunder beslutte sig til, om de vil inddrage mæglere af den ene eller den anden art i forhandlingerne.
Parterne må også selv finde ud af, om de vil sammenkæde aftaleafslutningen på forskellige overenskomstområder, hvilke pressionsmidler de vil tage i anvendelse osv.
Vi finder det helt uacceptabelt, at en trediepart, i dette tilfælde forligsinstitutionen, kan gribe ind i parternes selvstændige aftalefornyelse med tvangsmidler, dvs. med pålæg om, hvor og hvornår der skal afholdes møder.
Det er også uacceptabelt, at forligsmanden ved sin indgriben kan ulovliggøre aftalte konfliktmidler, og at forligsmanden kan sammenkæde flere forskellige afstemningsområder uden hensyntagen til parternes ønske eller almindelig saglighed.
De grafiske forbund har f.eks.
flere gange fået presset overenskomster ned over sig, uanset at et meget stort antal af de grafiske arbejdere har stemt nej.
Ja-stemmer fra helt andre overenskomstområder har altså sikret, at de grafiske overenskomster kunne »vedtages«! Formålet med forligsmandsloven er angiveligt at forhindre arbejdsstandsninger.
I den borgerlige jura beskrives det på denne smukke måde: »Forligsmandsloven er statsmagtens forsøg på at hjælpe arbejdsmarkedets parter til at afslutte acceptable overenskomster uden arbejdskamp« (Per Jacobsen, Kollektiv Arbejdsret, s. 228). Men reelt vender loven sig jo kun mod de tilfælde, hvor lønarbejderne finder det nødvendigt at nedlægge arbejdet.
Arbejdsgiverne kan helt legalt lukke eller flytte virksomheder, foretage massefyringer, foretage produktionsomlægninger og anvende laverelønnet arbejdskraft, uden at forligsinstitutionen griber ind for at sikre arbejdspladserne.
Den reelle effekt af forligsmandens virke bliver derfor, at arbejdsgiverne under forhandlingerne om aftaler om løn- og ansættelsesforhold i øvrigt kan fremture med helt urealistiske krav, krav, som de udmærket godt ved at lønarbejderne ville sige nej til, hvis de havde en almindelig demokratisk ret til at nægte at sælge deres arbejdskraft på betingelser, de var uenige i.
Arbejdsgiverne ved jo godt, at hvis lønarbejderne ikke frivilligt skriver under på arbejdsgivernes krav, kan man efterfølgende få forligsinstitutionen til at forbyde konflikter i at bryde ud, og man kan ved brug af alle mulige urimelige metoder presse forslag igennem, der ligger ganske nær arbejdsgivernes ønsker.
VS ønsker på den baggrund at få forligsmandsloven fuldstændig afskaffet, således at lønarbejdernes mulighed for at forbedre deres forhold øges.
Men såfremt det under behandlingen af dette lovforslag viser sig, at der ikke kan opnås flertal for en total afskaffelse af forligsinstitutionen, men kun for afskaffelse af nogle af dens uhyrlige tvangsmidler, er VS også villig til at medvirke til sådanne mindre forbedringer af arbejderbefolkningens vilkår.
Blandt de tvangsmidler i forligsmandsloven, der i særlig grad svækker arbejderbefolkningens kampmuligheder, og som vi derfor ønsker afskaffet eller ændret, kan nævnes:
1) tvangsmægling mod de involveredes ønsker 2) hemmelighedskræmmeriet 3) retten til at udsætte en konflikt mod de involveredes ønske 4) afstemningsreglerne 5) sammenkædningsreglerne.
ad 1) Jfr. lovens § 3.
Reglen om, at forligsmanden kan tvangsindkalde organisationerne, forligsmandens ret til uden parternes samtykke - at kræve oplysninger forelagt og hans ret til at fremsætte mæglingsforslag uden opfordring fra parterne bør afskaffes.
Forligsmanden kan på den måde (mis)bruge organisationernes tid, tid, som de måske selv ønskede at bruge på medlemsinformation, og forligsmanden kan helt selv bestemme indholdet i en mæglingsskitse.
Uanset hvor urimeligt det måtte være, har parterne ikke mulighed for at få det ændret.
Der er mange eksempler på disse urimeligheder.
Ved overenskomstfornyelsen i 1983 omfattede forligsmandens mæglingsforslag ikke kun hovedorganisationerne, men også Sømændenes Forbund, som står udenfor.
Og Sømændenes Forbund havde end ikke indledt sine overenskomstforhandlinger.
Protester nyttede ikke.
Forligsmanden tilsidesatte, at der ikke havde været ført forhandlinger, og påstod, at loven skulle fortolkes efter sit formål, som jo netop er at gennemtvinge overenskomster.
Det er helt i strid med almindelig dansk retsopfattelse i øvrigt, at en tredjepart kan komme og fremsætte forslag til ændring af en aftale og ved tvangsmidler lade dette ændringsforslag vedtage ved at kæde det sammen med nogle helt andre forslag.
ad 2) Jfr. lovens § 13 og § 4, stk. 3.
Reglerne om forbud mod at orientere organisationernes medlemmer om, hvad der sker i forhandlingerne i forligsinstitutionen, bør afskaffes.
Det hæmmer organisationernes interne demokrati, at det ligefrem er forbudt for forhandlerne at inddrage medlemmerne i overvejelserne om, hvilken taktik der skal bruges.
Samtidig giver hele dette hemmelighedskræmmeri alt for megen mulighed for at manipulere med lovene.
Tænk blot på eksemplet fra 1981, hvor forligsmandens valg af den ene eller den anden metode til at opgøre resultatet af afstemningen på AC-området var afgørende for afstemningens resultat.
Forligsmanden benægtede dette og afviste i øvrigt offentligt at fastlægge, hvad der var den korrekte afgørelsesmetode på forhånd.
En sådan praksis skaber mistanke om, at man ville afvente og se, hvilken opgørelsesmetode der bedst kunne sikre, at forligsmandens mæglingsforslag blev vedtaget.
Her kom man i den helt groteske situation, at et dagblad blev dømt for at drage dette problem frem i lyset, medens det eneste rimelige havde været at belønne bladet.
Dette hemmelighedskræmmeri er et levn fra gamle dage.
Hvis parterne ønsker fortrolige forhandlinger, må parterne selv aftale det indbyrdes og så selv holde fortroligheden.
Det er for absurd, at man kan blive dømt for at fortælle medlemmerne eller offentligheden sandheden.
ad 3) Jfr. lovens §§ 3 og 4.
Forligsmandens ret til at udsætte en lovligt varslet konflikt - mod den ene eller begge parters ønske - bør afskaffes.
Også denne ret tilgodeser arbejdsgivernes interesser.
Den giver dem urimeligt gode muligheder for at holde sig skadesløse ved at opbygge lagre, ved at beordre medlemmerne på overarbejde, ved at få leverancer.
Men det hæmmer lønarbejdernes organisationer, at de igen og igen skal sige til fagbevægelsens medlemmer: »nu kommer ulven (dvs. konflikten)».
Det skaber usikkerhed og irritation hos fagbevægelsens menige medlemmer, som ikke ved, om de er købt eller solgt.
ad 4) Jfr. lovens § 1.
 De nuværende afstemningsregler er kort og godt 100 pct.
udemokratiske.
Reglen om, at der kræves et kvalificeret flertal på 35 pct. stemmer imod fra lønarbejderne for at forkaste et mæglingsforslag, bør erstattes af en regel om almindeligt flertal.
Lovens bestemmelser om forskel mellem afstemningsregler på henholdsvis lønarbejderog arbejdsgiverside er uhørt og bør afskaffes.
Forligsmandsloven indeholder den helt enestående urimelige konstruktion, at afstemningsreglerne for de 2 parter er forskellige.
Det er således langt sværere for lønarbejderne end for arbejdsgiverne at forkaste et mæglingsforslag.
Denne forskelsbehandling viser det borgerlige retssystems udemokratiske sider med ekstrem tydelighed.
For arbejdsgiverne gælder almindelige demokratiske spilleregler, nemlig at afgørelsen om organisationernes stilling til mæglingsforslaget træffes i overensstemmelse med bestemmelserne i organisationernes vedtægter.
Og sådan skal det selvfølgelig være.
Det må være enhver organisations ret selvstændigt at fastlægge, hvordan den vil organisere sine afstemningsregler (her er bestemmelserne i § 10 om, at der skal være tale om hemmelige og skriftlige afstemninger, ikke et afgørende indgreb.
Dette er i forvejen almindelig praksis i så godt som alle organisationer her i landet).
Men disse demokratiske spilleregler tilsidesættes helt åbenlyst, når vi kommer til lønarbejderne.
Her lukkes der op for, at mindretallene kan bestemme, at sofavælgerne får det afgørende ord.
Her er det nemlig ikke afgørende, hvis der er et flertal imod et mæglingsforslag.
Nej, der stilles krav om, at flertallet skal omfatte mindst 35 pct. af de stemmeberettigede.
Det kan kun opfattes som åbenlyst urimeligt, at en stemmefordeling med 34 pct.
af de stemmeberettigede imod og 26 pct. for ved en stemmeprocent på 60 kan resultere i, at det er mindretallet, de 24 pct., der bestemmer.
VS« hovedsynspunkt er, at statsmagten ikke skal blande sig i organisationernes interne afstemningsregler.
Det er en fagpolitisk kamp i organisationerne, der skal afgøre disse.
Men hvis statsmagten så alligevel griber ind, må mindstekravet være, at lønarbejderne ikke stilles ringere end arbejdsgiverne.
ad 5) Jfr. lovens § 12.
Forligsmandens ret til - uden parternes samtykke - at kæde afstemningen om en overenskomst sammen med afstemningen om en anden må afskaffes.
Et minimumskrav er, at sammenkædning af områder med urafstemning med områder med afstemning ved kompetent forsamling øjeblikkeligt stoppes.
Tilsvarende må tvangsmæssig sammenkædning på tværs af hovedorganisationerne stoppes.
Loven foreskriver godt nok, at vægten af stemmer fra den kompetente forsamling reduceres i forhold til stemmeprocenten på de områder, hvor der er urafstemning.
Men det løser ikke problemet.
I kompetente forsamlinger er det muligt - og meget udbredt - at der forud for den egentlige formelle afstemning gennemføres en vejledende meningstilkendegivelse, hvorefter der så ved den formelle afstemning opnås enstemmighed i overensstemmelse med den indledende sondering.
På den måde kan stemmerne fra områder, der træffer beslutning ved kompetent forsamling, få meget stor gennemslagskraft og forrykke afstemningsresultatet.
Sammenkædning på tværs af hovedorganisationer er en uskik.
Som eksempel kan igen nævnes Sømandsforbundet, der bl.a. for at gøre sig uafhængig af den overenskomstmæssige linje i LO meldte sig ud af LO.
Men dette rager forligsinstitutionen en papand.
Så Sømandsforbundet må opleve, at selv om forbundet har meldt sig ud af LO, så er det alligevel de store LO-forbund, der i vid udstrækning sidder og afgør sømændenes overenskomster på grund af sammenkædningsreglerne.
Mæglingsforslaget fra forligsmanden i 1983 var et godt gammeldags bunkebryllup, der omfattede så forskellige overenskomstområder som Mærsk Airs Stewardesseforening, Sømændenes Forbund og LO-organisationerne.
Og i 1981 så vi, at flylederne blev kædet sammen med helt fremmede grupper på tværs af alle organisationsskel.
