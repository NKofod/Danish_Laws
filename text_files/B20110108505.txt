Bekendtgørelse om særlige foranstaltninger til nedbringelse af antibiotikaforbruget i svinebesætninger I medfør af § 33, stk. 1, § 34, § 34 b, stk. 2, § 34 c, stk. 3, § 47, stk. 1, § 58, stk. 1, § 61 og § 70, stk. 3, i lov nr. 432 af 9. juni 2004 om hold af dyr, som ændret ved lov nr. 603 af 14. juni 2011, fastsættes:
Anvendelsesområde § 1. Denne bekendtgørelse finder anvendelse på svinebesætninger, for hvilke der er indgået aftale om sundhedsrådgivning, jf. bekendtgørelse om sundhedsrådgivningsaftaler for svinebesætninger, og på dyrlæger godkendt til at foretage supplerende veterinærfaglige vurderinger, jf. bekendtgørelse om godkendelse af dyrlæger til at foretage supplerende veterinærfaglige vurderinger med henblik på nedbringelse af antibiotikaforbruget i svinebesætninger.
Grænseværdier § 2. Fødevarestyrelsen fastsætter en national grænseværdi for antibiotikaforbrug for hver af de tre aldersgrupper af svin, jf. § 3, stk. 1. Grænseværdierne revideres årligt.
 Stk. 2. Grænseværdierne, jf. stk. 1, angives i ADD (daglig standarddosis til et dyr ifølge medicindatabasen Vetstat) pr. 100 dyr pr. dag.
 § 3. Grænseværdierne, jf. § 2, stk. 1, er fra og med den 1. januar 2011:
 1) Smågrise (7-30 kg): 28 ADD pr. 100 dyr pr. dag.
 2) Svin, herunder polte, over 30 kg, undtagen søer, gylte og orner: 8 ADD pr. 100 dyr pr. dag.
 3) Søer, gylte og orner: 5,2 ADD pr. 100 dyr pr. dag.
Opgørelse af antibiotikaforbrug § 4. Antibiotikaforbruget opgøres for de besætninger, der er omfattet af bekendtgørelsen, jf. § 1, ud fra registreringer i Vetstat som et gennemsnit over 9 måneder i ADD pr. 100 dyr pr. dag fordelt på hver af de tre aldersgrupper, der er nævnt i § 3.
 Stk. 2. For smågrise opgøres antibiotikaforbruget som den registrerede mængde antibiotika i ADD for aldersgruppen i forhold til antallet af dyr pr. dag i aldersgruppen.
 Stk. 3. For svin, herunder polte, over 30 kg, undtagen søer, gylte og orner opgøres antibiotikaforbruget som den registrerede mængde antibiotika i ADD for aldersgruppen i forhold til antallet af dyr pr. dag i aldersgruppen.
 Stk. 4. For søer, gylte og orner opgøres antibiotikaforbruget som den registrerede mængde antibiotika i ADD for søer, gylte, orner og pattegrise i forhold til antallet af dyr pr. dag i aldersgruppen søer, gylte og orner.
 Stk. 5. Ved et antibiotikaforbrug over en grænseværdi forstås et antibiotikaforbrug opgjort som et gennemsnit over 9 måneder, der ligger over den grænseværdi, som gælder på den dato, jf. § 3, hvor 9 måneders perioden udløber.
Gult kort antibiotika § 5. Fødevarestyrelsen kan påbyde den ansvarlige for en besætning, hvis antibiotikaforbrug overskrider en eller flere af de fastsatte grænseværdier, jf. § 3, at bringe antibiotikaforbruget ned under den eller de overskredne grænseværdier senest 9 måneder efter påbuddets datering (Gult kort antibiotika).
 Stk. 2. I de 9 måneder, et påbud efter stk. 1 er gældende, kan Fødevarestyrelsen endvidere meddele den ansvarlige for besætningen forbud mod at opbevare eller anvende antibiotikaholdige lægemidler i besætningen, hvis det pågældende lægemiddel er genordineret mere end én gang og er bestemt til opblanding i foder eller vand.
 Stk. 3. Fødevarestyrelsen kan aflægge et eller flere uanmeldte kontrolbesøg i besætningen i de 9 måneder, et påbud efter stk. 1 er gældende.
Skærpet tilsyn § 6. Fødevarestyrelsen kan meddele den ansvarlige for en besætning påbud om straks at få foretaget en supplerende veterinærfaglig vurdering, jf. § 7, samt om at bringe antibiotikaforbruget ned under den eller de overskredne grænseværdier, jf. § 3, senest 5 måneder efter påbuddets datering (skærpet tilsyn), hvis antibiotikaforbruget efter udløbet af et påbud efter § 5, stk. 1, 1) fortsat overskrider den eller de grænseværdier, der er meddelt ved påbuddet efter § 5, stk. 1, eller 2) inden for 12 måneder overskrider en eller flere af de til enhver tid gældende grænseværdier, jf. § 3.
§ 7. Den supplerende veterinærfaglige vurdering, jf. § 6, skal foretages af en dyrlæge, som er godkendt af Fødevarestyrelsen i henhold til bekendtgørelse om godkendelse af dyrlæger til at foretage supplerende veterinærfaglige vurderinger med henblik på nedbringelse af antibiotikaforbruget i svinebesætninger.
Den supplerende veterinærfaglige vurdering kan ikke foretages af besætningsdyrlægen, dennes stedfortræder eller andre dyrlæger, som har fælles økonomiske interesser med besætningsdyrlægen.
Fødevarestyrelsen offentliggør en liste over godkendte dyrlæger på Fødevarestyrelsens hjemmeside.
 Stk. 2. Den supplerende veterinærfaglige vurdering, jf. § 6, skal afspejles i en skriftlig handlingsplan, der anviser konkrete tiltag til nedbringelse af antibiotikaforbruget i besætningen og bl.a. omfatter de elementer, som fremgår af bilag 1.
 Stk. 3. Handlingsplanen med dyrlægens underskrift skal foreligge i besætningen senest 10 dage efter den supplerende veterinærfaglige vurdering.
 Stk. 4. Den ansvarlige for besætningen skal opbevare handlingsplanen i 2 år og skal på forlangende umiddelbart forevise og udlevere handlingsplanen til Fødevarestyrelsen.
 § 8. I de 5 måneder, et påbud efter § 6, stk. 1, er gældende, kan Fødevarestyrelsen endvidere meddele den ansvarlige for besætningen forbud mod at opbevare eller anvende antibiotikaholdige lægemidler i besætningen, hvis det pågældende lægemiddel er genordineret mere end én gang og er bestemt til opblanding i foder eller vand.
 § 9. Fødevarestyrelsen kan aflægge et eller flere uanmeldte kontrolbesøg i besætningen i de 5 måneder, et påbud efter § 6, stk. 1, er gældende.
Rødt kort antibiotika § 10. Fødevarestyrelsen kan meddele den ansvarlige for en besætning påbud om at reducere den maksimale belægningsgrad i besætningen (Rødt kort antibiotika) og om at bringe antibiotikaforbruget ned under den eller de overskredne grænseværdier, jf. § 3, hvis antibiotikaforbruget efter udløbet af et påbud om skærpet tilsyn, jf. 6, stk. 1, 1) fortsat overskrider den eller de grænseværdier, der er meddelt ved påbuddet efter § 6, stk. 1, eller 2) inden for 12 måneder overskrider en eller flere af de til enhver tid gældende grænseværdier, jf. § 3.
 Stk. 2. Et påbud om at reducere den maksimale belægningsgrad er gældende, indtil antibiotikaforbruget målt som et gennemsnit over 9 måneder er reduceret til under de til enhver tid gældende grænseværdier, jf. stk. 3.
 Stk. 3. Hvis besætningens antibiotikaforbrug inden for 12 måneder efter udløbet af et påbud om at reducere den maksimale belægningsgrad på ny overskrider en eller flere af de gældende grænseværdier, jf. § 3, kan Fødevarestyrelsen igen påbyde den ansvarlige for besætningen at reducere den maksimale belægningsgrad i besætningen.
 § 11. I den periode, påbud efter § 10, stk. 1 eller 3, er gældende, kan Fødevarestyrelsen endvidere meddele den ansvarlige for besætningen forbud mod at opbevare eller anvende antibiotikaholdige lægemidler i besætningen, hvis det pågældende lægemiddel er genordineret mere end én gang og er bestemt til opblanding i foder eller vand.
 § 12. I den periode, påbud efter § 10, stk. 1 eller 3, er gældende, vil den ansvarlige for besætningen være underlagt hyppig kontrol af Fødevarestyrelsen.
Underretning af besætningsdyrlægen § 13. Den ansvarlige for besætningen skal straks underrette besætningsdyrlægen om påbud og forbud meddelt efter § 5, stk. 1 og 2, § 6, stk. 1, § 8, § 10, stk. 1 og 3 og § 11.
Betaling § 14. Den ansvarlige for besætningen betaler et gebyr ved meddelelse af påbud efter § 5, § 6 og § 10 samt ved kontrol hermed, jf. bekendtgørelse om betaling for kontrol af fødevarer og levende dyr m.v.
 Stk. 2. Udgifter i forbindelse med denne bekendtgørelse, herunder til supplerende veterinærfaglig vurdering efter § 6, er det offentlige uvedkommende.
Straf og ikrafttræden § 15. Med bøde straffes den, der:
1) overtræder § 7, stk. 2-4, eller § 13 eller 2) undlader at efterkomme forbud efter § 5, stk. 2, § 8 eller § 11.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 16. Bekendtgørelsen træder i kraft den 1. december 2011.
 Stk. 2. Samtidig ophæves bekendtgørelse nr. 1319 af 1. december 2010 om særlige foranstaltninger til nedbringelse af antibiotikaforbruget i svinebesætninger.
Fødevarestyrelsen, den 29. november 2011 Per S.
Henriksen / Heidi Tange Bilag 1 Elementer der skal indgå i en handlingsplan, jf. § 7, stk. 2 Med henblik på at anvise konkrete tiltag til nedbringelse af antibiotikaforbruget i besætningen skal en handlingsplan, jf. § 7, stk. 2, bl.a. omhandle følgende elementer:
 1) Relevant prøveudtagning og laboratoriediagnostik.
 2) Behandlinger, herunder vaccinationsprogrammer, dosering af antibiotika og behandlingsrutiner.
 3) Indretning, herunder hygiejne, smittebarrierer internt og eksternt samt sygestier.
 4) Sektionering, herunder medicinering gennem drikkevand og foder.
 5) Mekaniske indretninger, herunder ventilation og medicinblandere.
 6) Indkøb, flytning og sammenblanding af dyr.
 7) Management, herunder foder, fodring og vanding.
 8) Den ansvarlige for besætningens kommentarer, eventuelt suppleret med besætningsdyrlægens bemærkninger.
 9) Behov for inddragelse af andre fagpersoner med henblik på vurdering af f.eks. foder, staldindretning og installationer.
 10) Besætningens belægningsgrad for hvert enkelt staldafsnit og belægningsgradens eventuelle indflydelse på antibiotikaforbruget.
 11) Konklusioner på den supplerende vurdering.
 12) Dato for besøg og rapportens fremsendelse samt dyrlægens underskrift.
