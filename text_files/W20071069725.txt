Klage over opration for fjernelse af modermærke og ukorrekt journalføring Nævnet fandt grundlag for kritik af behandlingen men fandt ikke grundlag for kritik af journalføringen.
Nævnet lagde vægt på, at overlægen fandt et element på ryggen, der var stærkt suspekt for at være et ondartet eller evt. et forstadie til ondartet modermærke, og at han operativt fjernede elementet på ryggen i to cm´s afstand i hudniveau delvist ned i underhudsfedtet.
Det fremgår af svaret på den histologiske undersøgelse af det fjernede væv, at det drejede sig om kræft.
Alt tumorvævet var fjernet.
Det var nævnets vurdering, at patienten med den aktuelle histologiske diagnose burde have haft elementet fjernet i én cm´s afstand i hudniveau og ned til bindevævslaget over rygmusklerne og ledbåndene.
Det var desuden nævnet vurdering, at overlægen havde overbehandlet i hudniveau og underbehandlet i dybden.
 Det var videre nævnets vurdering, at overlægens behandlingsmetode på forhånd havde frataget patienten muligheden for rutinemæssig udredning med undersøgelse af lymfeknudestatus, hvis histologien havde indiceret dette, hvad den dog ikke gjorde.
 Det var endvidere nævnets vurdering, at patienten burde have været tilmeldt Dansk Melanom Gruppes opfølgningsskema.
 Nævnet kunne oplyse, at der ikke kræves særlig tilladelse til den pågældende operation.
 Nævnet fandt ikke grundlag for kritik af journalføring.
 Nævnet lagde journalens oplysninger til grund, om at patienten insisterede på at blive behandlet i en seance, selvom det ikke er standard i Danmark.
 Patientklagenævnet fandt det derefter ikke tilstrækkeligt godtgjort, at overlægen handlede under normen for almindelig anerkendt standard ved sin journalføring af behandlingen.
