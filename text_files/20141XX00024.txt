Skriftlig fremsættelse (8. oktober 2014) Kulturministeren (Marianne Jelved):
 Herved tillader jeg mig for Folketinget at fremsætte:
Forslag til lov om ændring af lov om radio- og fjernsynsvirksomhed (Genbeskikkelse af DRs bestyrelse og genvalg af de regionale TV 2-virksomheders bestyrelser, adgang til støtte fra Public Service-Puljen, afskaffelse af erhvervslicensen og forhandlerindberetningspligten, ny ordning for ikkekommercielle lokalradioer m.v.) (Lovforslag nr.
L 22) Hovedformålet med lovforslaget er at gennemføre de ændringer af lov om radio- og fjernsynsvirksomhed, der følger af medieaftalen for 2015-2018, som blev indgået den 26. juni 2014 mellem alle Folketingets partier.
Herudover er der medtaget forslag om præcisering af kommuners adgang til at yde støtte til tv-programmer.
 Med lovforslaget forslås det at indføre:
 mulighed for, at der af Public Service-Puljen om tilskud til produktion af danske public service-programmer kan ydes tilskud til tv-programmer på video on demand-tjenester  begrænsning af adgang til umiddelbar genbeskikkelse og genvalg af medlemmer af DRs bestyrelse og de regionale TV 2-virksomheders bestyrelser  høring over årlige public service-redegørelser fra DR, de regionale TV 2-virksomheder og TV 2 DANMARK A/S  ny ordning for ikkekommercielle lokalradioer.
 Samtidig foreslås det med lovforslaget at afskaffe:
 adgang til af Public Service-Puljen at yde støtte til radioprogrammer  medielicensen for erhvervsvirksomheder, institutioner, foreninger mv.
  forhandleres forpligtelse til at indberette salg og udleje af licenspligtige apparater mv. til DR.
 Øvrige punkter i medieaftalen kræver ikke umiddelbart lovændring og vil primært blive gennemført administrativt ved udstedelse af bekendtgørelser i medfør af loven og ved indgåelse af nye public service-kontrakter med DR og de regionale TV 2-virksomheder for perioden 2015-2018 samt ved udstedelse af en ny 4-årig tilladelse til TV 2 DANMARK A/S til at udøve public service-programvirksomhed.
 Det foreslås, at loven træder i kraft den 1. januar 2015.
 Idet jeg henviser til lovforslaget med tilhørende bemærkninger, tillader jeg mig at anbefale lovforslaget til Folketingets velvillige behandling.
