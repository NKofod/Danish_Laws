Cirkulære om en tillidsrepræsentantordning for tjenestemands- og overenskomstansatte kordegne i folkekirken Begreb § 1. Ved en tillidsrepræsentant for kordegne forstås en person, der repræsenterer de i stiftet ansatte kordegne, der er ansat i stillinger på tjenestemands- eller overenskomstvilkår, for hvilke Danmarks Kordegneforening har forhandlingsretten.
Valg af tillidsrepræsentanter § 2. Der vælges en tillidsrepræsentant for hver påbegyndt 30 ansatte af og blandt de i § 1 nævnte personer.
For at kunne vælges til tillidsrepræsentant, skal man have været ansat mindst 1/2 år i sin nuværende stilling.
Har kordegnen tidligere været i ansættelse som kordegn ved en anden ansættelsesmyndighed, kan karensperioden bortfalde.
Bortfald af karensperioden skal aftales mellem Danmarks Kordegneforeningen og stiftet.
Valget skal godkendes af bestyrelsen for Danmarks Kordegneforening og anmeldes skriftligt over for stiftsøvrigheden.
Stiftsøvrigheden er berettiget til over for Danmarks Kordegneforening at gøre begrundet indsigelse mod valget, når dette sker inden 3 uger efter, at stiftsøvrigheden har modtaget meddelelse om valget fra foreningen.
 Stk. 2. Kirkeministeriet kan efter indstilling fra Danmarks Kordegneforening godkende, at der vælges en tillidsrepræsentant fælles for 2 eller flere stifter.
Stk. 3. For tillidsrepræsentanten vælges i stifter med under 30 ansatte samtidig en suppleant, som godkendes og anmeldes på samme måde som tillidsrepræsentanten, jf. stk. 1. Under tillidsrepræsentantens fravær fungerer suppleanten i dennes sted og nyder under funktionsperioden samme rettigheder som tillidsrepræsentanten.
I stifter med over 30 ansatte vikarierer tillidsrepræsentanterne for hinanden.
Stk. 4. Valgene gælder for 2 år ad gangen.
Ved genvalg skal fornyet anmeldelse alene ske til Danmarks Kordegneforening.
Opgaver § 3. Det er tillidsrepræsentantens pligt som talsmand for de i § 1 nævnte personer at gøre sit bedste for at fremme og vedligeholde rolige og gode samarbejdsforhold mellem kordegnen og menighedsrådet og andre ansatte ved kirken samt kordegne indbyrdes.
 Stk. 2. Tillidsrepræsentanten skal tillige påse, at bestemmelser om sikkerhedsforanstaltninger samt arbejdsmiljømæssige forhold overholdes.
 § 4. Som talsmand for stiftets kordegne kan tillidsrepræsentanten over for menighedsrådene forelægge forslag, henstillinger og klager fra kordegne samt optage forhandling med menighedsrådet om lokale spørgsmål.
Hvervets udførelse § 5. Hovedreglen er, at tillidsrepræsentanthvervet skal varetages i fritiden ved omlægning af tjenesten eller, hvor der er mulighed herfor, ved tjenestebytning.
Det påhviler såvel vedkommende menighedsråd som tillidsrepræsentanten at medvirke til en hensigtsmæssig løsning.
 § 6. Såfremt varetagelse af hvervet ikke kan ske ved omlægning eller bytning, kan menighedsrådet efter forhandling med tillidsrepræsentanten tillade fravær fra tjenesten uden lønafkortning i et antal arbejdstimer svarende til den gennemsnitlige ugentlige arbejdstid i indtil 3 uger på årsbasis.
 Stk. 2. Ved opgørelsen medregnes alt fravær, herunder forhandlingsmøder med menighedsråd og deltagelse i kongresser, delegeretmøder, hovedbestyrelsesmøder, bestyrelsesmøder, forretningsudvalg m.v.
§ 7. Ved fravær herudover foretages lønafkortning med for tiden 1/1924 pr. time af den til enhver tid gældende årsløn.
Afkortningen medfører ikke fradrag ved beregning af lønanciennitet eller pensionsalder.
 § 8. Udgifter til nødvendig befordring ved varetagelse af hvervet afholdes efter de for tjenestemænd gældende regler af kirkekassen i det sogn, hvor tillidsrepræsentanten er ansat.
Ikrafttrædelse § 9. Cirkulæret træder i kraft den 1. januar 2010. Samtidig ophæves cirkulære nr. 12035 af 4. april 1995 om en tillidsmandsordning for tjenestemands- og tjenestemandslignende ansatte kordegne i folkekirken.
