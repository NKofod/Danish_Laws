 Efter § 9 i justitsministeriets bekendtgørelse nr. 75 af 25. februar 1986  

 om værges beføjelser og pligter kan værgen ikke gyldigt kvittere for  

 modtagelsen af umyndiges midler, der skal bestyres i en godkendt  

 forvaltningsafdeling efter § 3 i lov om anbringelse og bestyrelse af  

 umyndiges midler m.v.
 Under henvisning hertil skal justitsministeriet efter forhandling med Den  

 danske Dommerforening og Dommerfuldmægtigforeningen henstille, at retterne  

 følger nedenstående retningslinier for indberetning om midler, der tilhører  

 eller tilfalder umyndige og borteblevne:
 I DOMME og RETSFORLIG, hvor der tilkendes umyndige erstatning m.v., som  

 efter § 3 i lov om anbringelse og bestyrelse af umyndiges midler m.v. skal  

 bestyres i en godkendt forvaltningsafdeling, bør der optages en bestemmelse  

 om, at beløbet skal indbetales til den af de godkendte  

 forvaltningsafdelinger, som værgen ønsker benyttet.
Kan det ikke under rettens behandling af sagen uden nærmere undersøgelse  

 konstateres, hvilken forvaltningsafdeling værgen ønsker benyttet, bør retten  

 i dommen eller i forliget fastsætte, til hvilken af de godkendte  

 forvaltningsafdelinger beløbet skal indbetales.
Valget af en  

 forvaltningsafdeling blandt de godkendte afdelinger er overladt til rettens  

 frie skøn.
 Retten bør sende en udskrift af dommen eller forliget til  

 forvaltningsafdelingen med oplysning om den umyndiges og værgens navn,  

 adresse og cpr. nummer.
I BOER, som behandles af SKIFTERETTEN, bør skifteretten, jfr. § 8 og § 9 i  

 bekendtgørelse om værgens beføjelser og pligter, under bobehandlingen  

 indhente oplysning om, hvilken forvaltningsafdeling værgen ønsker benyttet,  

 og i forbindelse med udlodningen indbetale midlerne til denne  

 forvaltningsafdeling.
I PRIVATSKIFTEDE boer, der er udleveret efter  

 skiftelovens § 75 til videre behandling og deling, skal skifteretten, jfr.  

 skiftelovens § 78, påse, at der foreligger kvittering fra en godkendt  

 forvaltningsafdeling for modtagelsen af umyndige arvingers arv.
Er midlerne  

 ikke indbetalt til en godkendt forvaltningsafdeling, bør det tilsynsførende  

 statsamt underrettes.
I EKSEKUTORBOER skal skifteretten og  

 eksekutorborevisionen i København i forbindelse med boets revision påse, at  

 umyndiges midler er indbetalt til en godkendt forvaltningsafdeling, jfr. § 9,  

 stk. 1, i instruks for tilsynet med eksekutorboer.
Ved VÆRGEBESKIKKELSER bør RETTEN i forbindelse med beskikkelsen indhente  

 oplysning fra værgen om, hvorvidt den umyndiggjorte ejer midler af en sådan  

 størrelsesorden, at de skal bestyres i en godkendt forvaltningsafdeling, og i  

 bekræftende fald i hvilken forvaltningsafdeling værgen ønsker midlerne  

 bestyret.
Retten bør sende en kopi af værgebeskikkelsen til  

 forvaltningsafdelingen med oplysning om midlernes art.
Der bør endvidere,  

 uanset om der er midler af en sådan størrelsesorden, at de skal bestyres i en  

 godkendt forvaltningsafdeling, sendes en kopi af værgebeskikkelsen til det  

 tilsynsførende statsamt.
 Retten bør i øvrigt i forbindelse med værgebeskikkelsen meddele værgen, at  

 det påhviler denne at lade umyndiggørelsesdommen tinglyse ved den umyndiges  

 værneting, og hvis denne ejer eller erhverver faste ejendomme tillige der,  

 hvor disse er beliggende, og derefter forvise denne for det tilsynsførende  

 statsamt.
 Midler tilhørende BORTEBLEVNE, som efter lov om borteblevne skal indsættes  

 i en godkendt forvaltningsafdeling, bestyres indtil videre i Bikubens  

 forvaltningsafdeling efter aftale med Den danske Bankforening og Danmarks  

 Sparekasseforening.
 Cirkulæret træder i kraft den 1. marts 1986.
 Justitsministeriets cirkulære nr. 195 af 25. september 1922, cirkulære nr.  

 119 af 20. august 1927, cirkulære nr. 101 af 8. juli 1931 samt cirkulære nr.  

 158 af 24. september 1981 om indberetning vedrørende midler, der tilfalder  

 umyndige og borteblevne, ophæves.
 P.M.V.
 E.B.
Chr.
Trønning Til domstolene og revisionen af eksekutorboer i København.
