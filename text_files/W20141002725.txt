Ligebehandlingsnævnets afgørelse om køn - forskellige priser - medhold Det var i strid med ligestillingsloven, at et diskotek på deres Facebook-event tilbød kvinder billigere drinks.
 Klagen drejer sig om påstået forskelsbehandling på grund af køn i forbindelse med, at et diskotek på deres Facebook-event tilbød piger billigere drinks.
Ligebehandlingsnævnets afgørelse Det var i strid med ligestillingsloven, at et diskotek på deres Facebook-event tilbød kvinder billigere drinks.
Sagsfremstilling Der er klaget over, at et diskotek i et Facebook-event reklamerede med, at kvinder kunne få 3 drinks for 100 kr.
 I teksten er desuden anført, at mænd kunne købe en flaske vodka for 400 kr.
Parternes bemærkninger Klager påstår, at indklagedes forskellige priser er udtryk for diskrimination.
 Indklagede påstår, at de ikke forskelsbehandler mænd og kvinder.
 Indklagede gør opmærksom på, at alle har haft mulighed for at benytte det omtalte tilbud den pågældende aften.
Annoncen på Facebook er blot en sjov gimmick, som gør, at indklagede får kunder i huset.
Det er ofte mænd, der køber flasker, og kvinder som køber drinks.
Dette ændrer dog ikke på politikken på diskoteket, hvor der ikke forskelsbehandles.
 Indklagede nævner derudover, at klager ikke var på diskoteket den pågældende aften.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har overtrådt ligestillingsloven ved på deres Facebook-event at tilbyde kvinder billigere drinks.
 Hverken den omstændighed, at der i samme tekst var anført et andet tilbud møntet på mænd, eller indklagedes oplysning om, at også mænd havde mulighed for at gøre brug af drinkstilbuddet, kan føre til noget andet resultat.
 Da klager efter det oplyste ikke har besøgt diskoteket, findes der ikke grundlag for at tilkende godtgørelse.
