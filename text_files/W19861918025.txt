 En ansøger, der modtog hjælp efter bistandslovens § 42, stk. 1, til en  

 3-årig uddannelse som socialpædagog, havde ikke ved påbegyndelsen af  

 uddannelsen, men først efter udløbet af det første studieår fået underretning  

 om beregningsmetoden, for så vidt angik den tilbagebetalingspligtige del af  

 hjælpen.
Ankestyrelsen tiltrådte, at tilbagebetalingspligten var tilkendegivet  

 over for ansøgeren i overensstemmelse med reglerne i socialministeriets  

 cirkulære af 17. oktober 1980, der er udstedt med hjemmel i bistandslovens §  

 42, stk. 1. (* 1) REDEGØRELSE FOR SAGEN:
En ansøger fik i oktober 1984 bevilget hjælp efter bistandslovens § 42,  

 stk. 1, til en 3-årig uddannelse som socialpædagog.
Ifølge  

 bevillingsskrivelsen skulle hjælpen ydes som tilskud det første år og  

 derefter som halvt lån/halvt tilskud.
Ansøgeren havde påbegyndt uddannelsen i  

 september 1984.
I september 1985 klagede ansøgeren til socialforvaltningen over, at han  

 ikke i efteråret 1984 ved påbegyndelsen af uddannelsen var blevet korrekt  

 informeret om, hvorledes den del af støtten, som efter det første  

 uddannelsesår udbetaltes i form af lån, skulle beregnes.
Ansøgeren havde  

 således fejlagtig fået den opfattelse, at stipendier fra Statens  

 Uddannelsesstøtte ville blive fratrukket i såvel låne- som tilskudsandelen.  

 Ansøgeren var først i august 1985 blevet orienteret om, at stipendierne fuldt  

 ud skulle fradrages i tilskudsandelen.
Områdekontoret udtalte over for socialforvaltningen, at ansøgeren i  

 forbindelse med påbegyndelsen af uddannelsen ikke tilstrækkeligt tydeligt var  

 blevet gjort bekendt med beregningsmetoden i forbindelse med, at hjælp fra  

 det 2. uddannelsesår skulle ydes som delvis lån/delvis tilskud.
Kontoret  

 fandt dog ikke, at en eventuel utilstrækkelig vejledning burde medføre, at  

 der for ansøgerens vedkommende skulle foretages en beregning, som var i strid  

 med gældende regler.
 AFGØRELSEN, DER KLAGES OVER:
Socialforvaltningen beklagede, at ansøgeren ikke ved påbegyndelsen af  

 uddannelsen tilstrækkelig tydeligt var blevet gjort bekendt med  

 beregningemetoden.
Den stedfundne fejl fandtes imidlertid ikke at kunne  

 bevirke, at låneandelen skulle beregnes på anden måde end efter de derom  

 gældende regler.
Forvaltningen henviste til, at det af socialministeriets  

 cirkulære om hjælp til uddannelse efter bistandslovens § 42 fremgår, at den,  

 der modtager sådan hjælp, senest på det tidspunkt, hvor udbetaling af hjælp i  

 form af lån påbegyndes, skal gøres bekendt med tilbagebetalingspligten.  

 Ansøgeren påbegyndte i september 1985 2. studieår og begyndte at få hjælp i  

 form af delvis lån.
Han var da allerede i august 1985 blevet gjort bekendt  

 med de korrekte beregningsregler.
 KLAGEN TIL ANKESTYRELSEN:
Ansøgeren anførte bl.a., at han allerede ved påbegyndelsen af uddannelsen  

 havde søgt oplysning hos sin sagsbehandler om, hvad en ny uddannelse ville  

 koste ham personligt, og ansøgeren havde aldrig fået andet svar, end at han  

 det første år ville få tilskud, og at resten af uddannelsen ville koste det  

 halve af uddannelsens pris.
Ansøgeren henviste endvidere til  

 socialministeriets cirkulære om hjælp efter bistandslovens § 42, hvori det er  

 anført, at støtte efter det første år af uddannelsen normalt ydes dels som  

 tilskud, dels som lån.
Ansøgeren havde opfattet ordet »normalt«  

 således, at der kunne være forskel fra sag til sag, hvilket ifølge ansøgerens  

 opfattelse også bekræftedes af, at det i den bevillingsskrivelse, som  

 ansøgeren modtog, før han startede på uddannelsen, var nævnt, hvordan hjælpen  

 skulle ydes, nemlig som halvt lån og halvt tilskud.
 LOVGRUNDLAG:
 Lov om social bistand, § 42, stk. 1.
 Socialministeriets cirkulære nr. 72 af 30. marts 1976 om hjælp efter  

 bistandslovens § 42 som ændret ved socialministeriets cirkulære nr. 161 af  

 17. oktober 1980 om ændring af ovennævnte cirkulære, pkt. 9.
 ANKESTYRELSENS AFGØRELSE:
Ankestyrelsen lægger til grund, at tilbagebetalingspligten er  

 tilkendegivet over for ansøgeren på det tidspunkt, hvor han overgik til at  

 modtage en del af hjælpen efter bistandslovens § 42, stk. 1, som lån.
Da  

 betingelserne i socialministeriets cirkulære af 17. oktober 1980 som er  

 udstedt med hjemmel i bistandslovens § 42, således er opfyldt, tiltræder  

 ankestyrelsen socialforvaltningens afgørelse.
(* 1) Ankestyrelsen tog ikke ved afgørelsen stilling til, om hjælpen med  

 rette var ydet som halvt lån/halvt tilskud efter det første studieår.
Om  

 dette spørgsmål henvises til SM O-031-86 og socialministeriets vejledning af  

 24. juli 1986 om ændring af praksis ved støtte efter bistandslovens § 42 til  

 uddannelse til fritidspædagog, børnehavepædagog og socialpædagog.
