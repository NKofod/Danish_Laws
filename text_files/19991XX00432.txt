Skriftlig fremsættelse (5. april 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 skattestyrelsesloven, ligningsloven og skattekontrolloven.  

 (Omkostningsgodtgørelse i skatte- og afgiftssager).
(Lovforslag nr.
L 267).
 Lovforslaget har til formål at forbedre borgernes og  

 virksomhedernes retssikkerhed i skatte- og  afgiftssager og er en  

 udmøntning af samtlige de forslag, som et enigt  

 Omkostningsdækningsudvalg anbefaler i sin betænkning nr.  

 1382/februar 2000.
På trods af, at udvalget har været bredt  

 sammensat - udpeget efter politisk drøftelse mellem de partier, der  

 støttede forslaget - har udvalget fuldt ud været enig om sine  

 anbefalinger.
Forslaget følger på alle punkter udvalgets  

 indstillinger.
Efter de gældende regler yder staten tilskud til  

 skatteydere, der har afholdt udgifter til sagkyndig bistand m.v. i skatte- og  

 afgiftssager.
Tilskuddet er for personer på 38 pct. og for selskaber  

 på 32 pct.
Forslaget går ud på at forhøje  

 tilskudsprocenten til 50 både for personer og selskaber, uanset sagens  

 udfald samt at yde et tilskud på 85 pct. i de tilfælde, hvor  

 myndighederne viderefører sagen, fordi sagen anses for at være  

 principiel.
Endvidere foreslås  kredsen af  

 godtgørelsesberettigede personer udvidet, ligesom de  

 godtgørelsesberettigede sagstyper og godtgørelsesberettigede  

 udgifter foreslås udvidet.
Desuden foreslås det, at det som udgangspunkt bliver  

 muligt for enhver at yde et tilskud til dækning af skatteyderens  

 bistandsudgifter.
Dette tilskud er skattefrit for modtageren og har ikke  

 betydning for størrelsen af omkostningsgodtgørelsen.
Tilskuddet  

 kan ikke fratrækkes af yderen.
Til gengæld kan tilskuddet ikke  

 overstige et beløb svarende til skatteyderens bistandsudgifter med  

 fradrag af de godtgjorte udgifter.
 Endelig foreslås det, at skatteministeren  

 årligt redegør for den udgiftsmæssige udvikling på  

 området over for Folketinget.
De provenumæssige konsekvenser af forslaget vil  

 være, at statens udgifter til ordningen vil stige fra de  

 nuværende ca. 30 mill. kr. til ca. 75 mill. kr. årligt.
Det  

 skønnes, at der alene vil blive tale om begrænsede,  

 løbende administrative merudgifter for det offentlige, men  

 skønnet er behæftet med betydelig usikkerhed.
Nedsættelsen af Omkostningsdækningsudvalget  

  skal ses i lyset af, at der i de senere år har været rejst  

 kritik af omkostningsdækningsordningen.
Det er navnlig blevet gjort  

 gældende, at en skatteyder, der vinder sin sag, bør have fuld  

 dækning for sine udgifter til sagkyndig bistand, ligesom det har  

 været kritiseret, at ordningen ikke også omfatter behandlingen af  

 sagerne ved førsteinstans.
Omkostningsdækningsudvalget har set på disse  

 spørgsmål.
Udvalget peger på, at der i dag ydes  

 omkostningsdækning med samme tilskudsprocent, uanset om skatteyderen  

 vinder eller taber sin sag, og at ordningen er skematisk opbygget.
Det er  

 således klart, hvilke sager, der kan ydes tilskud til og ligeledes til  

 hvilke udgifter.
Udvalget anfører endvidere, at antallet af  

 skatteydere, der klager over deres tilskud er meget lille, og at udvalget  

 finder, at en sådan skematisk ordning har klare  

 retssikkerhedsmæssige fordele.
Omkostningsdækningsudvalget mener, at selv om der  

 kan argumenteres for, at der bør gives fuld dækning af  

 udgifterne i sager, hvor skatteydere får helt eller delvis medhold, vil  

 det i praksis være vanskeligt at afgrænse disse sager.
Det  

 skyldes, at der ikke gives enkle kriterier herfor.
En afgørelse om  

 omkostningsdækning måtte i givet fald bl. a. knytte sig til  

 sagens udfald på de enkelte klagepunkter, for de enkelte  

 indkomstår og vurderes for hver instans.
Et enigt udvalg foreslår derfor, at  

 tilskudsprocenten fortsat ligger fast, men forhøjes til 50 både  

 for personer og selskaber, og ydes uanset sagens udfald.
Udvalget er enig om,  

 at hvis der gælder en ensartet og forhøjet tilskudsprocent  

 uanset sagens udfald, vil dette stille en skatteyder  

 retssikkerhedsmæssigt bedre, end hvis tilskuddet størrelse  

 afhænger af sagens udfald.
For så vidt angår kritikken af, at ordningen  

 ikke omfatter sager ved førsteinstans, mener et enigt udvalg ikke, at  

 det er muligt at pege på klare og hensigtsmæssige kriterier for  

 det tidspunkt, hvorfra omkostningsgodtgørelse bør ydes.
En  

 ordning, der omfatter førsteinstanssagerne, vil  kunne indebære,  

 at myndighederne skal basere deres afgørelse om  

 omkostningsgodtgørelse på et skøn, hvilket vil  

 gøre ordningen stærkt ressourcekrævende.
Et enigt udvalg  

 har derfor ikke ment at kunne anbefale, at disse sager blev omfattet af  

 ordningen.
I relation til skatteansættelserne fremhæver udvalget  

 særligt problemet med, at en ordning, der medtager  

 førsteinstanssagerne, vil kunne føre til, at  

 ikke-fradragsberettigede udgifter til en sagkyndigs udarbejdelse af  

 skatteyderens selvangivelse vil blive godtgjort.
Omkostningsdækningsudvalgets betænkning blev  

 afgivet den 23. februar d.å., og det har derfor ikke været muligt  

 at fremsætte et lovforslag på området før nu.
Af  

 hensyn til en hurtig opfølgning på udvalgets forslag er det mit  

 ønske, at lovforslaget bliver gennemført i indeværende  

 samling.
Med disse bemærkninger skal jeg derfor anbefale forslaget til  

 Folketingets hurtige og velvillige behandling.
