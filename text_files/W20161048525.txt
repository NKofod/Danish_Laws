SU - uddannelse i udlandet - nær kontakt til familiemedlemmer - skolegang - efterskole - arbejde Retten til SU til uddannelse i udlandet er blandt andet betinget af, at den uddannelsessøgende har særlig tilknytning til Danmark.
 Kriterierne for den særlige tilknytning til Danmark er oplistet i SU-bekendtgørelsen.
Nær kontakt med familiemedlemmer i Danmark Den uddannelsessøgende kan blandt andet opfylde betingelsen om særlig tilknytning til Danmark ved at have familiemedlemmer i Danmark udover de familiemedlemmer, der forsørger den uddannelsessøgende, hvis ansøgeren har haft nær kontakt med disse i en betydelig periode frem til ansøgningstidspunktet.
Ankenævnet for Statens Uddannelsesstøtteordninger fandt, at to ophold, et på 10 måneder og 3 uger hos en onkel i 2010/2011 og et ophold hos en moster og bedsteforældre før ansøgning om SU i sammenlagt 6 måneder i 2014/2015, ikke udgjorde en betydelig periode.
Ophold i ferier og weekender kunne desuden ikke betragtes som en betydelig periode, heller ikke selvom det var foregået i flere ferieperioder over en længere årrække.
Skolegang i Danmark i en betydelig periode Den uddannelsessøgende kan også opfylde betingelsen ved at have gået i skole i Danmark i en betydelig periode.
 Ankenævnet fandt, at et enkelt år på efterskole i Danmark ikke var skolegang i en betydelig periode.
Arbejde i Danmark af et vist omfang og i en betydelig periode Den uddannelsessøgende kan også opfylde betingelsen ved at have arbejdet i Danmark i et vist omfang og i en betydelig periode.
 Ankenævnet fandt, at sporadisk arbejde med i gennemsnit 32 timer om ugen i sammenlagt 3,5 måneder over en 3-årig periode ikke udgjorde arbejde i en betydelig periode.
 Reglerne:
Love og bekendtgørelser Lov om statens uddannelsesstøtte (SU-loven)  som senest bekendtgjort ved lovbekendtgørelse nr. 39 af 15. januar 2014 med de ændringer, der følger af lov nr. 521 af 26. maj 2014.
 § 2 c, om betingelserne for ret til SU under uddannelse i udlandet, herunder betingelsen om særlig tilknytning til Danmark Bekendtgørelse om statens uddannelsesstøtte (SU-bekendtgørelsen)  som senest bekendtgjort ved bekendtgørelse nr. 1662 af 14. december 2015.
 § 1, stk. 2 om kriterierne for særlig tilknytning Sagsfremstilling:
Ansøger, som var dansk statsborger, ansøgte i juli 2015 om SU til en uddannelse i udlandet.
Styrelsen for Videregående Uddannelser vurderede, at betingelserne for særlig tilknytning til Danmark ikke var opfyldt, og gav afslag på SU.
 Afgørelse:
 Ankenævnet for Statens Uddannelsesstøtteordninger fandt, at kriterierne for opfyldelse af tilknytningskravet ikke var opfyldte.
 Ankenævnet stadfæstede således styrelsens afgørelse.
Begrundelse for afgørelsen Ankenævnet for Statens Uddannelsesstøtteordninger vurderer, at du ikke opfylder kriterierne om tilknytning til Danmark, og at du derfor ikke har ret til SU til din uddannelse i udlandet.
 Du har i skema om tilknytning af 1. august 2015 anført, at du opfylder kriteriet om betydelig skolegang i Danmark, kriteriet om nær kontakt til familiemedlemmer i Danmark i en betydelig periode og kriteriet om arbejde i Danmark af et vist omfang og i en betydelig periode.
 Du har i din klage yderligere oplyst, at du opfylder kriteriet om betydelig tilknytning til Danmark på baggrund af mindst ét af de øvrige kriterier, uden dog at opfylde det, sammenholdt med betydelige danskkundskaber.
Skolegang i en betydelig periode Vi vurderer, at du ikke opfylder kriteriet om skolegang i Danmark i en betydelig periode.
 Vi har lagt vægt på, at du har dokumenteret, at du har haft skolegang i Danmark i ét år i 9. klasse på efterskole.
 Ét års skolegang i Danmark i 9. klasse er for kort tid til at anses for at være skolegang i Danmark i en betydelig periode.
Nær kontakt med familiemedlemmer Vi vurderer også, at du ikke opfylder kriteriet om nær kontakt til familiemedlemmer, udover de familiemedlemmer der forsørger dig, i en betydelig periode.
 Vi har lagt vægt på, at du har oplyst, at du har boet hos din onkel, mens du gik på efterskole i 9. klasse i perioden fra den 7. august 2010 til den 1. juli 2011, i alt ca. 10 måneder og 3 uger.
 Du har også oplyst, at du i perioden før din ansøgning i 2014 og 2015 har boet hos dine bedsteforældre i to måneder og hos din moster i fire måneder.
Du har yderligere oplyst, at du i perioden fra den 11. august 2014 til den 31. marts 2015 har gået på Studenterkurset i Sønderjylland og boet på kollegium i hverdagene, men at du i ferier og weekender har opholdt dig hos dine bedsteforældre.
Det giver i alt en periode på 90-100 dage, hvilket svarer til et gennemsnit på ca. 3 dage om ugen.
 Du har senere oplyst, at du i sommeren 2016 har opholdt dig hos dine bedsteforældre fra den 7. juni 2016 med planlagt afrejse tilbage til Sverige den 20. august 2016.
Vi vurderer, at der ikke er dokumentation for, at du opfylder betingelsen om nær kontakt med familiemedlemmer i en betydelig periode.
To ophold, et på 10 måneder og 3 uger hos din onkel, og et ophold hos din moster og bedsteforældre i 6 måneder i perioden før din ansøgning, udgør ikke en betydelig periode.
Ophold i ferier og weekender kan ikke betragtes som en betydelig periode, heller ikke selvom det er foregået i flere ferieperioder over en længere årrække.
Arbejde Vi vurderer yderligere, at du ikke opfylder kriteriet om arbejde i Danmark af et vist omfang i en betydelig periode.
 Vi har lagt vægt på, at du har dokumenteret, at du i 2014 har arbejdet i din onkels virksomhed i uge 31, 32, 41 og 42. I 2015 har du arbejdet i perioden fra uge 15 til uge 24. I alt har du gennemsnitligt arbejdet ca. 32 timer om ugen i 3,5 måneder.
 Du har også oplyst, at du har arbejdet for din onkels firma i perioden fra den 7. juni 2016 til den 20. august 2016 i den periode, hvor du har opholdt dig hos dine bedsteforældre.
 Vi vurderer, at det oplyste ikke udgør arbejde i Danmark af et vist omfang og i en betydelig periode.
Danskkundskaber og tilknytning Vi vurderer endelig, at du ikke opfylder kriteriet om betydelige danskkundskaber samt betydelig tilknytning til Danmark på baggrund af mindst et af kriterierne i tilknytningsskemaets punkt 2-5, uden dog at opfylde kriteriet.
 Vi har lagt vægt på, at du har betydelige danskkundskaber, men ud fra en vurdering af de enkelte kriterier og kriterierne tilsammen er der ikke i sagens oplysninger grundlag for at tilsidesætte styrelsens vurdering af, at du ikke er tæt på at opfylde et eller flere af kriterierne om tilknytning.
 Efter reglerne har en uddannelsessøgende, som er dansk statsborger, ret til SU til uddannelse i et andet EU- eller EØS-land, når den uddannelsessøgende opfylder de almindelige betingelser for SU og har en særlig tilknytning til Danmark.
 Betingelsen om en særlig tilknytning til Danmark anses for opfyldt, hvis et af følgende kriterier er opfyldt:
 1) Har haft sammenhængende ophold i Danmark i mindst 2 år inden for de sidste 10 år forud for ansøgningstidspunktet.
 2) Har gået i skole i Danmark i en betydelig periode.
 3) Har familiemedlemmer i Danmark, ud over de familiemedlemmer, der forsørger den uddannelsessøgende, og ansøgeren har haft nær kontakt med disse i en betydelig periode frem til ansøgningstidspunktet.
 4) Har haft betydelige økonomiske bånd til Danmark i en betydelig periode.
 5) Har haft arbejde i Danmark af et vist omfang og i en betydelig periode.
