Nr BTL 275 Betænkning over Forslag til lov om ændring af lov om arbejdsformidling og  

 arbejdsløshedsforsikring m.v. (Niveauet for supplerende dagpenge, omlægning  

 af feriedagpengeordningen, omlægning af dagpengeugen, regelforenkling)   

 Nr L 275 1992-93, 1. samling Afgivet af Arbejdsmarkedsudvalget Afgivet: 19930618 Udvalget har behandlet lovforslaget i en række møder og har herunder  

 stillet spørgsmål til arbejdsministeren, som denne har besvaret skriftligt.  

 Nogle af udvalgets spørgsmål og arbejdsministerens svar herpå er optrykt som  

 bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Arbejdsløshedskassernes Samvirke, En gruppe arbejdsløse, SiD Brønderslev, LO Skiveegnen, Socialpædagogernes Landsforbund og Specialarbejdernes Faglige Fællesledelse i Århus.
 Der er af arbejdsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de af  

 arbejdsministeren stillede ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Mindretallet stemmer imod regeringens såkaldte arbejdsmarkedsreform, da  

 der ikke er tale om nogen reform.
Det er en videreførelse af en  

 arbejdsmarkedspolitik, som har bidraget stærkt til at skabe de strukturelle  

 problemer på det danske arbejdsmarked, der er en medvirkende årsag til, at  

 ledigheden permanent har været helt uacceptabelt høj i en årrække.
 Regeringens udspil trækker i den helt forkerte retning: Dagpengeniveauet  

 er alt for højt, og varigheden på over 9 år med mulighed for forlængelse er  

 helt uacceptabel.
 Uafhængige eksperter har gentagne gange påpeget, at dagpengeydelserne og  

 den lange dagpengeperiode skal ændres for at nedbringe strukturledigheden.
Mindretallet er enig med den nye vismand, professor Torben Andersen, der i  

 Arbejdsgiveren af 8. juni 1993 skriver: »På ydelsessiden indebærer de  

 fremlagte lovforslag så godt som ingen realitetsændringer i forhold til det  

 hidtil gældende system.
Med uændrede dagpengeydelser videreføres således de  

 impulser, der udgår fra dagpengesystemet til sammenpresning af lønstrukturen.  

 Dette har negative konsekvenser for beskæftigelsen og for fordelingen af  

 denne.« Sådan som bruttoskatten er udformet, er det blevet en generel ekstraskat,  

 som mindretallet på enhver måde må tage afstand fra.
 Mindretallet beklager også, at tanken om en decentral  

 arbejdsmarkedspolitik reelt er indholdsløs, når op imod 10 af de 12 mia. kr.  

 bruges centralt.
Selv om regeringen har taget nogle elementer fra KV-regeringens planer til  

 en reform af arbejdsmarkedet, har den desværre gjort dette ved at sætte dem  

 ind i en sammenhæng, som ikke skaber den nødvendige dynamik, der er  

 forudsætningen for varig fremgang i beskæftigelsen.
I værste fald kan dens  

 kortsigtede løsninger stille sig i vejen for den langsigtede forbedring og  

 dermed gøre ondt værre.
 Mindretallet frygter, at flere af regeringens elementer vil bidrage til at  

 forlænge den eksisterende arbejdsløshedskø.
 Mindretallet vil derfor stemme imod regeringens forslag og i stedet  

 arbejde videre for en egentlig reform af arbejdsmarkedet og forsat tage de  

 nødvendige initiativer til en langsigtet forbedring.
 Mindretallet finder, at lovforslaget burde være trukket tilbage med  

 henblik på at skabe tid til at nå frem til enighed med organisationerne.
Mindretallet skal desuden udtale sin skuffelse over, at arbejdsministeren  

 i regelforenklingens navn vil beskære ydelsen til de selvstændigt  

 erhvervsdrivende med ca. 22 mio. kr. i feriedagpenge om året.
Det er i  

 forvejen en trængt gruppe, som nu ser sine forhold yderligere forringet.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede  

 ændringsforslag.
Mindretallet er enig i, at dagpengeloven trænger til regelforenklinger.  

 Ved lovforslagets 1. behandling sagde SF fra over for forringelser for  

 medlemmer, der modtager dagpenge under sygdom eller barsel.
Undervejs i  

 udvalgsarbejdet har det vist sig, at der var andre grupper, der fik  

 forringelser, herunder dimmittender.
Derfor har mindretallet stillet  

 ændringsforslag, der imødegår denne forringelse.
Socialistisk Folkeparti ser  

 helst dimmittendsatsen afskaffet for alle andre end de helt nyuddannede.
Da  

 dette ikke kan lade sig gøre, vil mindretallet medvirke til, at de værste  

 uretfærdigheder afskaffes.
 Mindretallet indstiller derfor lovforslaget til vedtagelse med de af  

 Socialistisk Folkeparti stillede og tiltrådte ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Det er væsentligt, at ændringer af dagpengesystemet vil medføre, at  

 dagpengesystemets ledighedsskabende egenskaber ophæves.
Således er  

 reguleringer af satser og lignende reelt irrelevante med hensyn til  

 ledighedsproblematikken.
Dagpengesystemet lider af nogle store strukturelle fejl og ulemper, der i  

 mange tilfælde ødelægger incitamentet til at søge varig beskæftigelse.
F.eks.  

 har OECD ved flere lejligheder påtalt, at indretningen af det danske  

 dagpengesystem permanent skaber ledighed.
OECD har beskrevet, at det danske  

 sociale kompleks og dagpengesystemet skaber en  

 »afhængighedskultur«.
Dagpengesystemet, der hovedsagelig er offentligt finansieret, skaber  

 specielt ledighed blandt de laveste indkomstgrupper.
Forskellige  

 undersøgelser, heriblandt en, foretaget af professor Nina Smith fra Århus  

 Universitet, 1989, påviser, at dagpengesystemet reelt medfører en politisk  

 fastsat minimumsløn for lavindkomstgrupperne.
Dette bevirker, at disse  

 indkomstgrupper bliver udsat for ledighed eller får forøget ledighedsrisiko.  

 Det er således kun meget få ledige i lavindkomstgrupperne, der er villige til  

 at påtage sig et arbejde til en lønning, der er lavere end dagpengesatsen.
 Dagpengesystemets struktur skaber en skadelig og ledighedsskabende stivhed  

 og ufleksibilitet i løntilpasningerne.
Løsningen på dette problem er en ændring af dagpengesystemets struktur.  

 Det mest hensigtsmæssige ville være, om dagpengesystemet i langt højere grad  

 kunne fungere som et privat forsikringssystem.
Herved ville der kunne skabes  

 sammenhæng mellem ledighedsfrekvens, ledighedsrisiko og størrelsen på  

 arbejdsløshedsforsikringsydelser.
 Det foreliggende lovforslag ændrer ikke på de strukturelle forhold, der  

 virker ledighedsskabende, derfor kan Fremskridtspartiet ikke medvirke til at  

 vedtage lovforslaget.
Ændringsforslag Til § 1Af arbejdsministeren , tiltrådt af et flertal (S, SF,  

 CD, RV og KRF):
 1) Nr. 5 udgår.
 2) I den under nr. 8 foreslåede affattelse af § 75 h  

 indsættes efter stk. 1 som nyt stykke:
» Stk. 2. Et medlem optjener endvidere ret til ferie med  

 feriedagpenge på grundlag af perioder, for hvilke medlemmet har fået udbetalt  

 dagpenge fra kommunen i henhold til lov om dagpenge ved sygdom eller fødsel,  

 men ikke har optjent ret til ferie med feriegodtgørelse eller løn.« Stk. 2-5 bliver herefter stk. 3-6.
 Af et mindretal (SF):
 3) I den under nr. 8 foreslåede affattelse af § 75 h  

 affattes stk. 2, nr. 1 , således:
»1) a.
Er optagelsen sket før 1. oktober i et ferieår, har medlemmet  

 ret til 5 uger med feriedagpenge i dette ferieår.
Er optagelsen sket senere  

 end dette, men før 1. januar i et ferieår, har medlemmet ret til 3 uger med  

 feriedagpenge i dette ferieår.
b.
Er optagelsen sket før 1. januar i et ferieår, optjener medlemmet  

 endvidere ret til ferie med feriedagpenge i det følgende ferieår på grundlag  

 af de perioder, der er nævnt i stk. 1 tillagt perioden fra 1. januar i  

 optagelsesåret til og med dagen før den dag, hvor dagpengeretten indtræffer,  

 dog højst 12 måneder.« 4) I den under nr. 8 foreslåede affattelse af § 75 h,  

 stk. 2, nr. 2, ændres »3« til: »5«.
 Af arbejdsministeren , tiltrådt af et flertal (S, SF, CD, RV  

 og KRF):
 5) I den under nr. 8 foreslåede affattelse af § 75 h  

 affattes stk. 5 , der bliver stk. 6, således:
» Stk. 6. Nærmere regler om feriedagpenge, herunder om  

 beregning af feriedagpengeretten, feriedagpengenes størrelse, lediges  

 underretning til arbejdsformidlingen om tidspunktet for feriens afholdelse og  

 kommunernes medvirken efter stk. 2 fastsættes af direktøren for  

 Arbejdsløshedsforsikringen efter forhandling med Landsarbejdsnævnet.« Bemærkninger Til nr. 1 Ændringen udgår af dette lovforslag, idet den allerede er  

 medtaget i det samtidig fremsatte lovforslag L 274 (Forslag til lov om  

 ændring af lov om arbejdsformidling og arbejdsløshedsforsikring m.v.  

 (Arbejdskravet, dagpengeperioden m.v.)).
 Til nr. 2 Det foreslås, at lovforslaget ændres, således at der også  

 optjenes ret til ferie med feriedagpenge under sygdom og barsel, hvorunder  

 medlemmet af kommunen har modtaget dagpenge i henhold til lov om dagpenge ved  

 sygdom eller fødsel, medmindre medlemmet modtager løn eller optjener ret til  

 feriegodtgørelse.
Ændringsforslaget tager sigte på - medlemmer, der under sygefravær i et ansættelsesforhold ikke opfylder  

 anciennitetskravene for at modtage sygeløn/sygeferiegodtgørelse eller mister  

 retten til sygeløn/sygeferiegodtgørelse på grund af sygefraværets længde - medlemmer, der under barsel i et ansættelsesforhold ikke har ret til løn - medlemmer, der har syge- eller barselperioder under ledighed.
Ad sygdom Funktionærer er ved lov sikret ret til fuld løn under sygdom.
Tilsvarende  

 gælder i henhold til kollektiv overenskomst eller individuel aftale for en  

 lang række ikkefunktionærer, blandt andet inden for det offentlige område.
Ved overenskomstfornyelserne i 1993 på det private arbejdsmarked er der  

 med virkning fra 1. marts eller 1. juli 1994 i den overvejende del af de  

 kollektive overenskomster for ikkefunktionærer gennemført en ordning med løn  

 under de første 14 dages sygdom.
Ordningerne gælder typisk kun for ansatte  

 med en vis anciennitet.
 Ferielovens § 13 giver ansatte, der har mindst 12 måneders anciennitet og  

 ikke får løn under sygdom, ret til feriegodtgørelse under sygeperioder af  

 over 3 dages varighed, dog højst for 4 måneder i hvert ferieår og højst 4  

 måneder under samme sygdom.
Ad barsel Funktionærer er ved lov sikret ret til halv løn i op til 5 måneder.
En  

 række funktionærer og ikkefunktionærer er ved kollektive overenskomster eller  

 individuelle aftaler sikret tilsvarende eller bedre rettigheder.
 Også med ændringsforslaget vil lovforslaget efter regeringens opfattelse  

 betyde en regelforenkling og en administrativ lettelse for både kasser og  

 medlemmer.
Økonomi I forhold til det oprindelige forslag om omlægning af  

 feriedagpengeordningen reduceres mindreudgifterne som følge af fastholdelse  

 af retten til feriedagpenge for modtagere af syge- og barseldagpenge med 45  

 mio. kr. i 1994 og 55 mio. kr. i de følgende år.
 Til nr. 3 og 4 Ændringsforslagene stilles for at undgå en betydelig  

 forringelse af ferievilkårene for dimittender.
Administrativt giver ændringsforslagene næsten fuldt ud den administrative  

 lettelse på dimmitendområdet, som regeringen har lagt op til, idet den ekstra  

 beregning, der skal foretages, kun kræver kendskab til optagelsestidspunkt og  

 tidspunkt for dagpengerettens indtræden.
Det er oplysninger, der alligevel  

 registreres i a-kassernes edb-systemer, og det vil derfor være let at lade  

 edb-systemet foretage den nødvendige beregning.
 Til nr. 5 Det foreslås, at direktøren for Arbejdsløshedsforsikringen får  

 bemyndigelse til at fastsætte de nærmere regler for ordningens udformning,  

 herunder for kommunernes medvirken.
Bakholt (S) Ole Vagn Christensen (S) Poul Erik Dyrlund (S) Hans Jørgen  

 Jensen (S) fmd.
Lone Møller (S) Klaus Hækkerup (S) Lilli Gyldenkilde  

 (SF) nfmd.
Aage Frandsen (SF) Svend Aage Jensen (CD) Per Stig Møller  

 (KF) Kai Dige Bach (KF) Charlotte Antonsen (V) Helge Sander (V) Bertel  

 Haarder (V) Poul Nødgaard (FP) Inger Marie Bruun-Vierø (RV) Glønborg  

 (KRF) Bilag Nogle af udvalgets spørgsmål til arbejdsministeren og dennes svar herpå Spørgsmål nr. 16:
»Ministeren bedes oplyse, hvilken model Landsarbejdsnævnet anbefalede  

 for ændringer af reglerne om supplerende dagpenge.« Svar:
 Et udkast til lovforslaget blev af Direktoratet for  

 Arbejdsløshedsforsikringen forhandlet med Landsarbejdsnævnet.
 Direktoratet har meddelt, at Landsarbejdsnævnet generelt set fandt det  

 fornuftigt at ændre reglerne for supplerende dagpenge og  

 søgnehelligdagsreglerne i overensstemmelse med intentionerne i aftalen fra  

 december 1992 i forbindelse med fordeling af satsreguleringspuljen.
 Landsarbejdsnævnet anbefalede dog en model, der indebar, at dagpengesatsen  

 reduceres med  pct. for hver times arbejde ud over 7,4 timer pr. uge.
 Endvidere anbefalede Landsarbejdsnævnet, at det skulle være en  

 forudsætning for at få udbetalt dagpenge på søgnehelligdage, at man er ledig  

dagen før søgnehelligdagen.
 I Landsarbejdsnævnet var der ikke enighed om mindsteudbetalingsreglen.
 Spørgsmål nr. 17:
»Ministeren bedes oplyse, hvilke lønmodtagergrupper, der får glæde af  

 den i lovforslaget foreslåede model.« Svar:
 Jeg kan henvise til mit svar på spørgsmål 4 af 30. april 1993 fra  

 Arbejdsmarkedsudvalget (L 275 - bilag 3).
 Det fremgår heraf, at forslaget for det store flertal af ledige med delvis  

 beskæftigelse vil betyde udbetaling af et højere dagpengebeløb, hvilket også  

 kommer til udtryk i, at ændringen skønnes at medføre merudgifter på 60 mio.  

 kr. årligt.
 Det fremgår endvidere af mit svar, hvilke lønmodtagergrupper der kan  

 risikere at få mindre udbetalt i supplerende dagpenge end ved de nugældende  

 regler.
 Spørgsmål nr. 18:
»Ministeren bedes oplyse, om der er lønmodtagere, for hvem det  

 fortsat vil være forbundet med en nedgang i samlet indkomst (løn + dagpenge)  

 at påtage sig kortvarigt arbejde.« Svar:
 Det er et faktum, at der, med de regler der nu gælder, kan være tale om en  

 nedgang i indtægten inden for en enkelt uge ved kombination af supplerende  

 dagpenge og få timers arbejdsindtægt sammenlignet med udelukkende at modtage  

 dagpenge.
Sammenligning af de eksisterende regler og foreslåede nye regler om  

 supplerende dagpenge (pgl. er på højeste dagpenge og tjener 80 kr. pr.  

 time) Tallene i ovenstående tabel viser den samlede indtægt for en person på  

 supplerende dagpenge ved de gældende regler og ved de foreslåede nye regler.  

 Vedkommende tjener 80 kr. pr. time og er berettiget til højeste dagpenge.  

 Tallene bygger på dagpengenes højeste beløb pr. 1. juli 1993.
Ved gældende regler udgør de supplerende dagpenge som hovedregel 80 pct.  

 af højeste dagpenge, og arbejder vedkommende 5 timer i en uge, vil de  

 gældende regler give ham en samlet ugeløn på 2.222 kr.
Dette er for det  

 første 412 kr. mindre end de 2.634 kr. han havde fået ved fuld ledighed - han  

 taber således penge på at arbejde - men det er for det andet også 456 kr.  

 mindre end ved de regler, der nu er foreslået.
Det fremgår af tabellen, at de  

 foreslåede regler i alle tilfælde vil betyde en højere samlet indtægt end de  

 gældende regler.
Mere interessant er det måske, at de foreslåede regler -  

 uanset antal arbejdstimer - også betyder højere indtægt end højeste dagpenge.
Kun hvis man opstiller regnestykker, der bygger på en forudsætning om, at  

 en person overtager et arbejde til en væsentlig lavere timeløn end den løn,  

 der var nødvendig for at sikre ham ret til hans nuværende dagpengeniveau, kan  

 der konstueres eksempler, der viser en indtægtsnedgang for de lavest lønnede  

 ved at tage arbejde.
Jeg mener, at disse eksempler meget sjældent vil  

 forekomme i praksis, og forklaringen på, at det kan forekomme, er  

 naturligvis, at højeste dagpenge udgør et højere beløb end de laveste  

 lønninger på arbejdsmarkedet.
