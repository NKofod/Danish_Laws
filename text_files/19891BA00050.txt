Nr BSF 50 Forslag til folketingsbeslutning om socialt opsøgende arbejde og socialt  

 projektarbejde Fremsat af Carsten Andersen (SF) Agerschou (SF) Birgitte Husmark (SF)  

 Bjørn Poulsen (SF) Ebba Strange (SF) den 9. januar 1990 Folketinget opfordrer regeringen til at fremsætte lovforslag med henblik på at fremme fornyelse i socialpolitikken ved gennemførelse af følgende socialkulturelle initiativer:
 1. Der ydes 50 pct. statsrefusion til særlige forebyggende rådgivnings- og  

 vejledningsinitiativer.
 2. I bistandsloven skabes der mulighed for oprettelse af uformelle  

 aktivitetssteder for arbejdsløse, bistandsmodtagere og andre med 50 pct.  

 statsrefusion.
 3. I bistandsloven skabes der mulighed for etablering af projektarbejde  

 med grupper af bistandsmodtagere eller personer/grupper, der er særligt  

 truede i social henseende, med 50 pct. statsrefusion.
Bemærkninger til forslaget Det er bedre at give folk styrke fremfor at skabe afhængighed.
Det er SF's  

 socialpolitiske udgangspunkt, og derfor må de forebyggende og  

 lokalaktiviserende foranstaltninger fremmes mest muligt.
 Socialt arbejde i 90'erne handler om at styrke nærmiljøerne og  

 lokalsamfundet, så disse kan bære løsningen af almindelige sociale problemer.  

 Igennem institutionsdannelsen har socialpolitikken fremmedgjort den enkelte  

 og familiernes sociale netværk til løsning af almindelige sociale problemer.
Den socialpolitiske debat har behandlet dette spørgsmål.
Forslagsstillerne  

 ønsker at fremme denne udvikling.
 Forsøg i socialt arbejde har siden 1980 været en aktivitet i  

 Socialstyrelsen med henblik på udvikling af nye metoder i socialt arbejde og  

 som såkaldt bløde styringsmidler i forbindelse med decentralisering af  

 socialpolitikken.
 I beretning fra Socialudvalget, der blev afgivet den 23. juni 1988,  

 indstillede et flertal (udvalget med undtagelse af Fremskridtspartiets  

 medlem), at der blev igangsat et socialt udviklingsprogram (jf.  

 Folketingstidende 1987-88, 2. samling, tillæg B. sp. 237).
 Dette er blevet fulgt op med bevillinger på finansloven.
 Formålet med dette program er at styrke lokale initiativer og  

 fællesskaber, fremme forebyggende løsninger på tværs af sektor- og  

 institutionsgrænser og skabe bedre muligheder for menneskers deltagelse i de  

 beslutninger, som vedrører deres dagligdag. (Citat af socialministeren, bl.a.  

 Politiken 27. november 1989).
 I udvikling af socialt arbejde har forsøg og projektarbejde vist sig som  

 banebrydende for nye metoder og aktivering af brugeren af sociale  

 hjælpeforanstaltninger.
Der er i dag ingen tvivl om, at man betragter forsøgsstrategien som en  

 iværksætterstrategi.
Det understreges i »Forsøg på Tværs«, at  

 forsøgs- og udviklingsprojekternes korte varighed, på ca. 2 år, er et  

 generelt problem.
Usikkerheden om fremtiden og det, at  

 »forsøgsmageren« på meget kort tid skal bevise sin  

 eksistensberettigelse, virker hæmmende i udviklingsarbejdet.
I »Forsøg på Tværs« sammenfatter Lis Adamsen og Jesper Fisker  

 erfaringer af 3 tværgående analyser (AKF, 1988). Forsøgserfaringernes  

 videreførelse og forankring behandles.
Det fremgår, at en del forsøg ikke  

 videreføres efter endt forsøgsperiode, og det kan være hensigtsmæssigt.
Men  

 det gælder også for forsøg, som har vist, at man kan forbedre den social- og  

 sundhedspolitiske indsats.
Der peges på, at de nye løsninger forbliver  

 marginale.
Det kvalitetsmæssige løft i indsatsen, som anvendelsen af positive  

 forsøgserfaringer vil kunne give, er vi måske derfor på vej til at miste.  

 Videreførelse og forankring af de bedste forsøgserfaringer er en af de  

 vigtigste opgaver på forsøgsområdet i de kommende år.
SUM-programmets bevillingsudvalg har på mindre end et år modtaget over  

 3.600 ansøgninger.
Ansøgningerne har en samlet »værdi« af ca. 1,7  

 mia. kr.
SUM-programmet har givet støtte til over 1.000 lokale projekter.
 Der er i dansk socialpolitik aktivitet og stærke ønsker om at ændre  

 stivnede arbejdsmetoder.
 En levende socialpolitik er netop en stadig forandring i forhold til de  

 aktuelle sociale problemer.
Der er nu efter 10 år med forsøgsvirksomhed grund til at se på forsøg og  

 projektarbejde som en metode i socialt arbejde, der sikrer udvikling og  

 fornyelse i socialpolitikken.
Projektarbejde skal have mere frie rammer,  

 befries for stram centralistisk styring og lægges ud til kommunerne.
SF's forslag giver kommunerne øgede muligheder for selv at sætte forsøg og  

 projektarbejde i gang.
Herved skabes der grundlag for en stadig udvikling i  

 socialt arbejde med lokal forankring.
Refusionsreglerne med 50 pct. dækning fra statens side er et  

 motivationsgrundlag for kommunerne til at opprioritere det forebyggende  

 arbejde.
En udvidelse af det forebyggende arbejde vil på længere sigt give  

 besparelser f.eks. ved færre institutionsanbringelser, mindre misbrug og  

 større mulighed for at få en plads på arbejdsmarkedet.
Bemærkninger til de enkelte dele ad 1 De nye veje i socialpolitikken er decentralisering og mobilisering af  

 lokalmiljøet og styrkelse af det sociale netværk.
Det kan ikke ske fra  

 centrale rådhuse eller minirådhuse i lokalområderne.
I  

 Socialforskningsinstituttets socialreformundersøgelser er det påpeget, at de  

 mindre socialforvaltninger har større mulighed for at løse sociale problemer  

 på grund af deres kendskab til lokalsamfundets struktur og af bæreevnen af  

 sociale netværk.
 Igennem talrige forsøg er det påvist, at sociale forandringer i retning  

 mod bedre social funktion sker bedst på et tværfagligt grundlag.
Særlige initiativer kan f.eks. være lokale rådgivnings- og  

 informationscentre, som kan have til opgave at skabe aktiviteter og danne  

 sociale netværk.
De fremskudte centre bør fungere i gadeplan, og de skal ikke  

 have kontrollerende funktioner.
Der kan være tale om et udadrettet  

 informationsarbejde om en lang række dagligdagsproblemer for børn, unge,  

 børnefamilier og ældre.
Samtidig bør opsøgende virksomhed være en af  

 hovedaktiviteterne.
Rådgivnings- og vejledningsinitiativer kan f.eks. også  

 være individuelt opsøgende arbejde på gadeplan, f.eks. ved socialbutikker  

 eller kontaktmøder i daginstitution rettet imod særligt truede grupper eller  

 personer, som er ude i en social deroute.
 Råd og vejledning er af socialministeren fastslået som en ydelse i henhold  

 til bistandsloven, men i forbindelse med indførelse af en refusion har man  

 manglet en afgrænsning over for det administrative sociale arbejde.  

 Adskillelsen med særlige rådgivnings- og vejledningsinitiativer løser denne  

 problematik.
ad 2 For unge og ældre findes offentlige fritidstilbud eller omsorgscentre, men  

 for voksne er der i dagtimerne ingen mulighed for offentlige tilbud om  

 aktivitet.
Det er selvfølgelig ud fra den betragtning, at det almindelige er,  

 at voksne går på arbejde og deres fritidsaktiviteter dækkes af det  

 almindelige fritids-, sports- eller hobbytilbud.
Det stemmer ikke med den  

 dagligdag, som storbyens arbejdsløse, førtidspensionister og bistandsklienter  

 oplever.
Der er et behov for aktivitetstilbud i større bysamfund, som kan  

 modsvare ensomhed og overflødighedsfølelse.
Sådanne aktivitetssteder skal  

 være selvforvaltende enheder med et indhold af socialkulturelle udfordringer  

 i lokalmiljøet.
Aktivitetsstedet må påtage sig opgaver, som giver  

 lokalmiljøet indhold.
Der er gjort flere forsøg med aktiviteter for f.eks.  

 arbejdsløse og bistandsklienter i form af boligaktiviteter,  

 genbrugsforretninger, kulturelle aktiviteter.
I f.eks.
Gellerupplanen ved  

 Århus blev der skabt en aktiv beboergruppe gennem lokale aktivitetscentre.
 Aktivitetsstederne skal drives som en gratis institution med anonym  

 rådgivning.
ad 3 I indledningen er der gjort rede for behovet for anerkendelsen af den nye  

 arbejdsmetode, som er affødt af forsøgsarbejde - nemlig socialt  

 projektarbejde.
Forsøgs- og projektarbejde er fortsat et vigtigt led i  

 udviklingen af socialt arbejde.
Resultatet af forsøg bør have mulighed for  

 »forankring« i de sociale forvaltninger.
 Der er en række forsøg, som har vist, at der er behov for  

 løsningsmodeller, hvor grupper af menneskers problemer bliver taget op og  

 løst i et projekt typisk af et par års varighed og f.eks. med skiftende  

 deltagere i projektet.
Socialt projektarbejde kan i dag kun gennemføres, hvis udgifterne til  

 projektet konteres på hver enkelt deltagers (klients) sag som bevilling og  

 lønningerne oftest som administrationsomkostninger.
Det gør oprettelsen af et  

 socialt projekt til et bureaukratisk skoleridt og skræmmer mange idemagere og  

 andre ildsjæle langt bort.
Det er nødvendigt, at projektarbejde også kan omfatte personer, som ikke  

 direkte er bistandshjælpsmodtagere.
Der er to grupper, som klart står i  

 forgrunden.
Den ene er børn og unge under 18 år eller unge, som nok er i  

 arbejde, men som i deres fritid har behov for deltagelse i et særligt  

 projekt, f.eks. i forbindelse med kriminalitetsforebyggelse eller  

 narkobekæmpelse.
Den anden gruppe er unge mødre - enlige eller samboende -  

 som føler, de har behov for støtte og udvikling gennem et projekt.
Primært  

 vil projektarbejde nok rette sig mod bistandsmodtagere, men dets hovedsigte  

 er en målrettet forebyggende indsats.
