Bekendtgørelse om energivirksomheder og bygningsejeres oplysningsforpligtelser overfor slutkunder og slutbrugere om energiforbrug og fakturering m.v.1) I medfør af § 6 a, stk. 4, § 72 a, stk. 9, § 78, stk. 6 og 7, og § 88, stk. 1, i lov om elforsyning, jf. lovbekendtgørelse nr. 984 af 12. maj 2021, som ændret ved lov nr.  2605 af 28. december 2021, § 3, § 7 b, § 14, stk. 2, og § 50, stk. 1, i lov om gasforsyning, jf. lovbekendtgørelse nr. 126 af 6. februar 2020, som ændret ved lov nr. 923 af 18. maj 2021, § 2 a, § 23 d, stk. 1 og stk. 3, § 28 a, stk. 3 og § 34, stk. 2, i lov om varmeforsyning, jf. lovbekendtgørelse nr. 2068 af 16. november 2021, som ændret ved lov nr. 573 af 10. maj 2022, § 1 a, § 6 a og § 9, stk. 2, i lov om fjernkøling, jf. lovbekendtgørelse nr. 1944 af 12. oktober 2021, som ændret ved lov nr. 2388 af 14. november 2021, og § 6, stk. 3, § 19 og § 22, stk. 2, i lov om fremme af besparelser i energiforbruget, jf. lovbekendtgørelse nr. 1897 af 1. oktober 2021, fastsættes efter bemyndigelse i henhold til § 4, stk. 1 i bekendtgørelse nr. 2573 af 22. december 2021 om Energistyrelsens opgaver og beføjelser:
Kapitel 1 Anvendelsesområde og definitioner § 1. Bekendtgørelsen finder anvendelse på energivirksomheder og ejere af bygninger med fordelingsmålere og omhandler deres forpligtelse til at oplyse slutkunder og slutbrugere om deres energiforbrug, fakturering i medfør heraf samt andre faktureringsoplysninger.
 Stk. 2. Bekendtgørelsen finder endvidere anvendelse på varmedistributionsvirksomhedernes pligt til at offentliggøre oplysninger om deres rangeringskategori samt planer for grøn omstilling.
 § 2. I denne bekendtgørelse forstås ved:
 1) Afregningsmåler: En måler, der danner grundlag for afregning med energivirksomheden.
 2) Datahub: En it-platform, der ejes og drives af Energinet.dk, og som håndterer måledata, stamdata, nødvendige transaktioner og kommunikation mellem elmarkedets aktører i Danmark, jf. § 5, nr. 3, i lov om elforsyning.
 3) Energivirksomhed: Samlet betegnelse for elhandels-, net-, varmedistributions- og fjernkølingdistributionsvirksomheder, naturgasdistributionsselskaber samt naturgasleverandører.
 4) Fordelingsmåler: En måler, der har til formål at fordele det målte forbrug på en afregningsmåler mellem flere slutkunder eller slutbrugere.
 5) Varmefordelingsmåler: Fordampningsmålere eller elektroniske målere, som registrerer den forholdsmæssige varmeydelse fra radiatoroverflader i forbrugsenheder, og hvor målingen danner grundlag for fordeling af varmeudgifter, jf. bekendtgørelse om individuel måling af el, gas, vand, varme og køling.
 6) Fjernkølingdistributionsvirksomhed: En virksomhed, der leverer fjernkøling.
 7) Leverandør af energitjenester: En fysisk eller juridisk person, der leverer energitjenester eller andre foranstaltninger til forbedring af energieffektiviteten til en slutkunde eller en slutbrugers facilitet eller lokaler.
 8) Varmedistributionsvirksomhed: Enhver fysisk eller juridisk person, der driver anlæg til fremføring af opvarmet vand eller damp som omfattet af § 2, stk. 1, nr. 2, i lov om varmeforsyning.
 9) Naturgasdistributionsselskab: Enhver fysisk eller juridisk person, der varetager transport af naturgas via lokale eller regionale ledningsnet med henblik på levering til forbrugere, jf. § 6, nr. 2 og 4, i lov om naturgasforsyning.
 10) Naturgasleverandør: Enhver fysisk eller juridisk person, der varetager forsyningsfunktionen, dvs. såvel forsyningspligtige som andre selskaber, der sælger naturgas, jf. § 6, nr. 16, i lov om naturgasforsyning.
 11) Netvirksomhed: Virksomhed med bevilling, der driver eldistributionsnet, jf. § 5, nr. 16, i lov om elforsyning.
 12) Slutkunde: En fysisk eller juridisk person, der køber energi til egen slutanvendelse.
 13) Slutbruger: En fysisk eller juridisk person, der bor eller har til huse i en individuel bygning eller en enhed i en ejendom med flere lejligheder eller en bygning til flere formål med opvarmning, køling eller varmt brugsvand fra en central kilde, og som ikke har nogen direkte eller individuel kontrakt med energileverandøren.
14) Faktureringsansvarlig: For slutkunder er den faktureringsansvarlige den fysiske eller juridiske person, som slutkunden har indgået aftale med om levering af opvarmning, køling eller varmt brugsvand.
For slutbrugere er den faktureringsansvarlige bygningsejeren med direkte kundeforhold til energileverandøren.
 15) Rangeringskategori: En rød, gul eller grøn kategori, der har til formål, at rangere fjernvarmeselskaber efter deres drivhusgasudledning.
 16) Varmeenergimålere: Forbrugsmålere, der måler varme afgivet af en væske og som tilføres den enkelte bolig- eller erhvervsenhed.
Kapitel 2 Information om elforbrug, fakturering m.v § 3. Elhandelsvirksomheder skal sikre, at slutkunder, som virksomheden har et kundeforhold til, modtager en faktura på grundlag af faktisk forbrug mindst én gang årligt.
 Stk. 2. Følgende oplysninger skal gives sammen med eller som henvisning på fakturaen på en klar og letforståelig måde:
 1) De faktiske aktuelle priser og slutkundens seneste års energiforbrug, i det omfang oplysningerne om det seneste års energiforbrug haves.
 2) En grafisk sammenligning af slutkundens aktuelle energiforbrug med forbruget i samme periode året før, i det omfang oplysningerne om denne periodes energiforbrug haves.
 3) Kontaktoplysninger om slutkundeorganisationer, energimyndigheder eller lignende organer, herunder websteder, hvorfra der kan hentes oplysninger om, hvilke foranstaltninger til forbedring af energieffektiviteten der tilbydes, en sammenlignende slutkundeprofil for samme brugerkategori og objektive tekniske specifikationer for energiforbrugende udstyr.
 4) En sammenligning med en referenceslutkunde i samme brugerkategori.
 Stk. 3. Elhandelsvirksomheden sikrer, at slutkunden får mulighed for at vælge elektroniske oplysninger, jf. stk. 1 og 2, og at de på anmodning får en klar og letforståelig redegørelse for, hvordan fakturaen er fremkommet, navnlig, hvis den ikke er baseret på faktisk forbrug.
 Stk. 4. Oplysningerne, om mulighed for at forbedre energieffektiviteten, jf. stk. 2, nr. 3, skal endvidere fremgå af eller sammen med kontrakter eller anden kommunikation med slutkunden, i det omfang det er muligt.
 § 4. Elhandelsvirksomheder skal, foruden fakturering, jf. § 3, fremsende oplysninger om faktisk målt forbrug og fakturering i medfør heraf for fjernaflæste aftagenumre til de enkelte slutkunder, som virksomheden har et kundeforhold til, som minimum fire gange om året og senest 2 måneder efter udgangen af en 3-månedersperiode, jf. § 72 a, stk. 3, i lov om elforsyning.
 § 5. Elhandelsvirksomheder skal sikre, at slutkunder gratis modtager fakturaer og faktureringsoplysninger, jf. §§ 3 og 4.
§ 6. Elhandelsvirksomheder skal sikre, at slutkunder med fjernaflæste afregningsmålere, foruden oplysningerne, jf. §§ 3 og 4, har let adgang til supplerende oplysninger om hidtidigt forbrug, som giver mulighed for, at slutkunden kan foretage detaljeret kontrol.
De supplerende oplysninger om hidtidigt forbrug skal omfatte:
1) de samlede oplysninger om energiforbrug for mindst de foregående tre år eller perioden fra indgåelse af kontrakten, hvis den er kortere end tre år, og 2) detaljerede oplysninger om forbrugstidspunktet for en hvilken som helst dag, uge eller måned og et hvilket som helst år, som straks stilles til rådighed for slutkunderne via internettet eller målergrænsefladen for en periode på mindst de foregående 24 måneder eller perioden siden kontraktindgåelsen, hvis den er kortere.
 § 7. Elhandelsvirksomheder sikrer i forhold til de elforbrugere, som virksomheden har et kundeforhold til, at elforbrugeren uden beregning kan indhente information i datahubben via www.eloverblik.dk om forbruget på eget aftagenummer, jf. § 72 b, stk. 3, i lov om elforsyning.
 § 8. Elhandelsvirksomheder skal mindst én gang årligt på en gennemsigtig og forståelig måde oplyse de slutkunder, som virksomheden har et kundeforhold til, og som hovedsagelig handler uden for deres erhverv, om udviklingen i priser og gebyrer, der berører forbrugeren.
Kapitel 3 Information om naturgasforbrug, fakturering m.v.
§ 9. Naturgasdistributionsselskaber og naturgasleverandører skal, for hver deres ydelse, sikre, at slutkunder, som virksomheden har et kundeforhold til, modtager en faktura på grundlag af faktisk forbrug mindst én gang årligt.
Faktureringen kan foretages samlet eller hver for sig efter de til enhver tid gældende regler herfor.
Stk. 2. Naturgasdistributionsselskaber og naturgasleverandøren kan indføre et system, hvor slutkunder, der ikke har fjernaflæste afregningsmålere, selv foretager aflæsning af måleren og underretter om aflæsningerne fra deres måler til naturgasdistributionsselskabet.
Kun i de tilfælde, hvor slutkunden ikke har givet meddelelse om aflæsning af afregningsmåleren for det årlige forbrug, baseres faktureringen på et anslået forbrug eller en fast takst.
 Stk. 3. Følgende oplysninger skal gives i eller sammen med fakturaen på en klar og letforståelig måde:
 1) De faktiske aktuelle priser og slutkundens seneste års energiforbrug, i det omfang oplysningerne om det seneste års energiforbrug haves.
 2) En sammenligning af slutkundens aktuelle energiforbrug med forbruget i samme periode året før, i det omfang oplysningerne om denne periodes energiforbrug haves.
 3) Kontaktoplysninger om slutkundeorganisationer, energimyndigheder eller lignende organer, herunder websteder, hvorfra der kan hentes oplysninger om, hvilke foranstaltninger til forbedring af energieffektiviteten der tilbydes, en sammenlignende slutkundeprofil for samme brugerkategori og objektive tekniske specifikationer for energiforbrugende udstyr.
 Stk. 4. Naturgasdistributionsselskabet og naturgasleverandøren sikrer, at slutkunden får mulighed for at vælge elektroniske oplysninger, jf. stk. 1 og 3, og at de på anmodning får en klar og letforståelig redegørelse for, hvordan fakturaen er fremkommet, navnlig hvis den ikke er baseret på faktisk forbrug.
 Stk. 5. Oplysningerne om mulighed for at forbedre energieffektiviteten, jf. stk. 3, nr. 3, skal endvidere fremgå af eller sammen med kontrakter eller anden kommunikation med slutkunden, i det omfang det er muligt.
§ 10. Naturgasdistributionsselskaber skal sikre, at slutkunder med fjernaflæste afregningsmålere, foruden faktureringen, jf. § 9, har let adgang til supplerende oplysninger om hidtidigt forbrug, som giver mulighed for, at slutkunden kan foretage detaljeret kontrol.
De supplerende oplysninger om hidtidigt forbrug skal omfatte:
 1) De samlede oplysninger om naturgasforbrug for mindst de foregående tre år eller perioden fra indgåelse af kontrakten, hvis den er kortere end tre år.
2) Detaljerede oplysninger om forbrugstidspunktet for hvilken som helst dag, uge eller måned og et hvilket som helst år.
Disse oplysninger stilles til rådighed for slutkunden via internettet eller målergrænsefladen for en periode på mindst de foregående 24 måneder eller perioden siden kontraktindgåelse, hvis den er kortere.
 § 11. Naturgasdistributionsselskaber og naturgasleverandørselskaber skal sikre, at slutkunder gratis modtager fakturaer, jf. § 9, og naturgasdistributionsselskaber skal sikre, at slutkunder har gratis adgang til oplysningerne, jf. § 10.
 § 12. Naturgasdistributionsselskaber og naturgasleverandører skal på anmodning fra en slutkunde, som virksomheden har et kundeforhold til, stille slutkundens oplysninger, jf. §§ 9 og 10, til rådighed for en leverandør af energitjenester, der er udpeget af slutkunden, i det omfang oplysningerne foreligger hos virksomheden.
 § 13. Naturgasdistributionsselskaber og naturgasleverandører skal mindst én gang årligt på en gennemsigtig og forståelig måde oplyse de slutkunder, som virksomheden har et kundeforhold til, og som hovedsageligt handler uden for deres erhverv, om udviklingen i priser og gebyrer, der berører kunden.
Kapitel 4 Information om varmeforbrug, fakturering m.v. til slutkunder og slutbrugere § 14. Den faktureringsansvarlige skal sikre, at slutkunder og slutbrugere modtager en faktura for varmeforbrug på grundlag af det faktiske forbrug eller aflæsninger af varmefordelingsmålere mindst én gang årligt.
Stk. 2. Den faktureringsansvarlige kan indføre et system, hvor slutkunden eller slutbrugeren i bygninger, hvor varmeforbruget ikke måles ved hjælp af fordelingsmåling på grundlag af varmefordelingsmålere, selv foretager aflæsning af fordelingsmåleren eller afregningsmåleren og underretter om aflæsningen.
Kun i de tilfælde, hvor slutkunden eller slutbrugeren ikke har givet meddelelse om aflæsning af fordelingsmålere for det årlige varmeforbrug, baseres faktureringen på et anslået forbrug eller en fast takst.
 Stk. 3. Følgende oplysninger skal meddeles slutkunder og slutbrugere i eller sammen med deres fakturaer på en klar og letforståelig måde, når fakturaen er baseret på faktisk varmeforbrug eller aflæsninger af varmefordelingsmålere:
 1) De faktiske aktuelle priser og aktuelt faktisk energiforbrug eller samlede varmeomkostninger og aflæsninger af varmefordelingsmålere.
 2) Oplysninger om brændselssammensætningen og de hermed forbundne årlige drivhusgasemissioner, herunder for slutkunder og slutbrugere, der forsynes via fjernvarme, og en beskrivelse af de forskellige afgifter, gebyrer og takster, der anvendes.
 3) Varmedistributionsvirksomhedens rangeringskategori, jf. § 24, stk. 1. Rangeringen skal udarbejdes efter Energistyrelsens rangeringsmodel, der kan findes på ens.dk.
 4) Sammenligninger af slutkundens eller slutbrugerens aktuelle energiforbrug med forbruget i samme periode året før, i det omfang oplysningerne om denne periodes energiforbrug haves, i en grafisk fremstilling og korrigeret for graddage.
 5) Kontaktoplysninger om slutkundeorganisationer, energimyndigheder eller lignende organer, herunder websteder, hvorfra der kan hentes oplysninger om, hvilke foranstaltninger til forbedring af energieffektiviteten der tilbydes, og om sammenlignende slutkunde- og slutbrugerprofiler og objektive tekniske specifikationer for energiforbrugende udstyr.
 6) Oplysninger om tilknyttede klageprocedurer.
7) En sammenligning med en normeret, gennemsnitlig slutkunde eller referenceslutbruger i samme brugerkategori.
I forbindelse med elektroniske fakturaer, jf. stk. 4, kan sådanne sammenligninger i stedet gøres tilgængelige online med henvisning i fakturaerne.
Stk. 4. Den faktureringsansvarlige sikrer, at slutkunder får mulighed for at vælge elektroniske fakturaer og faktureringsoplysninger, jf. stk. 1 og 3, og at de får en let og forståelig redegørelse for, hvordan fakturaen er fremkommet.
Fakturaer, der ikke er baseret på faktisk forbrug eller aflæsninger af varmefordelingsmålere, skal indeholde en klar og letforståelig redegørelse for, hvordan det beløb, der er angivet på fakturaen, er beregnet, og som minimum indeholde de oplysninger, der er omhandlet i stk. 3, nr. 4 og 5.
 Stk. 5. Den faktureringsansvarlige sikrer, at slutkunder og slutbrugere efter anmodning oplyses om andelen af vedvarende energi i fjernvarmesystemet.
§ 15. Den faktureringsansvarlige skal sikre, at slutkunder og slutbrugere, foruden faktureringen, jf. § 14, får stillet forbrugsoplysninger om varmeforbrug til rådighed, der er nøjagtige og bygger på det faktiske forbrug eller aflæsninger af varmefordelingsmålere.
Oplysningerne skal som minimum omfatte en oversigt over udviklingen i varmeforbruget.
Stk. 2. Såfremt der er installeret fjernaflæste målere eller fjernaflæste varmefordelingsmålere, leveres forbrugsoplysninger, jf. stk. 1, baseret på faktisk varmeforbrug eller aflæsninger af varmefordelingsmålere til slutkunder og slutbrugere mindst hver måned.
Dette gælder dog ikke uden for fyringssæsonen.
Stk. 3. Forbrugsoplysninger, jf. stk. 1, kan leveres til slutkunden eller slutbrugeren elektronisk eller gøres tilgængelige via internettet.
Stilles oplysningerne til rådighed for slutkunden eller slutbrugeren via internettet, skal slutkunder og slutbrugere underrettes herom i henhold til det i stk. 2 angivne interval.
§ 16. Varmedistributionsvirksomheder skal sikre, at slutkunder med fjernaflæste varmeenergimålere, der ikke aflæses via drive-by-teknologi, har let og gratis adgang til supplerende oplysninger om hidtidigt forbrug, som giver mulighed for, at slutkunden kan foretage detaljeret kontrol.
De supplerende oplysninger om hidtidigt forbrug skal omfatte:
 1) De samlede oplysninger om energiforbrug for mindst de foregående tre år eller perioden fra indgåelse af leveringsaftalen, hvis den er kortere end tre år.
2) Detaljerede oplysninger om forbrugstidspunktet for en hvilken som helst dag, uge, måned og år.
Disse oplysninger stilles til rådighed for slutkunderne via internettet eller målergrænsefladen for en periode på mindst de foregående 24 måneder eller perioden siden aftaleindgåelsen, hvis den er kortere.
Oplysninger, jf. 1. pkt. skal stilles til rådighed for slutkunderne så tæt på realtid som teknisk muligt.
 § 17. Den faktureringsansvarlige skal på anmodning fra en slutkunde eller slutbruger stille oplysninger om energifakturering og hidtidigt forbrug eller aflæsninger af varmeenergimålere - eller fordelingsmålere, jf. §§ 14-16, til rådighed for en leverandør af energitjenester, der er udpeget af slutkunden eller slutbrugeren.
 § 18. Den faktureringsansvarlige skal sikre, at slutkunder og slutbrugere gratis modtager fakturaer og faktureringsoplysninger, jf. § 14, og at slutkunder og slutbrugere har passende og gratis adgang til deres forbrugsoplysninger, jf. § 15, jf. dog stk. 3.
 Stk. 2. Fordelingen af omkostningerne ved faktureringsoplysninger om individuelt forbrug af varme og varmt brugsvand i ejendomme med flere lejligheder og bygninger til flere formål udføres uden ekstra omkostninger for slutkunder og slutbrugere.
 Stk. 3. Omkostninger som følge af overdragelsen af opgaven i stk. 2 til tredjepart, såsom tjenesteleverandør, som omfatter måling og fordeling samt opgørelse af det faktiske individuelle forbrug i sådanne ejendomme, kan videreføres til slutkunder og slutbrugere i det omfang sådanne omkostninger er rimelige.
 Stk. 4. Bestemmelsen i stk. 3 finder ikke anvendelse i de tilfælde, hvor bestemmelsen er i strid med anden lovgivning.
Kapitel 5 Information om køleforbrug, fakturering m.v. til slutkunder og slutbrugere § 19. Den faktureringsansvarlige skal sikre, at slutkunder og slutbrugere modtager en faktura for køleforbrug på grundlag af det faktiske forbrug eller aflæsninger af fordelingsmålere mindst én gang årligt.
Stk. 2. Den faktureringsansvarlige kan indføre et system, hvor slutkunden eller slutbrugeren selv foretager aflæsning af måleren og underretter om aflæsningen.
Kun i de tilfælde, hvor slutkunden eller slutbrugeren ikke har givet meddelelse om aflæsning af fordelingsmåleren for det årlige køleforbrug, baseres faktureringen på et anslået forbrug eller en fast takst.
 Stk. 3. Følgende oplysninger skal meddeles slutkunder og slutbrugere i eller sammen med deres fakturaer på en klar og letforståelig måde, når fakturaen er baseret på faktisk køleforbrug eller aflæsninger af fordelingsmålere:
 1) De faktiske aktuelle priser og aktuelt faktisk energiforbrug eller samlede køleomkostninger og aflæsninger af fordelingsmålere.
 2) Oplysninger om brændselssammensætningen og de hermed forbundne årlige drivhusgasemissioner, herunder for slutkunder og slutbrugere, der forsynes via fjernkøling, og en beskrivelse af de forskellige afgifter, gebyrer og takster, der anvendes.
3) Sammenligninger af slutkundens eller slutbrugerens aktuelle energiforbrug med forbruget i samme periode året før, i det omfang oplysninger om denne periodes energiforbrug haves, i en grafisk fremstilling og korrigeret for graddage.
Kravet om korrigering for graddage finder ikke anvendelse, såfremt energiforbruget er varigt og uændret uden påvirkning af sæsoner og omskifteligt vejr.
Såfremt der ikke korrigeres for graddage, skal dette fremgå af fakturaen.
 4) Kontaktoplysninger om slutkundeorganisationer, energimyndigheder eller lignende organer, herunder websteder, hvorfra der kan hentes oplysninger om, hvilke foranstaltninger til forbedring af energieffektiviteten der tilbydes, og om sammenlignende slutkunde- og slutbrugerprofil og objektive tekniske specifikationer for energiforbrugende udstyr.
 5) Oplysninger om tilknyttede klageprocedurer eller alternative tvistbilæggelsesmekanismer.
6) En sammenligning med en normeret, gennemsnitlig slutkunde eller referenceslutbruger i samme brugerkategori, såfremt dette er muligt.
I forbindelse med elektroniske fakturaer, jf. stk. 4, kan sådanne sammenligninger i stedet gøres tilgængelige online med henvisning i fakturaerne.
Medfører sammenligningen risiko for, at anonymitet ikke kan sikres for de øvrige slutkunder eller slutbrugere, skal sammenligningen undlades.
Stk. 4. Den faktureringsansvarlige sikrer, at slutkunder får mulighed for at vælge elektroniske fakturaer og faktureringsoplysninger, jf. stk. 1 og 3, og at de får en klar og let forståelig redegørelse for, hvordan fakturaen er fremkommet.
Fakturaer, der ikke er baseret på faktisk forbrug eller aflæsninger af fordelingsmålere, skal indeholde en klar og letforståelig redegørelse for, hvordan det beløb, der er angivet på fakturaen er beregnet, og som minimum indeholde de oplysninger, der er omhandlet i stk. 3, nr. 4 og 5.
 Stk. 5. Den faktureringsansvarlige sikrer, at slutkunder og slutbrugere efter anmodning oplyses om andelen af vedvarende energi i fjernkølingssystemet.
§ 20. Den faktureringsansvarlige skal sikre, at slutkunder og slutbrugere, foruden faktureringen, jf. § 19, får stillet forbrugsoplysninger om køleforbrug til rådighed, der er nøjagtige og bygger på det faktiske forbrug eller aflæsninger af fordelingsmålere.
Oplysningerne skal som minimum omfatte en oversigt over udviklingen i køleforbruget.
Stk. 2. Såfremt der er installeret fjernaflæste målere eller fjernaflæste fordelingsmålere, leveres forbrugsoplysninger, jf. stk. 1, baseret på faktisk køleforbrug eller aflæsninger af fjernkølingsfordelingsmålere til slutbrugeren mindst hver måned.
Dette gælder dog ikke uden for kølingssæsonen.
Stk. 3. Forbrugsoplysninger, jf. stk. 1, kan leveres til slutkunden eller slutbrugeren elektronisk eller gøres tilgængelige via internettet.
Stilles oplysningerne til rådighed for slutkunden eller slutbrugeren via internettet, skal slutkunder og slutbrugere underrettes herom i henhold til det i stk. 2 angivne interval.
§ 21. Fjernkølingsvirksomheder skal sikre, at slutkunder med fjernaflæste energimålere, foruden oplysningerne, der ikke aflæses via drive-by-teknologi, har let og gratis adgang til supplerende oplysninger om hidtidigt forbrug, som giver mulighed for, at slutkunden kan foretage detaljeret kontrol.
De supplerende oplysninger om hidtidigt forbrug skal omfatte:
1) De samlede oplysninger om energiforbrug for mindst de foregående tre år eller perioden fra indgåelse af leveringsaftalen, hvis den er kortere end tre år 2) Detaljerede oplysninger om forbrugstidspunktet for en hvilken som helst dag, uge, måned og år.
Disse oplysninger stilles til rådighed for slutkunderne via internettet eller målergrænsefladen for en periode på mindst de foregående 24 måneder eller perioden siden leveringsaftalens indgåelse, hvis den er kortere.
Oplysninger, jf. 1. pkt. skal stilles til rådighed for slutkunderne så tæt på realtid som teknisk muligt.
 § 22. Den faktureringsansvarlige skal på anmodning fra en slutkunde eller slutbruger stille oplysninger om energifakturering og hidtidigt forbrug eller aflæsninger af energimålere- eller fordelingsmålere, jf. §§ 19-21, til rådighed for en leverandør af energitjenester, der er udpeget af slutkunden eller slutbrugeren.
 § 23. Den faktureringsansvarlige skal sikre, at slutkunder og slutbrugere gratis modtager fakturaer og faktureringsoplysninger, jf. § 19, og at slutkunder og slutbrugere har passende og gratis adgang til deres forbrugsoplysninger, jf. § 20, jf. dog stk. 3.
 Stk. 2. Fordelingen af omkostningerne ved faktureringsoplysninger om individuelt forbrug af varme, køling og varmt brugsvand i ejendomme med flere lejligheder og bygninger til flere formål udføres uden ekstra omkostninger for slutkunder og slutbrugere.
 Stk. 3. Omkostninger som følge af overdragelsen af opgaven i stk. 2 til tredjepart, såsom tjenesteleverandør, som omfatter måling og fordeling samt opgørelse af det faktiske individuelle forbrug i sådanne ejendomme, kan videreføres til slutkunder og slutbrugere i det omfang sådanne omkostninger er rimelige.
 Stk. 4. Bestemmelen i stk. 3 finder ikke anvendelse i de tilfælde, hvor bestemmelsen er i strid med anden lovgivning.
Kapitel 6 Offentliggørelse af oplysninger for varmedistributionsvirksomheder.
§ 24. Varmedistributionsvirksomheder skal udarbejde varmedistributionsvirksomhedens rangeringskategori ved brug af Energistyrelsens rangeringsmodel.
Rangeringsmodellen kan forefindes på Energistyrelsens hjemmeside.
 Stk. 2. Rangeringskategorien skal gøres offentlig tilgængelig via energivirksomhedens hjemmeside eller tilsvarende online platform og opdateres mindst én gang årligt.
§ 25. Varmedistributionsvirksomheder skal udarbejde og offentliggøre en plan for grøn omstilling.
Anbefalingerne for den grønne omstillingsplan kan forefindes på Energistyrelsens hjemmeside.
 Stk. 2. Varmedistributionsvirksomhedernes planer for grøn omstilling skal gøres offentlig tilgængelig via energivirksomhedens hjemmeside eller tilsvarende online platform.
Kapitel 7 Tilsyn m.v.
 § 26. Energistyrelsen fører tilsyn med overholdelsen af § 3 og § 6 og §§ 9-23. Forsyningstilsynet fører tilsyn med overholdelsen af § 4, § 5 og § 8.
 Stk. 2. Energivirksomheder skal efter anmodning meddele Energistyrelsen og Forsyningstilsynet de fornødne oplysninger til dokumentation af forhold, som omfattes af denne bekendtgørelse.
Kapitel 8 Straf § 27. Medmindre højere straf er forskyldt efter anden lovgivning, straffes med bøde den, som overtræder bestemmelserne i §§ 3-23.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 9 Ikrafttrædelses- og overgangsbestemmelser § 28. Bekendtgørelsen træder i kraft den 1. juli 2022.
 Stk. 2. Bekendtgørelse nr. 2251 af 29. december 2020 om energivirksomheder og bygningsejeres oplysningsforpligtelser over for slutkunder og slutbrugere om energiforbrug og fakturering m.v. ophæves.
 Stk. 3. Bekendtgørelsens § 24 og § 25 finder først anvendelse fra 1. januar 2023.
 Stk. 4. Bekendtgørelsens § 16 og § 21 finder først anvendelse fra 1. juli 2023.
Energistyrelsen, den 23. maj 2022 Martin Hansen / Trine Sannem Mønsted 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2012/27/EU af 25. oktober 2012 om energieffektivitet, om ændring af direktiv 2009/125/EF og 2010/30/EU samt om ophævelse af direktiv 2004/8/EF og 2006/32/EF, EU-Tidende 2012, nr.
L 315, side 1, som ændret ved Rådets direktiv 2013/12/EU af 13. maj 2013, om tilpasning af Europa-Parlamentets og Rådets direktiv 2012/27/EU om energieffektivitet på baggrund af Republikken Kroatiens tiltrædelse, EU-Tidende 2013, nr.
L 141, side 28, Europa-Parlamentets og Rådets direktiv (EU) 2018/844 af 30. maj 2018 om ændring af direktiv 2010/31/EU om bygningers energimæssige ydeevne og direktiv 2012/27/EU om energieffektivitet, EU-Tidende 2018, nr.
L 156, side 75, Europa-Parlamentets og Rådets direktiv 2018/2002/EU af 11. december 2018 om ændring af direktiv 2012/24/EU om energieffektivitet, EU-Tidende 2018, nr.
L 328, side 210, og Europa-Parlamentets og Rådets direktiv (EU) 2019/944 af 5. juni 2019 om fælles regler for det indre marked for elektricitet og om ændring af direktiv 2012/27/EU, EU-Tidende 2019, nr.
L 158, side 125, dele af Europa-Parlamentets og Rådets direktiv 2009/73/EF af 13. juli 2009 om fælles regler for det indre marked for naturgas og om ophævelse af direktiv 2003/55/EF, EU-Tidende 2009, nr.
L 211, side 94, og Europa-Parlamentets og Rådets direktiv (EU) 2019/692 af 17. april 2019 om ændring af direktiv 2009/73/EF om fælles regler for det indre marked for naturgas, EU-Tidende 2019, nr.
L117, side 1, samt dele af Europa-Parlamentets og Rådets direktiv (EU) 2018/2001 af 11. december 2018 om fremme af anvendelsen af vedvarende energikiler (omarbejdning), EU-tidende 2018, nr.
L 328, side 82. I bekendtgørelsen er der medtaget visse bestemmelser fra Europa-Parlamentets og Rådets forordning (EU) 2018/1999 af 11. december 2018 om forvaltning af energiunionen og klimaindsatsen, om ændring af Europa-Parlamentets og Rådets forordning (EF) nr. 663 og (EF) nr. 715, Europa-Parlamentets og Rådets direktiv 94/22/EF, 98/70/EF, 2009/31/EF, 2009/73/EF, 2010/31/EU, 2012/27/EU og 2013/30/EU, Rådets direktiv 2009/119/EF og (EU) 2015/625 og om ophævelse af Europa-Parlamentets og Rådets forordning (EU) nr. 525/2013, EU-tidende 2018, nr.
L 328, side 1 og Kommissionens delegerede forordning (EU) 2019/826 af 4. marts 2019 om ændring af bilag VIII og IX til Europa-Parlamentets og Rådets direktiv 2012/27/EU om indholdet af de omfattende vurderinger af potentialet for varme og køleeffektivitet, EU Tidende 2019, nr.
L 137, side 3. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i loven/bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
