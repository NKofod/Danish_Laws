Bekendtgørelse om gravearbejder i offentlige vejarealer og private fællesveje i byer og bymæssige områder1) I medfør af § 73, stk. 7, § 74, stk. 4, og § 76, stk. 5, i lov nr. 1520 af 27. december 2014 om offentlige veje m.v. og § 67 i lov om private fællesveje, jf. lovbekendtgørelse nr. 1234 af 4. november 2015, fastsættes:
 § 1. Der skal foreligge en gravetilladelse inden, der graves i offentlige veje, jf. lov om offentlige veje § 73, stk. 1, eller i en privat fællesvej i by eller bymæssigt område, jf. § 67, stk. 1, i lov om private fællesveje.
Stk. 2. Bestemmelsen i stk. 1 finder ikke anvendelse på uopsættelige arbejder på vej, vejudstyr og ledninger i og over vejarealet.
Arbejdet skal anmeldes til vejmyndigheden snarest muligt efter arbejdets afslutning.
 § 2. Ansøgning om gravetilladelse skal bl.a. indeholde følgende oplysninger:
 a) Om gravearbejdet er forsøgt koordineret med andre gravearbejder, jf. lov om offentlige veje § 74, stk. 1.
 b) Med hvem der er forsøgt koordineret.
 c) Om der er muligheder for koordinering af gravearbejder, evt. med mulighed for samgravning.
§ 3. Vejmyndigheden skal offentliggøre alle planlagte gravearbejder på sit vejnet, herunder arbejder hvortil der er givet gravetilladelse.
Dette gælder også vejmyndighedens egne gravearbejder.
§ 4. Vejmyndigheden kan lade en tilladelse efter § 73, stk. 1, i lov om offentlige veje være betinget af vilkår om samgravning, jf. lov om offentlige veje § 76, stk. 2, nr. 5. I så fald skal det af tilladelsen fremgå, hvordan udgifterne til gravearbejdet fordeles mellem samgravende parter.
Medmindre andet er aftalt, fastsætter vejmyndighedens skønsmæssigt andelene af de samlede graveudgifter i forhold til de respektive gravarbejders omfang.
 § 5. Vejmyndigheden kan lade en tilladelse efter § 73, stk. 1, i lov om offentlige veje være betinget af vilkår om bod ved forsinkelse, jf. lov om offentlige veje § 76, stk. 1, nr. 6.
Stk. 2. Vejmyndigheden skal fastlægge boden på baggrund af vejens betydning for trafikafviklingen, og boden skal stå i et sagligt og rimeligt forhold til den gene, forsinkelsen af gravearbejdet påfører trafikken eller andre planlagte arbejder inden for vejens areal.
Der kan også tages hensyn til gener for vejens naboer.
Der betales bod pr. påbegyndt uge, hvor gravearbejdet er forsinket.
 Stk. 3. Beregningsgrundlaget for boden skal fremgå af tilladelsen.
 Stk. 4. Vilkår om bod kan ikke håndhæves i tilfælde, hvor forsinkelsen af gravearbejdet skyldes force majeure.
 § 6. Følgende arbejder kan undtages fra forpligtelsen til at koordinere med vejmyndigheden eller andre graveaktører, inden der ansøges om gravetilladelse:
1) Vejmyndighedens arbejder inden for det offentlige vejareal og vedligeholdelsesarbejder på private fællesveje, når disse arbejder er maksimalt 15 cm dybe.
Bestemmelsen i § 74, stk. 4, i lov om offentlige veje finder i så fald ikke anvendelse.
 2) Etablering af grav, hvor udgravningen ikke er længere end 10 meter og bredere end 2 meter.
§ 7. Erstatningsspørgsmål ved manglende koordinering af gravearbejder behandles efter dansk rets almindelige erstatningsregler.
Uenighed om erstatning kan ikke påklages til højere administrativ myndighed.
 § 8. Bekendtgørelsen træder i kraft den 1. juli 2016.
Transport- og Bygningsministeriet, den 16. december 2015 Hans Christian Schmidt / Sysser Davidsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2014/61/EU af 15. maj 2014 om foranstaltninger for at reducere omkostninger ved etablering af højhastighedsnet til elektronisk kommunikation, EU-Tidende 2014, nr.
L 155, side 1.
