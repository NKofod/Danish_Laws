Betænkning afgivet af Udlændinge- og Integrationsudvalget den 11. december 2020 Betænkning over Forslag til folketingsbeslutning om krav om beskæftigelse for indvandrere på kontanthjælp eller integrationsydelse [af Marcus Knuth (KF) m.fl.]:
1. Indstillinger Et flertal i udvalget (S, DF, RV, SF, EL, NB og Sikandar Siddique (UFG)) indstiller beslutningsforslaget til forkastelse ved 2. (sidste) behandling.
 Et mindretal i udvalget (V og KF) indstiller beslutningsforslaget til vedtagelse uændret.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget finder, at forslaget ikke sondrer mellem, om indvandrerne er kommet her til landet som flygtninge eller som familiesammenførte til eksempelvis danske statsborgere.
Med forslaget skal alle udlændinge i Danmark, der er på enten kontanthjælp eller integrationsydelse, i arbejde i mindst 37 timer om ugen.
Dansk Folkeparti mener, at flygtninge og familiesammenførte til flygtninge ikke skal integreres.
Udgangspunktet må være, at flygtninge kun skal være her i landet midlertidigt og vende hjem, når forholdene er til det.
De skal ikke på arbejdsmarkedet og optjene tilknytning til Danmark, så det bliver vanskeligt eller direkte umuligt at sende dem hjem, når der er mulighed for det og der er brug for dem hjemme til genopbygning af det land, de kom fra.
Anderledes er det med indvandrere, der skal være her længe eller altid.
Det kan være en dansker, der har fundet kærligheden i Thailand, gifter sig og tager ægtefællen med til Danmark.
Vedkommende skal selvfølgelig lære dansk, arbejde, i det hele taget være selvforsørgende og bidrage til Danmark.
Den gruppe af indvandrere skal integreres, og der skal stilles krav til dem.
Nye Borgerlige Nye Borgerliges medlem af udvalget mener, at udlændinge skal forsørge sig selv, og at retten til danske velfærdsydelser skal knyttes direkte til det danske statsborgerskab.
Alt andet er efter Nye Borgerliges holdning lappeløsninger.
Nye Borgerlige kan derfor ikke støtte forslaget.
3. Udvalgsarbejdet Beslutningsforslaget blev fremsat den 21. oktober 2020 og var til 1. behandling den 19. november 2020. Beslutningsforslaget blev efter 1. behandling henvist til behandling i Udlændinge- og integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Bjørn Brandenborg (S) Birgitte Vind (S) Camilla Fabricius (S) Christian Rabjerg Madsen (S) fmd.
Jeppe Bruus (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Samira Nawa (RV) Kristian Hegaard (RV) Carl Valentin (SF) Halime Oguz (SF) Peder Hvelplund (EL) Rosa Lund (EL) Sikandar Siddique (UFG) Mads Fuglede (V) Fatma Øktem (V) Heidi Bank (V) Inger Støjberg (V) Jan E.
Jørgensen (V) Marlene Ambo-Rasmussen (V) Morten Dahlin (V) Karsten Lauritzen (V) Pia Kjærsgaard (DF) nfmd.
Marie Krarup (DF) Morten Messerschmidt (DF) Marcus Knuth (KF) Pernille Vermund (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
