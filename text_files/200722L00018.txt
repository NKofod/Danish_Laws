Fremsat den 28. november 2007 af velfærdsministeren (Karen Jespersen) Forslag til Lov om ændring af lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg (Valgnævnet, godkendelse af partinavne, nedsættelse af antallet af danske medlemmer af Europa-Parlamentet m.v.) § 1 I lov om valg til Folketinget, jf. lovbekendtgørelse nr. 1292 af 8. december 2006, som ændret ved lov nr. 513 af 6. juni 2007, foretages følgende ændringer:
 1. § 12, stk. 2, ophæves, og i stedet indsættes:
»Stk. 2. Vælgererklæringerne skal afgives på en formular, der forinden skal godkendes af Valgnævnet, jf. § 17. Godkendelsen gælder i 3 år regnet fra godkendelsens dato.
I forbindelse med godkendelse af formularen afgør Valgnævnet, om navnet på det nye parti kan godkendes, jf. § 13. Godkendelsen af partinavnet gælder i samme tidsrum som godkendelsen af formularen.
En ansøgning om godkendelse af en formular for et nyt parti, hvis navn ikke kan godkendes, jf. § 13, kan tidligst indgives 30 dage før udløbet af den periode, hvor navnet ikke kan godkendes.
Stk. 3. Valgnævnet kan efter ansøgning forlænge godkendelsen af formularen og partinavnet for et år regnet fra udløbet af den tidligere godkendelse, hvis der er grund til at antage, at der inden for denne periode vil blive foretaget partianmeldelse.
Forlængelse kan i særlige tilfælde ske flere gange.
En ansøgning om forlængelse kan, bortset fra ganske særlige tilfælde, senest indgives ved udløbet af den tidligere godkendelse.
Indgives ansøgning om forlængelse af godkendelse senest ved udløbet af den tidligere godkendelse, opretholdes godkendelsen, indtil der er truffet afgørelse om, hvorvidt ansøgningen kan imødekommes.
Stk. 4. Er partianmeldelse ikke foretaget inden for den periode, hvor godkendelsen af partiets formular til vælgererklæring og en eventuel forlængelse af denne gælder, jf. stk. 2 og 3, kan den, der har fået partiets formular til vælgererklæring godkendt, tidligst indgive ansøgning om godkendelse af en formular med det samme partinavn et år efter udløbet af den tidligere godkendelse.
Dette gælder dog ikke, hvis andre efter reglerne i § 13, stk. 1, nr. 2 og 5, og stk. 2, ikke kan få godkendt partinavnet.« 2. I § 13, stk. 1, nr. 3 og 6, samt to steder i § 13, stk. 3, 1. pkt., ændres »velfærdsministeren« til: »Valgnævnet«.
 3. I § 13, stk. 4, ændres »velfærdsministeren« til: »Valgnævnet«.
 4. I overskriften til kapitel 4, og i § 16, stk. 2, 1. og 2. pkt., ændres »Valgretsnævnet« til: »Valgnævnet«.
 5. § 17 affattes således:
»§ 17. Velfærdsministeren nedsætter et valgnævn, der træffer afgørelse om 1) optagelse på valglisten efter § 16, stk. 2, 2) godkendelse af formularer til vælgererklæringer for nye partier, der ønsker at deltage i folketingsvalg, jf. § 12, stk. 2 og 3, og § 13, stk. 3, eller Europa-Parlamentsvalg, jf. § 11, stk. 2 og 3, og § 12 i lov om valg af danske medlemmer til Europa-Parlamentet, og 3) optagelse i Partinavneregistret, jf. § 13, stk. 4.
Stk. 2. Valgnævnet består af en formand og to andre medlemmer, i de sager, der er nævnt i stk. 1, nr. 2 og 3, dog tre andre medlemmer.
Formanden skal være dommer, og det ene af de andre medlemmer skal være kyndigt i statsforfatningsret.
Det yderligere medlem, nævnet består af i de sager, der er nævnt i stk. 1, nr. 2 og 3, skal være kyndigt i navne- og varemærkerettigheder.
Der udpeges efter samme regler en stedfortræder for formanden og hvert af de andre medlemmer.
Stk. 3. Valgnævnet er beslutningsdygtigt, når nævnets medlemmer eller disses stedfortrædere er til stede.
Beslutninger træffes ved stemmeflertal.
Står stemmerne lige, er formandens stemme afgørende.
 Stk. 4. Valgnævnets formand kan på nævnets vegne afgøre sager, som ikke tåler opsættelse, eller hvis udfald ikke giver anledning til tvivl.
 Stk. 5. Valgnævnets afgørelser kan ikke indbringes for anden administrativ myndighed.
 Stk. 6. Valgnævnet tilvejebringer og meddeler velfærdsministeren de oplysninger, denne måtte forlange om nævnets virksomhed.
Stk. 7. Velfærdsministeren fastsætter Valgnævnets forretningsorden, herunder regler om indkaldelse af stedfortrædere.
Velfærdsministeren fastsætter vederlag og udgiftsgodtgørelse til nævnets medlemmer og deres stedfortrædere.
 Stk. 8. Velfærdsministeriet stiller sekretariatsbetjening til rådighed for Valgnævnet.
Stk. 9. Folketingets Ombudsmands virksomhed omfatter Valgnævnet.« 6. § 54, stk. 1, ophæves og i stedet indsættes:
 »Vælgere, der er indlagt på sygehus, kan brevstemme på sygehuset.
 Stk. 2. Vælgere, der bor eller opholder sig i følgende boformer eller boliger, kan brevstemme i boformen eller boligen:
 1) Plejehjem og beskyttede boliger, der drives efter reglerne i lov om social service.
 2) Boformer tilvejebragt efter reglerne i lov om social service for kvinder, som har været udsat for vold, trusler om vold eller tilsvarende krise i relation til familie- eller samlivsforhold.
3) Boformer tilvejebragt efter reglerne i lov om social service til midlertidigt eller længerevarende ophold for voksne, der på grund af nedsat fysisk eller psykisk funktionsevne eller særlige sociale problemer har behov herfor, samt boformer for voksne, der drives efter nævnte lovs forsøgsbestemmelser.
Kommunalbestyrelsen kan beslutte, at brevstemmeafgivning i de nævnte boformer i stedet skal ske efter reglerne i stk. 4 om brevstemmeafgivning i hjemmet.
4) Opholdssteder uden for de pågældendes bolig, hvor kommunen efter reglerne i lov om social service giver tilbud om personlig hjælp, omsorg og pleje m.v. til personer, som på grund af midlertidig eller varigt nedsat fysisk eller psykisk funktionsevne har behov herfor.
Kommunalbestyrelsen kan beslutte, at der ikke skal foretages brevstemmeafgivning i de nævnte opholdssteder uden for de pågældendes bolig.
 5) Almene plejeboliger, der er omfattet af lov om almene boliger m.v., plejeboliger, der er omfattet af lov om boliger for ældre og personer med handicap, ustøttede private plejeboliger, der er omfattet af lov om leje, og friplejeboliger, der er omfattet af lov om friplejeboliger.
6) Øvrige almene ældreboliger, der er omfattet af lov om almene boliger m.v., øvrige ældreboliger, der er omfattet af lov om boliger for ældre og personer med handicap, samt lette kollektivboliger og boliger og hjem for gamle, syge og svagelige, der er omfattet af de i medfør af lov om boligbyggeri og lov om almene boliger m.v. fastsatte forskrifter herom.
Kommunalbestyrelsen kan beslutte, at brevstemmeafgivning i de nævnte boligtyper i stedet skal ske efter reglerne i stk. 4 om brevstemmeafgivning i hjemmet.« 7. I § 55, stk. 1, ændres »§ 54, stk. 1, nr. 1, og stk. 2« til: »§ 54, stk. 1 og 3«.
 8. I § 55, stk. 2, ændres »§ 54, stk. 1, nr. 2-4, og stk. 3« til: »§ 54, stk. 2 og 4«.
 9. I § 55, stk. 3, ændres »§ 54, stk. 4« til: »§ 54, stk. 5«.
§ 2 I lov om valg af danske medlemmer til Europa-Parlamentet, jf. lovbekendtgørelse nr. 52 af 2. februar 2004, som ændret ved § 2 i lov nr. 294 af 27. april 2005, foretages følgende ændringer:
 1. I § 1 og § 2, stk. 1, ændres »14« til: »13«.
 2. § 11, stk. 2, ophæves, og i stedet indsættes:
»Stk. 2. Vælgererklæringerne skal afgives på en formular, der forinden skal godkendes af det valgnævn, der er nedsat i henhold til § 17 i lov om valg til Folketinget.
Godkendelsen gælder i 3 år regnet fra godkendelsens dato.
I forbindelse med godkendelse af formularen afgør Valgnævnet, om navnet på det nye parti kan godkendes, jf. § 12. Godkendelsen af partinavnet gælder i samme tidsrum som godkendelsen af formularen.
En ansøgning om godkendelse af en formular for et nyt parti, hvis navn ikke kan godkendes, jf. § 12, kan tidligst indgives 30 dage før udløbet af den periode, hvor navnet ikke kan godkendes.
Stk. 3. Valgnævnet kan efter ansøgning forlænge godkendelsen af formularen og partinavnet for et år regnet fra udløbet af den tidligere godkendelse, hvis der er grund til at antage, at der inden for denne periode vil blive foretaget partianmeldelse.
Forlængelse kan i særlige tilfælde ske flere gange.
En ansøgning om forlængelse kan, bortset fra ganske særlige tilfælde, senest indgives ved udløbet af den tidligere godkendelse.
Indgives ansøgning om forlængelse af godkendelse senest ved udløbet af den tidligere godkendelse, opretholdes godkendelsen, indtil der er truffet afgørelse om, hvorvidt ansøgningen kan imødekommes.
Stk. 4. Er partianmeldelse ikke foretaget inden for den periode, hvor godkendelsen af partiets formular til vælgererklæring og en eventuel forlængelse af denne gælder, jf. stk. 2 og 3, kan den, der har fået partiets formular til vælgererklæring godkendt, tidligst indgive ansøgning om godkendelse af en formular med det samme partinavn et år efter udløbet af den tidligere godkendelse.
Dette gælder dog ikke, hvis andre efter reglerne i § 12, jf. 13, stk. 1, nr. 2 og 5, og stk. 2, i lov om valg til Folketinget, ikke kan få godkendt partinavnet.« § 3 I lov om kommunale og regionale valg, jf. lovbekendtgørelse nr. 1293 af 8. december 2006, foretages følgende ændringer:
 1. § 60, stk. 1, ophæves og i stedet indsættes:
 »Vælgere, der er indlagt på sygehus, kan brevstemme på sygehuset.
 Stk. 2. Vælgere, der bor eller opholder sig i følgende boformer eller boliger, kan brevstemme i boformen eller boligen:
 1) Plejehjem og beskyttede boliger, der drives efter reglerne i lov om social service.
 2) Boformer tilvejebragt efter reglerne i lov om social service for kvinder, som har været udsat for vold, trusler om vold eller tilsvarende krise i relation til familie- eller samlivsforhold.
3) Boformer tilvejebragt efter reglerne i lov om social service til midlertidigt eller længerevarende ophold for voksne, der på grund af nedsat fysisk eller psykisk funktionsevne eller særlige sociale problemer har behov herfor, samt boformer for voksne, der drives efter nævnte lovs forsøgsbestemmelser.
Kommunalbestyrelsen kan beslutte, at brevstemmeafgivning i de nævnte boformer i stedet skal ske efter reglerne i stk. 4 om brevstemmeafgivning i hjemmet.
4) Opholdssteder uden for de pågældendes bolig, hvor kommunen efter reglerne i lov om social service giver tilbud om personlig hjælp, omsorg og pleje m.v. til personer, som på grund af midlertidig eller varigt nedsat fysisk eller psykisk funktionsevne har behov herfor.
Kommunalbestyrelsen kan beslutte, at der ikke skal foretages brevstemmeafgivning i de nævnte opholdssteder uden for de pågældendes bolig.
 5) Almene plejeboliger, der er omfattet af lov om almene boliger m.v., plejeboliger, der er omfattet af lov om boliger for ældre og personer med handicap, ustøttede private plejeboliger, der er omfattet af lov om leje, og friplejeboliger, der er omfattet af lov om friplejeboliger.
6) Øvrige almene ældreboliger, der er omfattet af lov om almene boliger m.v., øvrige ældreboliger, der er omfattet af lov om boliger for ældre og personer med handicap, samt lette kollektivboliger og boliger og hjem for gamle, syge og svagelige, der er omfattet af de i medfør af lov om boligbyggeri og lov om almene boliger m.v. fastsatte forskrifter herom.
Kommunalbestyrelsen kan beslutte, at brevstemmeafgivning i de nævnte boligtyper i stedet skal ske efter reglerne i stk. 4 om brevstemmeafgivning i hjemmet.« 2. I § 61, stk. 1, ændres »§ 60, stk. 1, nr. 1, og stk. 2« til: »§ 60, stk. 1 og 3«.
 3. I § 61, stk. 2, ændres »§ 60 stk. 1, nr. 2-4, og stk. 3« til: »§ 60, stk. 2 og 4«.
 4. I § 61, stk. 3, ændres »§ 60, stk. 4« til: »§ 60, stk. 5«.
§ 4 Loven træder i kraft den 1. juli 2008.
§ 5 Stk. 1. Personer, der ved lovens ikrafttræden er udpeget som medlemmer og stedfortrædere af Valgretsnævnet, fortsætter indtil videre som medlemmer henholdsvis stedfortrædere af Valgnævnet.
 Stk. 2. Valgnævnet færdigbehandler sager om optagelse på valglisten og om godkendelse af formularer til vælgererklæringer for nye partier, der ikke er afgjort ved lovens ikrafttræden.
 Stk. 3. Optagelser på valglisten og godkendelser af formularer til vælgererklæringer, som er meddelt før lovens ikrafttræden, for nye partier, der ønsker at deltage i folketingsvalg eller Europa-Parlamentsvalg, bevarer deres gyldighed og vedbliver at være omfattet af Partinavneregistret, jf. § 13, stk. 4, i lov om valg til Folketinget.
§ 6 Stk. 1. Sager om godkendelse af formularer til vælgererklæringer for nye partier, der ikke vedrører fornyelse af en tidligere meddelt godkendelse, og som ikke er afgjort ved lovens ikrafttræden, behandles efter reglerne i lov om valg til Folketinget, som ændret ved denne lovs § 1, og lov om valg af danske medlemmer til Europa-Parlamentet, som ændret ved denne lovs § 2, jf. dog stk. 2.
 Stk. 2. § 12, stk. 2, 5. pkt., i lov om valg til Folketinget, som affattet ved denne lovs § 1, nr. 1, og § 11, stk. 2, 5. pkt., i lov om valg af danske medlemmer til Europa-Parlamentet, som affattet ved denne lovs § 2, nr. 2, finder ikke anvendelse, hvis den periode, hvor navnet for det nye parti ikke kan godkendes, udløber før lovens ikrafttræden.
§ 7 Stk. 1. Valgnævnet kan efter ansøgning forlænge godkendelser af formularer til vælgererklæringer for nye partier, der er meddelt uden at være fornyet før lovens ikrafttræden.
Forlængelsen sker for et år regnet fra udløbet af den tidligere godkendelse.
Valgnævnet kan efter reglerne i lov om valg til Folketinget, som ændret ved denne lovs § 1, og lov om valg af danske medlemmer til Europa-Parlamentet, som ændret ved denne lovs § 2, forlænge en godkendelse, der er forlænget efter 1. pkt.
Efter udløbet af en forlænget godkendelse efter 1. eller 3. pkt. kan Valgnævnet på ny meddele godkendelse af disse formularer efter den nævnte lovgivning.
 Stk. 2. Valgnævnet kan efter reglerne i lov om valg til Folketinget, som ændret ved denne lovs § 1, og lov om valg af danske medlemmer til Europa-Parlamentet, som ændret ved denne lovs § 2, forlænge godkendelser af formularer til vælgererklæringer for nye partier, der er meddelt og fornyet før lovens ikrafttræden, jf. dog stk. 3. Valgnævnet kan efter den nævnte lovgivning på ny meddele godkendelse af de formularer, der er nævnt i 1. pkt., samt af formularer, der er forlænget efter 1. pkt.
 Stk. 3. § 12, stk. 3, 3. og 4. pkt. i lov om valg til Folketinget, som affattet ved denne lovs § 1, nr. 1, og § 11, stk. 3, 3. og 4. pkt., i lov om valg af danske medlemmer til Europa-Parlamentet, som affattet ved denne lovs § 2, nr. 2, finder ikke anvendelse, hvis den fornyede godkendelse udløber før lovens ikrafttræden.
§ 8 Valgnævnet kan efter reglerne i lov om valg til Folketinget, som ændret ved denne lovs § 1, og lov om valg af danske medlemmer til Europa-Parlamentet, som ændret ved denne lovs § 2, tilbagekalde godkendelser af formularer til vælgererklæringer for nye partier og eventuelle fornyelser af disse, der er meddelt før lovens ikrafttræden.
§ 9 Stk. 1. § 1, nr. 6-9, finder anvendelse for folketingsvalg, der udskrives ved lovens ikrafttræden eller senere.
 Stk. 2. § 2, nr. 1, har virkning fra valget i 2009 til Europa-Parlamentet.
§ 10 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Med lovforslaget udvides Valgretsnævnets kompetence til ikke blot som i dag at omfatte sager om optagelse af udlandsdanskere på valglisten, men også at omfatte sager om godkendelse af navnet for et nyt parti og den formular, som vælgererklæringer for et nyt parti skal afgives på.
Denne del af lovforslaget er en opfølgning på den tilkendegivelse, den tidligere indenrigs- og sundhedsminister har afgivet i forbindelse med 1. behandlingen i folketingsåret 2006-07 af beslutningsforslag nr.
B 37 om nedsættelse af et uafhængigt organ, der godkender politiske partiers navne.
 Som en konsekvens af kompetenceudvidelsen foreslås det, at nævnet ændrer navn til Valgnævnet, og at nævnet, der i dag består af en dommer (formand), en kyndig i statsforfatningsret og en embedsmand fra Velfærdsministeriet, i sager om godkendelse af partinavne tillige skal bestå af en kyndig i navne- og varemærkerettigheder.
Lovforslaget indeholder endvidere nye regler for godkendelse og forlængelse af godkendelse af partinavne og formularer til vælgererklæringer.
Godkendelsesperioden udvides fra to til tre år.
Til gengæld strammes betingelserne for at forlænge godkendelsen, således at det undgås, at partistiftere i længere ubrudte perioder lægger beslag på »gode« partinavne, uden at der er udsigt til, at partiet i løbet af godkendelsesperioden kan opnå det fornødne antal vælgererklæringer.
Har et parti fået afslag på forlængelse, kan ansøgning om generhvervelse af partinavnet tidligst indgives efter et år fra den tidligere godkendelse, således at partinavnet i denne periode er stillet til fri afbenyttelse for andre end den, der i første omgang fik meddelt godkendelse.
 Med lovforslaget nedsættes antallet af danske medlemmer af Europa-Parlamentet fra 14 til 13. Nedsættelsen er en følge af Bulgariens og Rumæniens optagelse i EU og en udmøntning af udvidelsestraktaten om Den Europæiske Unions udvidelse med Bulgarien og Rumænien, som er ratificeret af Danmark ved en særlig lov herom.
 Reglerne om, i hvilke boformer og boliger der ved folketingsvalg, Europa-Parlamentsvalg samt regionale og kommunale valg kan brevstemmes, foreslås justeret i lyset af de forskellige boligformer, voldsramte kvinder, ældre og handicappede og personer med særlige sociale problemer vil kunne tilbydes efter social- og boliglovgivningen.
Nærværende lovforslag er en genfremsættelse af det lovforslag nr.
L 9, der blev fremsat den 3. oktober 2007, jf.
FT 2007-08 (1. samling), tillæg A 125, og som er bortfaldet som følge af afholdelse af folketingsvalg.
I det genfremsatte lovforslag er der foretaget enkelte ændringer og præciseringer.
2. Lovforslagets indhold 2.1. Udvidelse af Valgretsnævnets kompetence til at omfatte partinavnesager 2.1.1. Gældende regler om Valgretsnævnets kompetence og kompetencen til at afgøre partinavnesager Efter de gældende regler omfatter Valgretsnævnets kompetence sager om optagelse af personer med dansk indfødsret på folketingsvalglisten, der har valgret uanset ophold i udlandet.
Kommunalbestyrelsen (folkeregistret) optager efter ansøgning vælgere med ophold i udlandet på folketingsvalglisten, såfremt der ikke er anledning til tvivl om, at ansøgeren uanset ophold i udlandet har fast bopæl i riget, jf. nærmere folketingsvalglovens § 2, stk. 1  3, såfremt ansøgeren ikke har haft ophold i udlandet i mere end 4 år, og såfremt ansøgeren i øvrigt opfylder de almindelige valgretsbetingelser.
Er ansøgeren en ægtefælle, registreret partner eller samlever, jf. nærmere folketingsvalglovens § 2, stk. 4, til en vælger, der uanset ophold i udlandet har fast bopæl i riget, jf. nærmere folketingsvalglovens § 2, stk. 1  3, (hovedpersonen), kan kommunalbestyrelsen (folkeregistret) kun optage vedkommende på folketingsvalglisten, hvis både ansøgeren og hovedpersonen har haft ophold i udlandet i mere end 4 år og i øvrigt opfylder de almindelige valgretsbetingelser.
Har ansøgeren eller en eventuel hovedperson haft ophold i udlandet i mere end 4 år, eller er der i øvrigt tvivl om, hvorvidt ansøgeren uanset ophold i udlandet har fast bopæl i riget, videresender folkeregistret ansøgningen til afgørelse i Valgretsnævnet.
Kun Valgretsnævnet kan således meddele afslag på en ansøgning om optagelse på folketingsvalglisten, og kun Valgretsnævnet kan optage en vælger på valglisten, der har haft ophold i udlandet i mere end 4 år.
Der henvises til folketingsvalglovens § 16, stk. 2, som affattet ved lov nr. 271 af 13. maj 1987 (FT 1986-87, lovforslag nr.
L 170: 6697, 11201, 11491; A 3237; B 1529), og ændret ved lov nr. 215 af 28. marts 2001 (FT 2000-01, lovforslag nr.
L 123: 3029, 5362, 5507; A 2754; B 685) og til bekendtgørelse nr. 605 af 21. juni 2004 om optagelse på folketingsvalglisten af personer, der har valgret uanset ophold i udlandet.
Efter de gældende regler er det velfærdsministerens kompetence at tage stilling til, hvorvidt den formular, som vælgererklæringer for et nyt parti skal afgives på, kan godkendes, og dermed, om det navn for det nye parti, der er angivet på formularen, er det samme som eller forveksleligt med navnet for et andet parti, der er beskyttet mod, at andre kan få navnet godkendt, jf. nærmere folketingsvalglovens § 12, stk. 2, og § 13 og Europa-Parlamentsvalglovens § 11, stk. 2, og § 12. Det har, siden det ved lov nr. 373 af 21. december 1938 om ændring af den dagældende rigsdagslov blev indført som et krav, at vælgererklæringer for et nyt parti skulle afgives på en godkendt formular, været den tidligere indenrigs- og sundhedsministers kompetence at godkende formularen.
Tilsvarende har det altid været den tidligere indenrigs- og sundhedsministers kompetence at godkende formularen til vælgererklæringer til brug for Europa-Parlamentsvalg.
Dette kan ses i sammenhæng med, at det tillige er velfærdsministerens (tidligere indenrigs- og sundhedsministerens) kompetence at modtage anmeldelser fra nye partier, der ønsker at deltage i folketingsvalg og Europa-Parlamentsvalg, og at efterprøve, om anmeldelsen er ledsaget af det fornødne antal vælgererklæringer (ved folketingsvalg mindst svarende til 1/175 af samtlige gyldige stemmer ved det sidst afholdte folketingsvalg, hvilket for tiden er 19.769 vælgererklæringer, og ved Europa-Parlamentsvalg mindst svarende til 2 pct. af samtlige gyldige stemmer ved det sidst afholdte folketingsvalg, hvilket for tiden er 67.145 vælgererklæringer), jf. folketingsvalglovens § 12, stk. 1, og Europa-Parlamentsvalglovens § 11, stk. 1.
2.1.2. Baggrunden for forslaget om udvidelse af Valgretsnævnets kompetence til at omfatte partinavnesager Som oplyst i det tidligere Indenrigs- og Sundhedsministeriums brev til Folketingets Kommunaludvalg den 16. februar 2007 (alm. del  bilag 56) havde det tidligere Indenrigs- og Sundhedsministerium modtaget en række ansøgninger om navne på nye partier, hvor der har været risiko for forveksling med Venstre, Danmarks Liberale Parti.
Ansvaret for behandlingen af disse sager blev ressortoverført til justitsministeren.
Baggrunden for overførslen var, at der i denne type sager, hvor partiet Venstre, Danmarks Liberale Parti, som den tidligere indenrigs- og sundhedsminister er næstformand for, er part i sagen, kunne rejses spørgsmål om den tidligere indenrigs- og sundhedsministers habilitet.
Sagerne blev fortsat behandlet af det tidligere Indenrigs- og Sundhedsministeriums medarbejdere, men det skete under justitsministerens ansvar.
Den 30. januar 2007 traf det tidligere Indenrigs- og Sundhedsministerium efter forelæggelse for justitsministeren således afgørelse vedrørende 11 ansøgninger om i alt 21 navne til nye partier, hvor der var risiko for forveksling med Venstre, Danmarks Liberale Parti.
Andre sager, hvor der har været risiko for forveksling med Venstre, Danmarks Liberale Parti, er på tilsvarende måde blevet overført til justitsministeren.
Sagerne har givet regeringen anledning til at overveje, om det er hensigtsmæssigt, at forskellige ministre er ansvarlige for behandlingen af disse sager.
Efter regeringens opfattelse er det vigtigt at sikre, at samme organ er ansvarligt for alle sagerne, uanset hvilket partinavn der ansøges om og uanset eventuel forvekslingsmulighed med eksisterende partier.
Regeringen finder også, at det er vigtigt at fjerne enhver mistanke om, at sagerne ikke behandles neutralt og uden skelen til partipolitiske interesser.
Det vil af hensyn til sagernes karakter være at foretrække, at sagerne afgøres af et sagkyndigt og politisk neutralt organ.
På denne baggrund foreslås det, at det af ministeren uafhængige Valgretsnævns kompetenceområde udvides, således at nævnet fremover ud over sager om optagelse af personer med dansk indfødsret på folketingsvalglisten med valgret uanset ophold i udlandet tillige behandler sager om meddelelse, forlængelse og tilbagekaldelse af godkendelse af formularen til vælgererklæringer for nye partier og dermed af navnet på disse partier.
Som en konsekvens heraf foreslås det, at det fremover er Valgretsnævnet, der fører fortegnelsen over de partinavne, der efter folketingsvalglovens § 13, stk. 1, nr. 1  6, ikke kan godkendes som navne for nye partier, der ønsker at deltage i folketingsvalg eller Europa-Parlamentsvalg (Partinavneregistret).
Denne del af lovforslaget er en opfølgning på den tilkendegivelse, den tidligere indenrigs- og sundhedsminister har afgivet over for Folketingets Kommunaludvalg den 16. februar 2007 (alm. del  bilag 56) og på den tilkendegivelse, den tidligere indenrigs- og sundhedsminister har afgivet i forbindelse med 1. behandlingen den 21. februar 2007 af beslutningsforslag nr.
B 37 om nedsættelse af et uafhængigt organ, der godkender politiske partiers navne (FT 2006-07, FF 4418).
 Der henvises nærmere til lovforslagets § 1, nr. 1 (§ 12, stk. 2, 1. pkt., og stk. 3, 1. pkt.), 2 (§ 13, stk. 3, 1. pkt.) og 3 samt § 2, nr. 2 (§ 11, stk. 2, 1. pkt., og stk. 3, 1. pkt.).
 Overførslen af partinavnesagerne fra velfærdsministeren til Valgretsnævnet vil selvsagt ikke berøre Folketingets prøvelse efter grundlovens § 33 af gyldigheden af sine medlemmers valg.
 2.1.3. Forslag om, at Valgretsnævnet skifter navn til Valgnævnet.
 Det foreslås i samme forbindelse som følge af Valgretsnævnets bredere kompetenceområde, at Valgretsnævnet skifter navn til Valgnævnet.
 Der henvises nærmere til lovforslagets § 1, nr. 1, 2, 3 og 5 og § 2, nr. 2.
2.1.4. Valgnævnets sammensætning Udvidelsen af Valgretsnævnets kompetence rejser spørgsmål om det kommende uafhængige Valgnævns sammensætning.
Efter gældende regler består Valgretsnævnet af en dommer som formand, et andet medlem, der skal være kyndig i statsforfatningsret, og et tredje medlem, der forudsættes at være en embedsmand fra Velfærdsministeriet med valgteknisk ekspertise, jf. folketingsvalglovens § 17, stk. 2, og besvarelsen af spørgsmål nr. 5 til det lovforslag, der lå til grund for lov nr. 145 af 30. april 1980 om ændring af folketingsvalgloven (FT 1979-80, 2. saml., lovforslag nr.
L 143: 6134, 8119, 8347; A 3553; B 647 og 687). Det statsforfatningsretskyndige medlem har hidtil været en nuværende eller forhenværende universitetsprofessor med virkefelt inden for statsforfatningsretten.
Efter regeringens opfattelse vil disse medlemmer tillige være en relevant sammensætning ved behandlingen af partinavnesager i det nye uafhængige Valgnævn.
Statsforfatningsretlig og i det hele offentligretlig sagkundskab samt valgretlig ekspertise er vigtig at inddrage ved behandlingen af sager om udøvelsen af den grundlæggende demokratiske rettighed at opstille nye partier til valg.
Ved behandlingen af partinavnesager er det imidlertid efter regeringens opfattelse hensigtsmæssigt at supplere nævnet med et yderligere fjerde medlem, der skal være kyndigt i navne- og varemærkerettigheder.
Der er to grunde hertil.
For det første beror afgørelsen af, hvorvidt navnet på et nyt parti kan give anledning til, at partiet forveksles med et af de partier, hvis navne er beskyttet mod, at andre kan få navnet godkendt, jf. folketingsvalglovens § 13, stk. 1, og Europa-Parlamentsvalglovens § 12, efter Velfærdsministeriets praksis på en konkret sammenholdelse af det nye partis navn med det officielle navn, som det parti, det nye partis navn kan give anledning til forvekslingsrisiko med, er anført med eller i givet fald skal anføres med på stemmesedlen.
I denne vurdering indgår bl.a., i hvilket omfang der i navnene indgår almene betegnelser uden selvstændigt indhold, og i hvilket omfang der er i det ønskede partinavn ud over ord eller afledninger heraf, der svarer til, hvad der indgår i navnet for det parti, det nye partis navn kan give anledning til forvekslingsrisiko med, indgår elementer, hvormed det tilstrækkeligt tydeligt angives, at der med dette parti er tale om et andet parti end det parti, hvis navn er beskyttet.
Reglerne herom blev indført ved lov nr. 145 af 30. april 1980 om ændring af den dagældende folketingsvalglov og fik deres nuværende udformning ved lov nr. 215 af 28. marts 2001 om ændring af folketingsvalgloven.
Denne konkrete bedømmelse har visse lighedspunkter med vurderingen af efter de navne- eller varemærkeretlige regler, om et varemærke eller en forenings navn har det fornødne særpræg til at blive beskyttet, og om der er risiko for forveksling.
For det andet kan godkendelsen af navnet på et nyt parti ikke gives, ligesom godkendelsen kan tilbagekaldes, såfremt der i øvrigt er grund til at antage, at en anden har opnået eneret til navnet, jf. folketingsvalglovens § 13, stk. 2, og Europa-Parlamentsvalglovens § 12. Reglerne herom blev indført ved lov nr. 215 af 28. marts 2001 om ændring af folketingsvalgloven.
Denne vurdering beror bl.a. på, om en anden efter de navne- og varemærkeretlige regler har erhvervet eneret til navnet.
Det er i den forbindelse i et vist omfang muligt at foretage søgninger i diverse registre, herunder varemærke- og virksomhedsregistre, for at konstatere, om der er tidligere registrerede rettighedsindehavere, der efter de navne- og varemærkeretlige regler har erhvervet eneret til navnet.
Et fjerde medlem, der er kyndigt i navne- og varemærkerettigheder, vil kunne bidrage væsentligt til valgnævnets arbejde ved at foretage de nævnte vurderinger.
 Det foreslås på denne baggrund, at Valgnævnet ved behandlingen af sager om meddelelse, forlængelse og tilbagekaldelse af godkendelse af formularer til vælgererklæringer for nye partier består af et yderligere fjerde medlem, der er kyndigt i navne- og varemærkerettigheder.
 Der henvises nærmere til lovforslagets § 1, nr. 5 (§ 17, stk. 2).
2.1.5. Forholdet mellem Valgnævnet og Folketingets Ombudsmand Udvidelsen af Valgretsnævnets kompetence rejser spørgsmål om forholdet mellem det nye uafhængige Valgnævn og Folketingets Ombudsmand.
 Valgnævnet er  ligesom Valgretsnævnet  en del af den offentlige forvaltning og derfor som udgangspunkt omfattet af ombudsmandens virksomhed, der omfatter alle dele af den offentlige forvaltning, jf. ombudsmandslovens § 7, stk. 1 (lov nr. 473 af 12. juni 1996) (FT 1995-96: 1025, 6930, 7359; A 1700; B 871).
Folketingets Ombudsmand har imidlertid erklæret sig inkompetent over for Valgretsnævnet.
Ombudsmanden har henvist til, at ombudsmandens virksomhed ikke omfatter domstolene, jf. ombudsmandslovens § 7, stk. 2, og at Valgretsnævnet, hvis formand efter folketingsvalgloven skal være en dommer, er et domstolslignende nævn.
Ifølge det af Folketingets Præsidium nedsatte udvalg vedrørende ændringer i ombudsmandsloven, hvis anbefalinger lå til grund for ombudsmandsloven, bør procesformen være afgørende for, om nævn, der har en dommer som formand, skal være omfattet af ombudsmandens virksomhed, idet kun de nævn, der ved kontradiktorisk proces, mulighed for mundtlighed, besigtigelse m.v. er domstolslignende, efter udvalgets opfattelse bør undtages fra ombudsmandens indseende, jf. betænkning nr. 1272/1994, side 98 ff.
Udvalgets anbefaling herom er gengivet i bemærkningerne til det lovforslag, der lå til grund for ombudsmandsloven (FT 1995-96, A 1709).
Efter regeringens opfattelse må dette kriterium føre til, at Valgnævnet bliver omfattet af ombudsmandens virksomhed, idet såvel de valgretssager, der er omfattet af Valgretsnævnets kompetence, som de partinavnesager, der foreslås omfattet af det nye Valgnævns kompetence, sædvanligvis afgøres på et skriftligt grundlag.
Hertil kommer, at baggrunden for, at ombudsmanden erklærede sig for inkompetent over for Valgretsnævnet, var, at ombudsmanden på dette tidspunkt i lyset af den forestående lovrevision havde indført den praksis uden at gå ind i mere detaljerede og sammensatte overvejelser at erklære sig for inkompetent over for dommerledede nævn, medmindre der klart var tale om et rent administrativt organ, jf. en artikel af Hans Gammeltoft-Hansen med overskriften Domstolene, dommerne og ombudsmanden optrykt i Ugeskrift for Retsvæsen, 1993, B 313 ff., navnlig 316.
 Det foreslås på denne baggrund, at det nye Valgnævn i modsætning til, hvad der hidtil har været gældende for Valgretsnævnet, bliver omfattet af ombudsmandens virksomhed.
2.1.6. Andre forslag Udvidelsen af Valgretsnævnets kompetence har også givet anledning til en række tydeliggørelser af reglerne for det kommende Valgnævns virkemåde.
Der henvises nærmere til lovforslagets § 1, nr. 5 (§ 17, stk. 3  8).
2.2. Nye regler for godkendelse og forlængelse af godkendelse af et nyt partis navn og formular til vælgererklæringer 2.2.1. Gældende regler for godkendelse og fornyelse af godkendelsen Efter gældende regler gælder godkendelsen af en formular til vælgererklæringer for nye partier, der ønsker at stille op til folketingsvalg henholdsvis Europa-Parlamentsvalg, for to år regnet fra godkendelsens dato.
Velfærdsministeren kan forny godkendelsen, såfremt særlige forhold taler derfor.
Godkendelsen af partinavnet, der skal ske i forbindelse med godkendelsen af formularen, gælder i samme tidsrum som godkendelsen af formularen.
Der henvises til folketingsvalglovens § 12, stk. 2, og Europa-Parlamentsvalglovens § 11, stk. 2.
Som anført i bemærkningerne til lovforslag nr.
L 170, der lå til grund for lov nr. 271 af 13. maj 1987, hvorved de nuværende regler blev indsat i folketingsvalgloven, (FT 1986-87, A 3304) kan særlige forhold bl.a. foreligge, hvis der kun har manglet få vælgererklæringer til at foretage partianmeldelse.
Endvidere var anført, at reglerne om fornyelse af en formulargodkendelse var formuleret i overensstemmelse med ministeriets praksis på området.
Bestemmelsen om betingelserne for fornyelse af godkendelse erstattede den tidligere gældende bestemmelse i folketingsvalglovens § 23, stk. 4, der blev indsat ved lov nr. 145 af 30. april 1980, hvorefter indenrigsministeren kunne forlænge godkendelsen, når omstændighederne talte derfor.
Ifølge bemærkningerne til denne bestemmelse (FT 1979-80, 2. samling, A 3587-88) var fastsættelsen af gyldighedsperioden på 2 år i overensstemmelse med gældende praksis, idet man ikke havde fundet det rimeligt, at en indehaver af en godkendt partibetegnelse, som i længere tid ikke havde kunnet opnå det fornødne antal underskrifter, kunne have et tidsubegrænset monopol på partibetegnelsen.
For ikke at afskære partier, der skønnes at have sandsynlig mulighed for at opnå det fornødne antal underskrifter, fra at benytte partibetegnelsen til fortsat underskriftsindsamling foresloges en adgang for indenrigsministeren til efter skøn i hvert enkelt tilfælde at forlænge godkendelsens gyldighed.
Efter ministeriets praksis lægges der ved ministeriets stillingtagen til, om godkendelsen kan fornys, vægt på, om partiet kan give nærmere oplysning om de aktiviteter, partiet har udfoldet i godkendelsesperioden eller påregner at udfolde i fremtiden, samt på omfanget af disse aktiviteter, herunder hvor mange vælgererklæringer partiet har indsamlet eller påregner at indsamle, og inden for hvilken periode vælgererklæringerne er indsamlet.
Efter ministeriets praksis stilles der ikke særlig strenge krav for at anse fornyelsesbetingelsen for opfyldt.
Selv i tilfælde, hvor der ikke er blevet indsamlet nogen vælgererklæringer, men hvor partiet har oplyst at have forberedt en sådan indsamling, er godkendelser blevet fornyet.
Ministeriet har anlagt denne lempelige praksis under henvisning til, at baggrunden for, at godkendelsesperioden er begrænset til to år, primært har været at undgå, at inaktive partistiftere i længere ubrudte perioder lægger beslag på »gode« partinavne.
Den gældende bestemmelse i folketingsvalglovens § 12, stk. 2, 4. pkt., hvorefter velfærdsministeren blandt andet kan forny godkendelsen, såfremt særlige forhold taler derfor, indeholder ikke nogen angivelse af, for hvilken periode fornyelse skal meddeles, eller om fornyelse kan ske flere gange.
Det er i ministeriets praksis antaget, at fornyelsen gælder for to år ligesom den oprindelige godkendelse, ligesom der ikke er nogen grænse for, hvor mange gange fornyelse kan ske.
Kravene til at anse fornyelsesbetingelsen for opfyldt skærpes ifølge ministeriets praksis i takt med antallet af anmodninger om fornyelse.
2.2.2. Principper for godkendelse og forlængelse af godkendelse Efter regeringens opfattelse bør adgangen til godkendelse og forlængelse af godkendelse af formularer til vælgererklæringer for nye partier tilrettelægges således, at det sikres, at forlængelse af godkendelse kan ske, hvor det er sandsynligt at det nye parti derved kan opnå det fornødne antal vælgererklæringer til at kunne stille op til folketingsvalg henholdsvis Europa-Parlamentsvalg.
Samtidig bør det undgås, at et parti i længere ubrudte perioder lægger beslag på et »godt« partinavn uden udsigt til at opnå det fornødne antal vælgererklæringer.
Regelsættet skal endvidere være indrettet således, at der for både partiet selv og for andre hersker klarhed over betingelserne for godkendelse og forlængelse af godkendelse.
Efter regeringens opfattelse lever den nuværende adgang til godkendelse og fornyelse af godkendelse ikke fuldt op til disse principper: Den lempelige praksis for forlængelse af godkendelse, endda i flere omgange, indebærer, at der er tilfælde, hvor partistiftere sidder for længe på et partinavn, uden at andre kan benytte det, og uden at der er udsigt til, at partiet i løbet af godkendelsesperioden kan opnå det fornødne antal vælgererklæringer.
Den lempelige praksis indebærer endvidere, at en godkendelse, som ønskes fornyet, normalt bliver fornyet en eller eventuelt flere gange.
Det er således ikke helt klart, hvor længe en partistifter kan lægge beslag på partinavnet, inden partinavnet bliver stillet til fri afbenyttelse for andre end den, der i første omgang fik meddelt godkendelse.
Efter regeringens opfattelse bør forlængelse af en godkendelse af en formular til vælgererklæringer begrænses til tilfælde, hvor det er sandsynligt, at det nye parti derved kan opnå det fornødne antal vælgererklæringer.
En forlængelse bør således have undtagelsens karakter.
Omverdenen skal kunne regne med, at godkendelse normalt ophører ved udgangen af den periode, hvor den er meddelt.
Til gengæld skal godkendelsesperioden have en sådan længde, at nye partier, der ønsker at stille op til folketingsvalg og Europa-Parlamentsvalg, får bedre tid til at forberede, herunder gennem etablering af lokale organisationer, indsamling af det fornødne antal vælgererklæringer.
Der ændres ikke på det forhold, at vælgererklæringer for partier, der ønsker at deltage i folketingsvalg henholdsvis Europa-Parlamentsvalg, skal være indsamlet inden for 18 måneder henholdsvis et år forud for partianmeldelsen for at kunne medregnes, jf. den gældende bestemmelse i folketingsvalglovens § 12, stk. 5, nr. 1, der med lovforslaget bliver stk. 7, nr. 1 henholdsvis den gældende bestemmelse i Europa-Parlamentsvalglovens § 11, stk. 4, nr. 1, der med lovforslaget bliver § 11, stk. 6, nr. 1.
2.2.3. Forslag om udvidelse af perioden for første gangs godkendelse På denne baggrund foreslås det, at den periode, for hvilken godkendelse meddeles i første omgang udvides fra to til tre år.
Herved gives partier, der ønsker at stille op til folketingsvalg henholdsvis Europa-Parlamentsvalg, bedre tid til at forberede indsamling af vælgererklæringer i godkendelsesperioden.
Der henvises til § 1, nr. 1(§ 12, stk. 2, 2. pkt.) og § 2, nr. 2 (§ 11, stk. 2, 2. pkt.).
2.2.4. Forslag om stramning af betingelserne for forlængelse af godkendelse Til gengæld strammes betingelserne for at forlænge godkendelsen, således at det undgås, at partistiftere i længere ubrudte perioder lægger beslag på »gode« partinavne, uden at der er udsigt til, at partiet i løbet af godkendelsesperioden kan opnå det fornødne antal vælgererklæringer.
Det foreslås således, at forlængelse kun kan ske for et år og kun, såfremt der er grund til at antage, at der inden udløbet af forlængelsesperioden på et år vil være indsamlet det fornødne antal vælgererklæringer.
Forlængelse af en godkendelse vil fremover i almindelighed kun kunne ske, hvis partiet inden for de sidste 18 måneder har indsamlet i størrelsesordenen mindst halvdelen af det fornødne antal vælgererklæringer, eller hvis partiet inden for det sidste halve år har indsamlet i størrelsesordenen mindst en tredjedel af det fornødne antal vælgererklæringer.
I begge situationer skal det endvidere kunne lægges til grund, at indsamlingsarbejdet fortsætter i det fornødne tempo.
Skal forlængelse ske flere gange, skærpes betingelserne, idet det foreslås, at dette kun kan ske i særlige tilfælde.
Der henvises til § 1, nr. 1 (§ 12, stk. 3, 1. og 2. pkt.) og § 2, nr. 2 (§ 11, stk. 3,1. og 2. pkt.).
2.2.5. Forslag om forbud mod generhvervelse af samme partinavn efter afslag på forlængelse De foreslåede regler for godkendelse og forlængelse af godkendelse af et nyt partis navn og formular til vælgererklæringer har også på en række andre punkter givet anledning til tydeliggørelser af de gældende regler.
 Formålet med de foreslåede stramninger af betingelserne for forlængelse af godkendelse er at sikre, at partinavnet som en konsekvens af afslaget på forlængelse i en periode bliver stillet til fri afbenyttelse for andre end den, der i første omgang fik meddelt godkendelse.
Efter ministeriets praksis vil en ansøgning fra et nyt parti, der ønsker at stille op til folketingsvalg, normalt ikke, inden der er forløbet omtrent et år  efter tidligere praksis efter omstændighederne op til to år  siden godkendelsesperiodens udløb, blive vurderet som en anmodning om godkendelse efter den gældende folketingsvalglovs § 12, stk. 2, 1. pkt., men derimod som en ansøgning om fornyelse af godkendelsen efter den gældende folketingsvalglovs § 12, stk. 2, 4. pkt.
En ansøger, der ikke opfylder betingelserne for at få meddelt fornyet godkendelse efter gældende folketingsvalglovs § 12, stk. 2, 4. pkt., vil således normalt først kunne opnå en ny godkendelse efter den gældende folketingsvalglovs § 12, stk. 2, 1. pkt., når der er forløbet omtrent et år siden udløbet af den tidligere, eventuelt fornyede, godkendelse.
Ministeriets praksis har været begrundet i på den ene side, at formålet med bestemmelsen i den gældende folketingsvalglovs § 12, stk. 2, er at undgå, at inaktive partistiftere i længere ubrudte perioder lægger beslag på »gode« partinavne, og på den anden side, at det ikke ville være rimeligt for altid at afskære en tidligere inaktiv partistifter fra på ny at få godkendt partinavnet.
Tilsvarende praksis vil i givet fald finde anvendelse for nye partier, der ønsker at stille op til Europa-Parlamentsvalg.
 Efter regeringens opfattelse bør denne praksis lovfæstes og tydeliggøres af hensyn til regelsættets klarhed både over for det nye parti, der har fået afslag på forlængelse, og over for andre, der måtte være interesseret i at gøre brug af partinavnet.
Det foreslås derfor, at der indføres en regel om, at der tidligst kan indgives ansøgning om generhvervelse af samme partinavn et år efter udløbet af den tidligere godkendelse.
Ved den foreslåede bestemmelse sikres, at partinavnet i en periode på et år fra den tidligere godkendelses udløb er stillet til fri afbenyttelse for andre end den, der i første omgang fik meddelt godkendelse.
Samtidig sikres klarhed over, hvornår denne på ny vil kunne få navnet godkendt.
Bestemmelsen forudsætter, at partinavnet ikke på andet grundlag er beskyttet mod, at andre kan få det godkendt.
I disse situationer gælder bestemmelsen ikke.
 Der henvises nærmere til lovforslagets § 1, nr. 1, (§ 12, stk. 4) og § 2, nr. 2 (§ 11, stk. 4).
2.2.6. Forslag om frist for indgivelse af ansøgning om godkendelse Det foreslås som noget nyt, at en ansøgning om godkendelse af en formular for et nyt parti, hvis navn efter de gældende regler ikke kan godkendes, tidligst kan indgives 30 dage før udløbet af den periode, hvor navnet ikke kan godkendes.
Herved sikres, at ansøgninger, der indgives tidligere end 30 dage før udløbet af den periode, hvor partinavnet eller et hermed forveksleligt navn allerede er godkendt for et andet parti eller er beskyttet mod, at andre kan få godkendt partinavnet, ikke ved godkendelses- eller beskyttelsesperiodens udløb kan optages til behandling, eller  hvis behandling af ansøgningen i mellemtiden måtte være afslået  genoptages til fornyet behandling.
Herved opnås, at partinavnet, hvis den, der i første omgang har fået navnet godkendt, får afslag på forlængelse af godkendelsen, bliver stillet til fri afbenyttelse for dem, der på dette tidspunkt har aktuel interesse i at gøre brug af partinavnet, ligesom det undgås, at andre end den, der i første omgang har fået et navn godkendt, kan lægge beslag på partinavnet ved at indgive ansøgning om godkendelse i selve godkendelsesperioden, før det bliver aktuelt, at partinavnet eventuelt bliver frit på markedet.
 Der henvises nærmere til lovforslagets § 1, nr. 1 (§ 12, stk. 2, 5. pkt.) og § 2, nr. 2 (§ 11, stk. 2, 5. pkt.).
2.2.7. Forslag om frist for indgivelse af ansøgning om forlængelse Det foreslås som noget nyt, at en ansøgning om forlængelse, bortset fra ganske særlige tilfælde, senest kan indgives ved udløbet af den tidligere godkendelse.
En forlængelse af godkendelsen skal i givet fald regnes fra udløbet af den tidligere godkendelse, således at godkendelses- og forlængelsesperioden er en tidsmæssig ubrudt periode.
En forlængelse af en godkendelse har den retsvirkning, at vælgererklæringer indsamlet såvel i godkendelses- som i forlængelsesperioden vil kunne medregnes ved en eventuel partianmeldelse, såfremt de opfylder de øvrige betingelser for at kunne blive medregnet.
Kravet om, at en ansøgning om forlængelse senest kan indgives ved udløbet af den tidligere godkendelse, stilles af ordensmæssige grunde for at sikre, at forlængelse af godkendelse så vidt muligt meddeles i umiddelbar forlængelse af godkendelsesperioden.
Ellers kunne den, der i første omgang har fået godkendelsen, men først efter godkendelsesperiodens udløb indgiver ansøgning om forlængelse, risikere, at andre havde ansøgt om og fået godkendt partinavnet, inden vedkommende indgav ansøgning om forlængelse.
Endvidere undgås den situation, at et partinavn, hvor den, der i første omgang har fået godkendt partinavnet, først efter godkendelsesperiodens udløb indgiver ansøgning om forlængelse, i en periode fremstår som tilgængeligt for andre end den, der i første omgang har fået godkendelsen, og først efter en periode som følge af en forlængelse viser sig fortsat ikke at være tilgængeligt.
 Der henvises nærmere til lovforslagets § 1, nr. 1 (§ 12, stk. 3, 3. pkt.) og § 2, nr. 2 (§ 11, stk. 3, 3. pkt.).
2.3. Nedsættelse af antallet af danske medlemmer af Europa-Parlamentet som følge af Bulgariens og Rumæniens optagelse i EU Ved lov nr. 996 af 9. december 2006 om ændring af bl.a.
Europa-Parlamentsvalgloven blev antallet af danske medlemmer af Europa-Parlamentet nedsat fra 16 til 14 medlemmer (FT 2003-04, lovforslag nr.
L 21, FF 791, 2193 og 2565, A 547, 583, B 87, C 92). Nedsættelsen var en udmøntning af traktaten med tilhørende akt af 16. april 2003 vedrørende Tjekkiets, Estlands, Cyperns, Letlands, Litauens, Ungarns, Maltas, Polens, Sloveniens og Slovakiets tiltrædelse af Den Europæiske Union.
I den nævnte udvidelsesakts artikel 11, der indeholdt en ændring af artikel 190, stk. 2, i traktaten om oprettelse af Det Europæiske Fællesskab, blev Danmarks antal af medlemmer af Europa-Parlamentet, hvis samlede medlemstal blev fastsat til 732, fastsat til 14 med virkning fra begyndelsen af valgperioden 2004-2009.
Den 24. april 2005 blev traktaten med tilhørende akt om Bulgariens og Rumæniens tiltrædelse af Den Europæiske Union undertegnet.
Udvidelsestraktaten med tilhørende udvidelsesakt er den 5. december 2006 ratificeret af Danmark i medfør af lov nr. 1156 af 25. november 2006 om Den Europæiske Unions udvidelse med Bulgarien og Rumænien (FT 2006-07, lovforslag nr.
L 26, FF 260, 1066 og 1388, A 889 og 934, B 6 og C 1). Traktaten trådte i kraft den 1. januar 2007. I den nævnte udvidelsesakts artikel 9, der indeholder en ændring af artikel 190, stk. 2, i traktaten om oprettelse af Det Europæiske Fællesskab, blev Danmarks antal af medlemmer af Europa-Parlamentet, hvis samlede medlemstal blev fastsat til 736, fastsat til 13 med virkning fra begyndelsen af valgperioden 2009-2014.
 Ved herværende lovforslag fastsættes som en konsekvens heraf, at antallet af danske medlemmer, der skal vælges til Europa-Parlamentsvalget, er 13.
 Der henvises til lovforslagets § 2, nr. 1.
 En oversigt over den nuværende og kommende fordeling af pladser i Europa-Parlamentet er optaget som bilag 2 til dette lovforslag.
2.4. Præcisering af, ved hvilke boformer og boliger der er adgang til brevstemmeafgivning Reglerne om, i hvilke boformer og boliger der ved folketingsvalg, Europa-Parlamentsvalg samt regionale og kommunale valg kan brevstemmes, foreslås justeret i lyset af de forskellige boligformer, voldsramte kvinder, ældre og handicappede og personer med særlige sociale problemer vil kunne tilbydes efter social- og boliglovgivningen.
2.4.1. Boformer efter servicelovens regler Der foreslås en række præciseringer af, ved hvilke boformer efter servicelovens regler der skal være adgang til brevstemmeafgivning.
Den gældende folketingsvalglovs § 54, stk. 1, nr. 3, omfatter boformer for voksne tilvejebragt efter servicelovens regler til længerevarende eller midlertidigt ophold til personer, der på grund af betydelig nedsat fysisk eller psykisk funktionsevne har særlige behov, jf. servicelovens § 107, stk. 2, nr. 1, og § 108, stk. 1. Det foreslås, at også beboerne i boformerne efter servicelovens § 107, stk. 1, og stk. 2, nr. 2, bringes ind under brevstemmereglerne.
Det drejer sig om boformer til midlertidigt ophold til voksne, der på grund af betydelig nedsat fysisk eller psykisk funktionsevne eller særlige sociale problemer har behov for det, jf. servicelovens § 107, stk. 1, eller voksne med nedsat psykisk funktionsevne eller med særlige sociale problemer, der har behov for pleje eller behandling, og som på grund af disse vanskeligheder ikke kan klare sig uden støtte, jf. servicelovens § 107, stk. 2, nr. 2. Den nævnte persongruppe bør som følge af deres handicap eller udsatte sociale situation, medmindre kommunalbestyrelsen ud fra en vurdering af de lokale brugeres forhold træffer anden bestemmelse, tillægges adgang til at brevstemme efter den foreslåede bestemmelse.
Herudover foreslås som noget nyt, at kvinder, som opholder sig i kvindekrisecentre, får ret til at brevstemme i krisecentret, da de kan frygte vold eller trusler om vold, hvis de på valgdagen afgiver stemme ved samme afstemningssted som den voldelige partner.
For flere kvinder med ophold i krisecentre kan det være vanskeligt at brevstemme efter de almindelige regler, da de frygter overgreb, hvis de forlader krisecentret.
Retten til at brevstemme på kvindekrisecentret foreslås at gælde ubetinget, dvs. uden at kommunalbestyrelsen kan beslutte, at reglerne om brevstemmeafgivning i vælgerens eget hjem i stedet gælder.
Det vil sige, at de nævnte beboere får ret til brevstemmeafgivning, uden at kommunen efter forudgående anmodning herom skal vurdere, om vælgeren vil kunne møde frem på afstemningsstedet.
 Der henvises nærmere til lovforslagets § 1, nr. 6 (§ 54, stk. 2, nr. 2 og 3) og § 3, nr. 1 (§ 60, stk. 2, nr. 2 og 3).
 2.4.2. Ældreboliger m.v.
 Der foreslås en række ændringer i reglerne om brevstemmeafgivning ved ældreboliger mv.
For det første foreslås det, at beboerne i almene plejeboliger m.v., ustøttede private plejeboliger og friplejeboliger, der er karakteriseret ved at have tilknyttet servicefunktioner svarende til beboernes behov og dermed træder i stedet for de traditionelle plejehjem, i lighed med, hvad der gælder i dag for beboere på plejehjem, tillægges ret til brevstemmeafgivning i boligen uden, at kommunalbestyrelsen kan beslutte, at der i stedet skal ske brevstemmeafgivning efter reglerne om brevstemmeafgivning i vælgerens eget hjem.
Det vil sige, at de nævnte beboere får ret til brevstemmeafgivning, uden at kommunen efter forudgående anmodning herom skal vurdere, om vælgeren på grund af sygdom eller manglende førlighed ikke vil kunne møde frem på afstemningsstedet.
I dag er ustøttede private plejeboliger og friplejeboliger ikke omfattet af folketingsvalglovens regler om brevstemmeafgivning ved ældreboliger m.v., mens beboerne i almene plejeboliger m.v. alene har ret til brevstemmeafgivning, hvis kommunalbestyrelsen ikke har besluttet, at reglerne om brevstemmeafgivning i vælgerens eget hjem i stedet gælder.
 For det andet sidestilles lette kollektivboliger og boliger og hjem for gamle, syge og svagelige som følge af karakteren af den personkreds, boligerne skal udlejes til (ældre, syge og svagelige), med de ældreboliger m.v., hvis beboere i dag har ret til at brevstemme, medmindre kommunalbestyrelsen beslutter, at der i stedet skal ske brevstemmeafgivning efter reglerne om brevstemmeafgivning i vælgerens eget hjem.
 Der henvises nærmere til lovforslagets § 1, nr. 6, (§ 54, stk. 2, nr. 5 og 6) og § 3, nr. 1 (§ 60, stk. 2, nr. 5 og 6).
3. Lovforslagets økonomiske og administrative konsekvenser for det offentlige Forslaget om en udvidelse af Valgretsnævnets kompetence til også at omfatte partinavnesager vil kun i meget begrænset omfang indebære merudgifter til vederlæggelse og godtgørelse af Valgnævnets medlemmer.
Disse merudgifter vil blive afholdt inden for Velfærdsministeriets budgetramme.
Forberedelsen af Valgnævnets behandling af partinavnesagerne vil ske i Velfærdsministeriets departement uden at være forbundet med merudgifter i forhold til ministeriets hidtidige behandling af disse sager.
 De foreslåede ændringer i reglerne for godkendelse og forlængelse af godkendelse af partinavne samt den foreslåede nedsættelse af antallet af danske medlemmer i Europa-Parlamentet vil ikke have økonomiske eller administrative konsekvenser for det offentlige.
Der foreslås en række ændringer i regler for, ved hvilke boformer og boliger der kan brevstemmes.
Beboerne i kvindekrisecentre, der i dag ikke er omfattet af reglerne om brevstemmeafgivning i institutioner m.v. eller i eget hjem, foreslås tillagt en ubetinget ret til at brevstemme i kvindekrisecentret.
For visse boligtyper, der i dag alene er omfattet af reglerne om brevstemmeafgivning i eget hjem, foreslås det, at beboerne skal have enten en ubetinget ret til at brevstemme i boligen (ustøttede private plejeboliger og friplejeboliger) eller en ret til at brevstemme i boformen eller boligen, medmindre kommunalbestyrelsen træffer anden bestemmelse (boformer for voksne, der på grund af nedsat fysisk eller psykisk funktionsevne eller særlige sociale problemer har behov herfor, jf. servicelovens § 107, stk. 1, og stk. 2, nr. 2, samt lette kollektivboliger). For almene plejeboliger m.v., hvis beboere i dag kan brevstemme i boligen, foreslås denne ret gjort ubetinget, således at kommunalbestyrelsens adgang til at beslutte, at brevstemmeafgivning i stedet kan ske i vælgerens eget hjem, ophæves.
De foreslåede ændringer i reglerne for, ved hvilke boformer og boliger der kan brevstemmes, vil samlet set ikke give merudgifter for kommunerne.
De nævnte ændringer kan afhængig af, hvor mange af beboerne, der ikke opfylder betingelserne for brevstemmeafgivning i hjemmet, give begrænsede merudgifter og administrative byrder til gennemførelse af brevstemmeafgivning på boformen eller boligen, men de nævnte ændringer kan også give begrænsede mindreudgifter og administrative lettelser i form af, at kommunerne kan undgå en individuel administrativ behandling af, om de nævnte beboere opfylder betingelserne for brevstemmeafgivning i hjemmet.
Hertil kommer, at kommunen ved en fleksibel arbejdstilrettelæggelse vil kunne indpasse de boformer, der foreslås omfattet af adgangen til brevstemmeafgivning, i den kreds af boformer og boliger, hvortil der efter gældende regler vil skulle udsendes to stemmemodtagere til gennemførelse af brevstemmeafgivning.
 Lovforslaget vil ikke have nogen økonomiske eller administrative konsekvenser for regionerne.
4. Lovforslagets økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
5. Lovforslagets miljømæssige konsekvenser Lovforslaget har ikke miljømæssige konsekvenser.
6. Lovforslagets administrative konsekvenser for borgerne Lovforslaget har ikke administrative konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Lovforslaget er en genfremsættelse af lovforslag nr.
L 9, regeringen fremsatte i sidste folketingssamling.
Det tidligere fremsatte lovforslag har forinden fremsættelsen været sendt i høring hos følgende myndigheder og organisationer: Danske Regioner, Datatilsynet, Det Centrale Handicapråd, Domstolsstyrelsen, Institut for Menneskerettigheder, KL, Landsforeningen af Nuværende og Tidligere Psykiatribrugere, Landsforeningen af opholdssteder, botilbud og skolebehandlingstilbud (LOS), Landsforeningen af Pårørende til Stofmisbrugere, Landsforeningen Bedre Psykiatri, Landsforeningen for Human Narkobehandling, Landsforeningen SIND, Landsorganisationen af Kvindekrisecentre (LOKK), Organisationen af Selvejende Institutioner, Rådet for Socialt Udsatte, Sammenslutningen af boformer for hjemløse i Danmark, Sammenslutningen Af Nærudvalg i Danmark (SAND), Valgretsnævnet, Ældremobiliseringen og ÆldreSagen.
