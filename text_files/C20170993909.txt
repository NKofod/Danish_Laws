Cirkulære om politikadetter Generelle bemærkninger til organisationsaftalen Finansministeriet og CO10 - Centralorganisationen af 2010 har indgået vedlagte organisationsaftale af 22. september 2017 for politikadetter.
 2. Organisationsaftalen udgør sammen med den gældende fællesoverenskomst mellem Finansministeriet og Lærernes Centralorganisation og CO10 - Centralorganisationen af 2010 (LC/CO10 fællesoverenskomsten) det samlede overenskomstgrundlag.
 3. Organisationsaftalen har virkning fra den 1. oktober 2017.
Ikrafttræden Dette cirkulære træder i kraft den 1. oktober 2017.
Finansministeriet, Moderniseringsstyrelsen, den 29. september 2017 Louise Christensen Bilag 0 Organisationsaftale for politikadetter - Organisationsaftalen supplerer og/eller fraviger Fællesoverenskomst mellem Finansministeriet og Lærernes Centralorganisation og CO10 - Centralorganisationen af 2010.
§ 1. Organisationsaftalens dækningsområde Organisationsaftalen gælder for politikadetter, herunder politikadetter under politikadetuddannelse.
§ 2. Ansættelse Politikadetter ansættes i en politikreds med politikredsen som ansættelsesområde og Rigspolitiet som ansættelsesmyndighed.
Stk. 2. Politikadetter skal ved ansættelsen gennemgå politikadetuddannelsen.
Det er en forudsætning for fortsat ansættelse som politikadet, at uddannelsen gennemføres med et tilfredsstillende resultat.
 Stk. 3. Under uddannelsen til politikadet har den ansatte fast tjenestested på uddannelsesstedet.
§ 3. Ansatte under uddannelse til politikadet Ansatte under uddannelse til politikadet er ikke omfattet af aftalens §§ 4-8.
§ 4. Lønsystemet Lønsystemet er etableret i henhold til den enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
 Stk. 2. Lønsystemet består af en basisløn, jf. § 5 og en tillægsdel, jf. § 6. Tillægsdelen omfatter tillæg som lokalt aftalte funktionstillæg, kvalifikationstillæg og engangsvederlag.
 Stk. 3. Ved ansættelse på deltid ydes forholdsmæssig løn.
 Stk. 4. Basislønnen og tillæg er angivet i årligt grundbeløb (pr. 31. marts 2012).
§ 5. Basisløn Basislønnen udgør årligt kr. (grundbeløb pr. 31. marts 2012):
§ 6. Funktionstillæg og kvalifikationstillæg Der kan aftales funktionstillæg for særlige funktioner, der varetages i stillingen, herunder arbejdsbestemte tillæg, der ydes for de timer/det tidsrum, hvori den pågældende funktion udføres.
 Stk. 2. Der kan ligeledes aftales tillæg for kvalifikationer mv. dvs. på grundlag af faglige og personlige kvalifikationer, kompetenceudvikling, kvaliteten i opgavevaretagelsen, balancen i forhold til tilsvarende stillinger på det øvrige arbejdsmarked og hensynet til rekruttering og fastholdelse.
Stk. 3. Tillæg efter stk. 1 og 2 kan aftales i form af varige tillæg eller midlertidige tillæg.
Tillæggene angives i årlige grundbeløb (niveau 31. marts 2012).
 Stk. 4. Herudover kan der ydes engangsvederlag, for eksempel som honorering af særlig indsats.
Stk. 5. Der kan indgås forhåndsaftaler, hvori kriterierne og formen for lønændringer er fastlagt.
Løntillæggene udmøntes i overensstemmelse hermed, når en eller flere ansatte opfylder de aftalte kriterier.
§ 7. Pension Der indbetales pensionsbidrag af basislønnen samt af varige og midlertidige tillæg, jf. § 6, stk. 1, og stk. 2.
 Stk. 2. Det samlede pensionsbidrag udgør de første 6 år 15 pct. af de pensionsgivende løndele.
 Stk. 3. Efter 6 års ansættelse som politikadet udgør det samlede pensionsbidrag 18 pct. af de pensionsgivende løndele.
Stk. 4. Arbejdsgiveren indbetaler pensionsbidraget til CO10 Pension i PFA.
Den ansattes andel af pensionsbidraget anses at udgøre 1/3. Lønspecifikationen skal indeholde oplysninger herom.
§ 8. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten m.fl.
§ 9. Overbygningsuddannelse og optagelse på politiets basisuddannelse Politikadetten har pligt til inden for de første 6 års ansættelse at gennemføre overbygningsuddannelsen for politikadetter til politiets basisuddannelse, såfremt betingelserne for optagelse på overbygningsuddannelsen er opfyldte.
 Stk. 2. Deltagelse i overbygningsuddannelsen sker uden fradrag i lønnen.
 Stk. 3. Såfremt overbygningsuddannelsen gennemføres med et tilfredsstillende resultat, tilbydes politikadetten optagelse som studerende på politiets basisuddannelse, semester 2.
 Stk. 4. Ansættelsen som politikadet bortfalder uden yderligere varsel fra tidspunktet for påbegyndelse af politiets basisuddannelse.
§ 10. Arbejdsstandsning Parterne anerkender hinandens ret til at varsle og iværksætte arbejdsstandsning i medfør af Hovedaftalens § 5, stk. 4, litra b.
Stk. 2. Når arbejdsstandsning er varslet, indgås der mellem Rigspolitiet og Politiforbundet aftale om, at et antal medlemmer, hvis medvirken er påkrævet for at sikre et nødvendigt beredskab til objektbeskyttelse som følge af en konkret terrortrussel, undtages fra arbejdsstandsningen.
I forhandlingerne vil indgå både hensynet til, at konflikten ikke må være uden virkning, og hensynet til den aktuelle sikkerhedssituation.
 § 11. Ikrafttræden mv.
 Denne organisationsaftale har virkning fra 1. oktober 2017 og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2018.
