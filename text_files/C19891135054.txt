 Ved direktoratets skrivelse af 19. september 1975, der er udsendt i  

 tilslutning til Justitsministeriets bekendtgørelse af 8. august 1975 om  

 udnævnelse og afskedigelse af tjenestemænd ved kriminalforsorgens anstalter,  

 er det i § 8, stk. 1 fastsat, at kriminalforsorgens anstalter samt  

 Kriminalforsorgens Uddannelsescenter i forbindelse med ansættelse af  

 tjenestemænd på prøve skal forelægge spørgsmålet om eventuel helbredsbetinget  

 karenstid for Nævnet for Helbredsbedømmelser i Tjenestemandssager.
 Endvidere er det i § 8, stk. 2 fastsat, at der træffes skriftlig afgørelse  

 om eventuel helbredsbetinget karenstid i overensstemmelse med Helbredsnævnets  

 udtalelse.
 Denne skriftlige afgørelse er hidtil blevet truffet og meddelt af  

 direktoratet, idet anstalterne og uddannelsescentret forelægger  

 Helbredsnævnets udtalelse for direktoratet.
 Da det er ansættelsesstedet, der indhenter en udtalelse fra  

 Helbredsnævnet, finder direktoratet, at spørgsmålet om eventuel  

 helbredsbetinget karenstid i forbindelse med tjenestemandsansættelser bør  

 behandles af anstalterne og uddannelsescentret i det omfang anstalterne og  

 uddannelsescentret selv har ansættelseskompetencen.
 Direktoratet skal derfor anmode anstalterne samt uddannelsescentret om  

 fremover selv at træffe skriftlig afgørelse i overensstemmelse med nævnets  

 udtalelse, jfr. ovennævnte § 8, stk. 2.
 Ved meddelelse om den trufne afgørelse til den pågældende prøveansatte  

 tjenestemand bedes vedlagte standardkoncept benyttet.
 Der gøres notat om afgørelsen i det på ansættelsesstedet førte  

 personalecharteque.
 Endvidere skal direktoratet underrettes ved kopi af alle afgørelser om  

 helbredsbetinget karenstid.
 E.B.
Erik Bang Kriminalforsorgens anstalter og Uddannelsescenter.
