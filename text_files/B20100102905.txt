Bilag 1 Bekendtgørelse om ændring af bekendtgørelse om dyrlægers anvendelse, udlevering og ordinering af lægemidler til dyr § 1 I bekendtgørelse nr. 785 af 25. juni 2010 om dyrlægers anvendelse, udlevering og ordinering af lægemidler til dyr foretages følgende ændringer:
 1. § 19, stk. 2, affattes således:
»Stk. 2. Dyrlægen kan til besætningsansvarlige, som har indgået aftale om sundhedsrådgivning i kvægbesætninger med tilvalgsmodul 2, og som har modtaget autorisation fra Fødevarestyrelsen til at behandle køer lidende af kælvningsfeber 0-4 døgn efter kælvning, udlevere eller ordinere calciumholdige lægemidler uden indhold af magnesium, som er godkendt til intravenøs indgift, hvis der foreligger en besætningsdiagnose for kælvningsfeber.« 2. § 19, stk. 3, affattes således:
»Stk. 3. Dyrlægen kan til besætningsansvarlige, som har indgået aftale om sundhedsrådgivning i kvægbesætninger med tilvalgsmodul 2, og som har modtaget autorisation fra Fødevarestyrelsen til at behandle køer lidende af tilbageholdt efterbyrd med infektion 0-3 døgn efter kælvning, udlevere eller ordinere uteritorier, hvis der foreligger en besætningsdiagnose for tilbageholdt efterbyrd med infektion.« 3. § 24, stk. 4, affattes således:
 »Stk. 4. I kvægbesætninger, som er omfattet af en aftale om sundhedsrådgivning med tilvalgsmodul 2, kan dyrlægen ordinere receptpligtige lægemidler til den besætningsansvarlige til:
1) Behandling i indtil 35 dage af de af besætningens kvæg, der forventes at blive angrebet af en sygdom, som dyrlægen allerede har diagnosticeret i besætningen, og for hvilken der foreligger en besætningsdiagnose, 2) efterbehandling i indtil 5 dage af kvæg for en sygdom, for hvilken der ikke foreligger en besætningsdiagnose, og som dyrlægen har indledt behandlingen af på hvert enkelt dyr, og 3) behandling i indtil 5 dage af en gruppe af ungkvæg for en sygdom, for hvilken der ikke foreligger en besætningsdiagnose.« 4. Bilag 1, Aldersgruppe, Svin, affattes som i bilag 1 til denne bekendtgørelse.
§ 2 Bekendtgørelsen træder i kraft den 1. september 2010.
