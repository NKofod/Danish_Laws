 En restaurationsvirksomhed var indklaget for Arbejdsretten med påstand  

 om bod for 1) at have afskediget ansatte med løfte om genansættelse alene for  

 at kunne undgå at betale overtidstillæg m.v. og 2) at have undladt at betale  

 værdi af kostpenge for de ansatte under sygdom.
 Virksomheden blev frifundet for påstand 1), da sagen først var  

 indbragt for Arbejdsretten 1 1/2 år efter, at der var blevet taget forbehold  

 herom under et organisationsmøde og for påstand 2), da det lagdes til grund,  

 at virksomheden ikke havde bestridt, at den havde været forpligtet til at  

 betale kostpengeværdi, og at der var sket betaling heraf, efter at kravet var  

 blevet opgjort beløbsmæssigt.
 Under denne sag har Landsorganisationen i Danmark for Restaurations- og  

 Bryggeriarbejder Forbundet den 18. januar 1991 indklaget Dansk  

 Arbejdsgiverforening for Arbejdsgiverforeningen af Hoteller og Restauranter  

 for DSB- færgerestauranter og færgekiosker A/S for Arbejdsretten med følgende  

 påstande:
 DSB-færgerestauranter og færgekiosker A/S tilpligtes at overholde gældende  

 overenskomst og for begåede overenskomstbrud at betale en bod fastsat efter  

 Arbejdsrettens skøn til Restaurations- og Bryggeriarbejder Forbundet.
 Arbejdsgiverforeningen af Hoteller og Restauranter har pådraget sig  

 organisationsansvar og tilpligtes at betale en bod fastsat efter  

 Arbejdsrettens skøn til Restaurations- og Bryggeriarbejder Forbundet.
 Spørgsmålet om efterbetaling henskydes til almindelig fagretlig  

 behandling.
 Indklagede har påstået frifindelse.
 Sagen vedrører 2 spørgsmål:
1. Afskedigelse af deltidsansatte den 30. november 1988 i perioden 15. december til 31. december 1988 med tilbud om genansættelse  

 pr. 1. januar 1989 og med tilbud om at arbejde som reserver i juleperioden  

 med mulighed for flere vagter.
 Hertil kommer yderligere afskedigelse den 31. maj 1989 af deltidsansatte  

 pr. 15. juni 1989 med tilbud om ansættelse som løsarbejdere efter denne dato.
 2. Manglende udbetaling af kostværdi ved sygdom i perioden efter den 1.  

 januar 1989, efter at denne ordning havde været suspenderet fra den 1. april  

 1987.
DSB-færgerestauranter og færgekiosker A/S er medlem af  

 Arbejdsgiverforeningen af Hoteller og Restauranter og dermed omfattet af  

 denne arbejdsgiverorganisations overenskomst med Hotel- og  

 Restaurationspersonalets Samvirke.
De overenskomster, der har interesse for  

 denne sag, er henholdsvis fra 1987 og 1989. De bestemmelser, der vedrører  

 deltidsansatte, er §§ 5, 7, 8, 9 og 10 samt §§ 43 og 44, mens bestemmelsen om  

 kostværdi findes i § 15.
Den tvist, der foreligger til påkendelse, skal ses på baggrund af  

 resultatet af et mæglingsmøde den 16. oktober 1987, hvor man bl.a. drøftede,  

 at deltidsansatte ikke var blevet aflønnet med overtidstillæg i henhold til  

 overenskomstens § 8, at ansatte uden ansættelsesbevis arbejdede i faste  

 vagtplaner og havde krav på overtidstillæg, ligeledes i henhold til § 8, samt  

 at der i flere tilfælde ikke blev udbetalt kostværditillæg i sygdomsperioder.  

 På et organisationsmøde den 31. maj 1988 opnåedes der enighed om, at der  

 skulle efterbetales i alt 350.000 kr. for manglende overtidstillæg og  

 manglende afregning af kostværditillæg under sygdom.
Beløbet dækkede tillige  

 et beløb for mistet fridagskompensation.
 Ad 1. (Afskedigelserne). Den 30. november 1988 afskedigede  

 DSB-færgerestauranter og færgekiosker A/S de deltidsansatte  

 weekendmedarbejdere i perioden 15. december til 31. december 1988. Dette  

 skete ved følgende skrivelse, idet bemærkes, at N.K. og P.P. står for Niels  

 Klim og Peder Paars:
»På baggrund af jule sejlplanen, bliver virksomheden nødsaget til at  

 opsige dig, eller vagtændre dig.
Der er fordele i at blive opsagt, fordi at  

 du derfor kan tage flere vagter i jule ferien.
Det skal dog understreges at  

 hvis du vælger at blive opsagt, vil du blive genansat den 1/1-89. Som det  

 også fremgår af opsigelsen.
De deltids ansatte som har vagter på N.K. kan også vagtændres, hvis  

 opsigelse ikke ønskes.
Se vedlagte aftale.
Alle deltids ansatte som har vagter på P.P. om søndagen kl. 10.15, vil  

 blive opsagt, da P.P. har fået ændret sine sejltider, og at det ikke er  

 muligt at vagtændre.« Skrivelsen var vedlagt følgende opsigelse:
 »På baggrund af julesejlads, opsiges du hermed i din deltids  

 ansættelse på NK/PP pr. d. 1/12-88 med fratrædelse d. 15/12- 88.
Dog med genansættelse pr d 1/1-89.« Der blev afholdt mæglingsmøde den 31. marts 1989. Af mæglingsmødereferatet  

 fremgår bl.a. følgende:
 »HRF gjorde gældende, at virksomheden i strid med overenskomsten  

 havde afskediget et antal medarbejdere med for kort varsel op til jul, med  

 henblik på at undgå at skulle betale tillæg for arbejde på helligdage og  

 overarbejde i perioden 16. december 1988 - 31. december 1988.
HRF krævede efterbetaling for manglende opsigelsesvarsel, overtidsbetaling  

 og helligdagsbetaling og havde endvidere fremlagt arbejdskort m.v. for at  

 godtgøre kravets størrelse.
HRF krævede endvidere skærpet bod, idet HRF  

 påstod, at der var tale om bevidst overenskomstbrud. ..........
AHR tog forbehold overfor HRF's påstande og anbringender.
Dels fordi der  

 ikke er tale om et specificeret krav og dels fordi teksten relaterer sig til  

 en fortolkning af virksomhedens driftsmæssige dispositioner.
HRF fremførte, at AHR's mæglingsrepræsentanter gjorde sig skyldig i  

 organisationsansvar, idet man ikke ville erkende det overenskomststridige i  

 virksomhedens påståede omgåelse af overenskomsten og ikke ønskede at medvirke  

 til klarlæggelse af bruddets omfang.
HRF tog forbehold for at kræve AHR idømt  

 bod for organisationsansvar.
 AHR afviste enhver form for ansvar.
For det første fordi HRF's krav hidhører fra en fortolkningstvist, der  

 ikke kan afgøres ved mægling.
For det andet fordi HRF i strid med  

 »vejledende retningslinier« ikke har fremsendt specificeret krav  

 før mæglingsmødet.
For det tredje fordi kravet ej heller blev specificeret på  

 mæglingsmødet og for det fjerde fordi det ej heller er afklaret nøjagtig om,  

 hvem der er omfattet af hvilke opsigelsesvarsler.' De fastansatte deltidsbeskæftigede blev igen opsagt den 31. maj 1989 med  

 virkning fra den 15. juni 1989 og i stedet tilbudt ansættelse som  

 løsarbejdere pr. 15. juni 1989.
 Organisationsmøde i sagen blev afholdt den 22. juni 1989. Om  

 afskedigelserne i november 1988 hedder det i organisationsmødereferatet:
»I forbindelse med opsigelse af 15 fast deltidsansatte op til julen  

 1988 påstår HRF, at virksomheden bevidst har omgået overenskomsten, og har  

 opfordret medarbejderne til overenskomstbrud.
Der skal til de medarbejdere,  

 der har fulgt virksomhedens opfordring ske en efterbetaling.
HRF kræver  

 skærpet bod af virksomheden for bevidst omgåelse af overenskomsten.
 AHR tilbød en forligsmæssig løsning af sagen, hvilken HRF ikke kunne  

 acceptere.
 Enighed kunne ikke opnås.
 HRF tog forbehold for at rejse organisationsansvar over for AHR.
HRF forbeholdt sig ret til at videreføre sagen.« Den 13. juli 1989 blev der afholdt fællesmøde om sagen.
På mødet fastholdt  

 Restaurations- og Bryggeriarbejder Forbundet, at afskedigelserne den 30.  

 november 1988 var foretaget for at omgå overenskomsten.  

 Arbejdsgiverforeningen af Hoteller og Restauranter var ikke enig heri.
Fra  

 arbejdstagerside tog man forbehold om at indbringe sagen for Arbejdsretten  

 med krav om efterbetaling samt bod.
 Ad 2. (Kostværditillægget under sygdom).
På grundlag af lønudbetalingssedlerne for januar og februar 1989 rejste  

 Restaurations- og Bryggeriarbejder Forbundet over for DSB-færgerestauranter  

 og færgekiosker A/S spørgsmål om, hvorvidt der var udbetalt kostværditillæg  

 under sygdom.
Af en fremlagt lønseddel fremgår det, at der inden træk af  

 kildeskat er medregnet kostværditillæg med 528 kr. med fradrag af 72 kr. for  

 3 sygedage, hvorefter der i nettobeløbet efter kildeskattetræk er fradraget  

 528 kr. og tillagt 72 kr.
I den anledning blev spørgsmålet behandlet på det  

 den 31. marts 1989 afholdte møde, hvor man enedes om, at begge parter skulle  

 sende en opgørelse over den manglende betaling.
Den 13. april 1989 fremsendte  

 forbundet sin opstilling.
I denne opstilling er kostværditillægget for hele  

 måneden medtaget inden beregning af kildeskat, mens der i nettobeløbet alene  

 er fratrukket kosttillæg for de dage, hvor den pågældende medarbejder har  

 været beskæftiget.
Dette giver en difference på den pågældende lønseddel på  

 35 kr. i lønmodtagerens favør.
Til trods for flere rykkerskrivelser fra  

 forbundet blev spørgsmålet først behandlet på organisationsmødet den 22. juni  

 1989. På mødet blev der ikke opnået enighed.
På fællesmødet den 13. juli 1989  

 blev det erkendt, at der ikke var udbetalt kostværditillæg under sygdom, og  

 man enedes om, at der skulle ske efterbetaling fra den 1. januar 1989.
 Det hedder videre i mødereferatet:
 »Fra Hotel- og Restaurationspersonalets Forbund gjorde man endvidere  

 gældende, at virksomheden havde pådraget sig bodsansvar, idet der var tale om  

 et gentagelsestilfælde, og at AHR havde pådraget sig organisationsansvar ved  

 ikke at pålægge virksomheden at bringe overenskomstbruddet til ophør.
Heroverfor gjorde man fra arbejdsgiverside gældende, at man  

 regnskabsmæssigt og skattemæssigt havde udarbejdet lønsedler i den tro, at de  

 indeholdt kostværdibeløbet under sygdom og derfor har handlet i god tro og  

 således ikke har pådraget sig bodsansvar.
For så vidt angår AHR, gjorde man  

 fra arbejdsgiverside gældende, at man havde fulgt sagen op, så hurtigt det  

 praktisk lod sig gøre og mener derfor ej heller at have begået nogen handling  

 eller undladelse, hvorved man havde pådraget sig et organisationsansvar.
Fra arbejdstagerside forbeholdt man sig ret til at videreføre sagen for  

 Arbejdsretten med krav om bod.« Den 27. juli 1989 fremsendtes efterbetalingsbeløbet 9.936 kr.
 Der er afgivet forklaring af arrangementchef Jesper Scanholm, inspektør  

 Jan Kithler, fuldmægtig Stefan Høy Falsner og afdelingsformand Finn Lyck.
Jesper Scanholm har forklaret, at han i 1988 til 1989 var driftschef for  

 færgerestauranterne.
De deltidsbeskæftigede er normalt ansat fredag, lørdag  

 og søndag.
Problemet var, at op mod julen brydes det sædvanlige rejsemønster.  

 Dette, sammenholdt med at den ene af færgerne fik omlagt sin fartplan og  

 startede turene fra Kalundborg, nødvendiggjorde opsigelsen i 1988. Der var i  

 alt 8, der blev opsagt. 5 af disse kom tilbage.
Jan Kithler har forklaret, at de deltidsansatte medarbejdere om bord i  

 Niels Klim blev i vagterne, men med ændret vagtturnus.
Problemet opstod,  

 navnlig fordi Peder Paars's ruteplan blev ændret, således at den søndag  

 morgen påbegyndte sejladsen fra Kalundborg og ikke som normalt fra Århus.
Der  

 var kun 8, der fik den pågældende opsigelse, og 5 af disse tog imod  

 tilbuddet.
Med hensyn til opsigelserne i maj var baggrunden den, at der under  

 sommersejladsen var behov for mere mandskab.
Resultatet af disse opsigelser  

 blev, at de fleste af de deltidsbeskæftigede blev heltidsbeskæftigede.
Stefan Høy Falsner har forklaret, at han i Arbejdsgiverforeningen for  

 Hoteller og Restauranter blev sat på den opgave at foretage en beregning af,  

 om der var blevet udbetalt kostværditillæg korrekt.
DSB-færgerestauranter og  

 færgekiosker A/S var klar over, at der skulle udbetales et sådant tillæg.
Man  

 var samtidig sikker på, at man også havde gjort det.
Han foretog i den  

 anledning nogle beregninger, som han redegjorde for i et brev af 14. juni  

 1989. Dette brev lyder således:
 »Ved gennemgangen har man kunnet konstatere en forskel i  

 bruttolønnen, der foreligger før skatteberegningen.
 Ifølge DSB, er bruttolønnen kr. 14.804,00 mens HRF udregner den til  

 14.876,74.
 Forskellen ligger tilsyneladende i, at DSB fratrækker de 3 dages kostværdi  

 to gange, hvilket udligner hinanden.
 Som reglerne er, skal den ansatte beskattes af 22 kostdage af kr. 24,00  

 hertil kommer at den ansatte skal have udbetalt 3 dages kost, svarende til  

 værdien efter skattetræk.
 Dette er tilsyneladende ikke sket i det foreliggende eksempel, idet der  

 mangler kr. 35,00.
 Der er således tale om, at nok er den ansatte blevet beskattet af de 3  

 dages kostværdi på kr. 72,00, men differencen op til kr. 72,00 er ej blevet  

 udbetalt.
DSB Færgerestauranter bør således ændre sin udregningsmåde for  

 fremtiden.« Afdelingsformand Finn Lyck har forklaret, at kostværditillægget indgik med  

 ca. 60.000 kr. i det tidligere forlig.
Under forhandlingerne om  

 kostværditillægget i 1989 var man enige om principperne.
I marts 1989  

 fremlagde forbundet sine lønsedler, og det var hans opfattelse, at  

 arbejdsgiversiden herefter straks kunne tage stilling til  

 efterbetalingsspørgsmålet.
Til støtte for klagen er det gjort gældende, at DSB- færgerestauranter og  

 færgekiosker A/S har brudt overenskomsten ved at afskedige de deltidsansatte  

 i perioden fra den 15. december til den 31. december 1988. Dette er  

 udelukkende sket for at undgå betaling af overtidstillæg og  

 forskudttidstillæg m.v., idet de afskedigede i perioden arbejdede som  

 reserver på mindst fuld tid.
Det må anses som en skærpende omstændighed, at  

 man tidligere har omgået overenskomsten ved at kalde deltidsansatte i fast  

 vagtplan for reserver og derved undgå at betale forskellige tillæg, og at man  

 efter sagens påbegyndelse igen afskedigede de deltidsansatte den 15. juni  

 1989. Overenskomsten er endvidere brudt, ved at man har undladt at betale  

 kostværditillæg for de ansatte under sygdom.
Allerede i februar 1989 blev  

 spørgsmålet rejst, men først efter et fællesmøde den 13. juli 1989 blev  

 beløbet betalt den 27. juli 1989.
 Arbejdsgiverforeningen af Hoteller og Restauranter har efter klagernes  

 opfattelse pådraget sig organisationsansvar ved ikke at erkende, at  

 DSB-færgerestauranter og færgekiosker A/S har handlet overenskomststridigt  

 ved at afskedige de deltidsansatte i juleperioden 1988 samt ved ikke at  

 pålægge virksomheden at udbetale kostværditillæg allerede i februar 1989.
Til støtte for den nedlagte frifindelsespåstand har indklagede navnlig  

 anført, at ethvert krav, såvel mod DSB- færgerestauranter og færgekiosker A/S  

 som mod Arbejdsgiverforeningen af Hoteller og Restauranter, er bortfaldet som  

 følge af klagernes passivitet, idet klagerne undlod at udnytte de under  

 fællesmødet den 13. juli 1989 tagne forbehold og ventede med at indbringe  

 sagen for Arbejdsretten i 1 1/2 år.
Sagen er derfor ikke forfulgt inden for  

 en rimelig tid.
De indklagede har yderligere anført, at virksomheden ikke har  

 brudt overenskomsten ved at afskedige de deltidsansatte i julen 1988. Disse  

 afskedigelser er driftsmæssigt begrundet.
I perioder, hvor sejlplanen  

 omlægges, er det driftsøkonomisk uhensigtsmæssigt at opretholde  

 beskæftigelsen af deltidsansatte, hvorfor det har været fuldt i  

 overensstemmelse med overenskomsten i stedet at ansætte personale på andre  

 ansættelsesvilkår, og det kan derfor ikke være et brud på overenskomsten at  

 tilbyde de deltidsansatte beskæftigelse på disse ændrede vilkår.
Med hensyn  

 til spørgsmålet om betaling af kostværditillæg under sygdom har de indklagede  

 anført, at man på intet tidspunkt har bestridt berettigelsen af, at  

 medarbejderne skulle have et sådant tillæg.
Tiden er alene gået med at regne  

 på de foreliggende tal, og indtil resultatet af disse beregninger forelå, har  

 virksomheden været i god tro.
Umiddelbart efter at de talmæssige problemer  

 var bragt på det rene, betalte virksomheden det skyldige beløb.
 Arbejdsretten skal udtale:
Det er af afgørende betydning, at en sag om et påstået overenskomstbrud  

 forfølges inden for en rimelig tid, ikke mindst for at sikre, at de fornødne  

 bevisligheder kan forelægges for Arbejdsretten.
I det foreliggende tilfælde  

 blev sagen indbragt for Arbejdsretten 1 1/2 år efter, at man tog forbehold  

 herom.
Under de således foreliggende omstændigheder finder Arbejdsretten,  

 uanset indholdet af afskedigelsesskrivelserne, at der ikke er grundlag for at  

 pålægge bod.
I overensstemmelse med påstanden har retten ikke taget stilling  

 til et eventuelt efterbetalingsspørgsmål.
Vedrørende betaling af kosttillæg  

 for sygdom, finder retten ikke at kunne forkaste de indklagedes anbringende  

 om, at dette spørgsmål i foråret 1989 alene beroede på en talmæssig  

 gennemgang af de foreliggende regneeksempler.
Da forholdet var klarlagt, blev  

 det fra virksomhedens side erkendt, at der skulle ske efterbetaling, og denne  

 efterbetaling skete i umiddelbar tilslutning hertil.
På denne baggrund finder  

 Arbejdsretten, at der heller ikke er forskyldt bod for så vidt angår dette  

 forhold.
 Som følge af det anførte tager Arbejdsretten herefter de indklagedes  

 frifindelsespåstand om bod til følge.
 T h i k e n d e s f o r r e t :
 De indklagede, Dansk Arbejdsgiverforening for Arbejdsgiverforeningen af  

 Hoteller og Restauranter for DSB- færgerestauranter og færgekiosker A/S,  

 frifindes for påstanden om bod.
 I sagsomkostninger skal hver af parterne betale 1.000 kr. til  

 Arbejdsretten.
 (* 1) Henvisninger: K. 91.244, K. 90.297 (A 1991, s.75), K. 89.403 (A  

 1990, s.101), K. 88.027 (A 1988, s.119).
