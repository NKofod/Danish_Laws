 Da de i de internationale skibsmålingsregler anførte begrænsninger for  

 bundstokhøjder, spantedybder m.v. ikke er umiddelbart anvendelige for skibe  

 bygget af træ, vil Søfartsstyrelsen for sådanne skibe ved tonnagemålingen  

 anvende følgende retningslinier:
 Såfremt dimensionerne af konstruktionselementer, der har betydning for  

 opmåling til tonnage (spanter, bundstokke, stævne m.v.), forøges - eventuelt  

 med »opklodsning« - med mere end 50% udover, hvad der er angivet i  

 de byggeregler, der er anvendt som grundlag for fartøjets dimensionering, vil  

 de mål, der skal anvendes ved beregning af tonnagen, blive taget, som om de  

 pågældende materialedimensioner kun var forøget med 50%.
 En »opklodsning« skal for at have betydning i tonnagemæssig  

 henseende udføres efter følgende regler:
 I bund: Ved anbringelse af pålæg på hver bundstok af samme bredde som  

 disse, eller pålæg på kølsvinet og istøbning af cement til overkanten af  

 dette.
 I sider: Ved anbringelse af pålæg på hvert spant af samme bredde som  

 disse.
 I ender: Ved anbringelse af pålæg på stævne og hvert spant af samme bredde  

 som disse og således, at der bliver et jævnt forløb i forhold til de øvrige  

 spanter.
 Eventuel garnering skal være anbragt inden for opklodsningen med jævnt  

 forløb helt ud til stævnene.
 Især bemærkes, at der i bunden enten kan anbringes pålæg på hver bundstok  

 eller pålæg på kølsvin og istøbning af cement.
 Ved »opklodsning« skal alle pålæg på spanter, bundstokke, stævne  

 m.v. udføres af samme materiale (eg) som disse samt være solidt og varigt  

 befæstet dertil med gennemgående bolte.
 For at sikre en ensartet fortolkning af bestemmelserne skal man anmode om,  

 at bådebyggerne for skibe, hvis køl lægges efter 1. juni 1976, til  

 Søfartsstyrelsen indsender sådant materiale, som er nødvendigt for bedømmelse  

 af »opklodsningen«.
 Materialet bør omfatte tegninger (især middelspant), visende opklodsning  

 m.v. for alle skibe, der ønskes målt til en bruttotonnage på under 20 tons,  

 og som her et dimensionstal:
L x B x D lig med eller over 125, hvor L = længde mellem inderkant af spundinger på stævnene i dækket B = største bredde udvendig på spant D = dybde på L/2 fra inderkant spunding til overkant dæksbjælke i borde.
