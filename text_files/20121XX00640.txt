Skriftlig fremsættelse (13. marts 2013) Finansministeren (Bjarne Corydon):
 Herved tillader jeg mig for Folketinget at fremsætte:
Forslag til lov om ændring af lov om Statstidende (Bemyndigelse til at fastsætte regler om obligatorisk digital levering af meddelelser til optagelse i Statstidende) (Lovforslag nr.
L 186) Statstidende.dk indeholder offentlige meddelelser med retsvirkning for borgere, virksomheder og myndigheder.
Informationsleverandørerne til Statstidende er hovedsageligt domstolene, advokater og offentlige institutioner.
 Det er regeringens mål, at 80 pct. af al skriftlig kommunikation mellem borgere, virksomheder og det offentlige skal foregå digitalt inden udgangen af 2015. Det foreliggende lovforslag er et af elementerne i opnåelsen af dette mål.
Formålet med lovforslaget er at give finansministeren hjemmel til at udstede en bekendtgørelse, der gør det obligatorisk at indrykke digitalt i Statstidende.
Dette vil enten kunne ske via online indtastning eller via system-til-system løsninger fra fx retternes fagsystemer.
Siden 2005 er Statstidende kun udkommet elektronisk, hvorfor en obligatorisk digital indrykning vil betyde, at Statstidende bliver fuldt ud digitaliseret.
I dag er ca. 32 pct. af indrykningerne digitale.
Obligatorisk digital indrykning af meddelelser vil effektivisere driften af Statstidende med både administrative og økonomiske fordele til følge.
Dermed kan priserne for indrykning sættes ned, og det bliver billigere og nemmere for virksomheder, borgere og offentlige institutioner at indrykke meddelelser i Statstidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til det Høje Tings velvillige behandling.
