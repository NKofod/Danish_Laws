Fremsat den 4. november 2010 af Per Clausen (EL), Bjarne Laustsen (S), Kristen Touborg (SF) og Bente Dahl (RV) Forslag til folketingsbeslutning om forbud mod dyrkning af Amflorakartoflen i Danmark Folketinget pålægger regeringen at sikre, at den genmodificerede kartoffel Amflora, som indeholder en antibiotikaresistent genmarkør, ikke bliver dyrket i Danmark i 2011.
Bemærkninger til forslaget I en beretning afgivet af Udvalget for Fødevarer, Landbrug og Fiskeri den 4. juni 2008 over beslutningsforslag B 86 udtalte et flertal (S, DF, SF, RV og EL), at det er: »flertallets opfattelse, at antibiotikaresistente markører kun kan godkendes til markedsføring, hvis WHO og EMEA er enige i, at de overfører resistens til antibiotika, som har ingen eller kun ringe terapeutisk værdi i human medicin og kun i begrænset omfang anvendes på bestemte områder af veterinær medicin.
I alle andre tilfælde forventer flertallet, at regeringen aktivt arbejder imod en godkendelse.
Hvis Europa-Kommissionen alligevel godkender sådanne antibiotikaresistente markører til markedsføring, skal Danmark med henvisning til forsigtighedsprincippet og EFSAs egen opdeling afvise import og markedsføring i Danmark.« Det ligger efter forslagsstillernes opfattelse i naturlig forlængelse af denne beretning, at det også bør være forbudt at dyrke sådanne antibiotikaresistente gmoer i Danmark.
Det var da også miljøministerens umiddelbare opfattelse, at Amflorakartoflen burde forbydes i Danmark.
Ministeren har dog efterfølgende afvist at følge op på disse udtalelser, med henvisning til at EU-retten efter ministerens opfattelse ikke giver mulighed for at forbyde Amflorakartoflen i Danmark.
Denne påstand står dog i modsætning til, at Frankrig, Tyskland, Østrig, Ungarn, Luxemburg og Grækenland har indført et forbud mod den gensplejsede majs, MON810, uden at det tilsyneladende har ført til indgriben fra Europa-Kommissionen. Østrig har da også i forlængelse af sin holdning til den gensplejsede majs MON810 indført et forbud mod at dyrke Amflorakartoflen i Østrig.
Hertil kommer Europa-Kommissionens meddelelse af 2. marts 2010, hvor Kommissionen oplyser, at anvendelsen af sikkerhedsklausulen vil blive set i lyset af det forslag, som Kommissionen vil fremsætte om national selvbestemmelse vedrørende dyrkning af gm-planter inden for medlemslandenes territorium.
Kommissionen lægger hermed selv op til, at man ikke vil forfølge lande, der gennemfører sådanne forbud, indtil de fremtidige regler for national godkendelse af gmo-dyrkning er lagt fast.
Skriftlig fremsættelse Per Clausen (EL) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod dyrkning af Amflorakartoflen i Danmark.
(Beslutningsforslag nr.
B 18) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
