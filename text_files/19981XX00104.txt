Skriftlig fremsættelse (18. november  

 1998) Forskningsministeren Herved tillader jeg mig for Folketinget at  

 fremsætte:
Forslag til lov om opfindelser ved universiteter og  

 sektorforskningsinstitutioner (Lovforslag nr.
L 93).
Det er regeringens opfattelse, at de resultater, der  

 frembringes på vore offentlige forskningsinstitutioner, i højere  

 grad skal komme det omgivende samfund til gode.
Dette gælder ikke  

 mindst de opfindelser, der gøres af de ansatte på  

 universiteterne og i sektorforskningen.
Sådanne opfindelser skal i  

 højere grad nyttiggøres og omsættes til gavn for sundhed,  

 miljø og etablering af nye arbejdspladser.
 Folketinget har over de senere års finanslove  

 øget bevillingerne til den offentlige forskning ganske betydeligt.  

 Skal vi fremover høste gevinsten af denne samfundsmæssige  

 investering, er der brug for at sikre, at lovende opfindelser finansieret via  

 offentlige forskningsmidler effektivt finder vej til praktisk anvendelse i  

 samfund og erhvervsliv.
Det er regeringens opfattelse, at den eksisterende  

 lovgivning ikke i tilstrækkeligt omfang stimulerer en sådan  

 nyttiggørelse.
Særlig problematisk er situationen ved  

 universiteterne.
Efter gældende lov har universiteterne ingen fordring  

 på egne forskeres opfindelser, uanset at disse er gjort som led i  

 tjenesten og for offentlige midler.
Institutionerne har ingen indtægter  

 fra sådanne opfindelser og savner derfor et meget væsentligt  

 incitament til aktivt at bakke sagen op.
Men også i sektorforskningen kniber det mange steder  

 med at etablere effektive systemer til håndtering af de ansattes  

 opfindelser.
Alt for ofte er den enkelte forsker derfor overladt til selv at  

 vurdere, om en given opfindelse har erhvervsmæssig interesse, til selv  

 at finde frem til relevante partnere i erhvervslivet og til selv at forhandle  

 eventuelle kontrakter på plads.
Dette system er ikke hensigtsmæssigt, hverken for  

 forskningen, for erhvervslivet eller for samfundet.
Derfor er der brug for en  

 ny lovgivning på området - en lovgivning, der på én  

 gang giver offentlige forskningsinstitutioner ret til andel i  

 indtægterne fra egne forskeres opfindelser og pligt til aktivt at  

 gå ind i arbejdet med at nyttiggøre lovende resultater.
Regeringens forslag bygger på den  

 grundlæggende tanke, at en bedre nyttiggørelse af opfindelser  

 nødvendigvis må ske i et samarbejde mellem institutionernes  

 ledelse og ansatte.
Alle opfindelser skal frem i lyset.
Derfor skal de  

 ansatte fremover indberette deres opfindelser til institutionen.  

 Institutionen skal vurdere det indberettede, og parterne skal på denne  

 baggrund i fællesskab drøfte, hvordan opfindelsen bedst kan  

 udnyttes.
Hvor dette er relevant, skal institutionerne kunne overtage retten  

 til en given opfindelse for hermed at stå som samlet aftalepart overfor  

 interesserede virksomheder.
Men uanset, om en rettighed udnyttes af  

 institutionen eller forskeren selv, skal begge parter have del i de  

 opnåde indtægter.
Med lovforslaget tilsigtes først og fremmest en  

 øget samfundsmæssig forrentning af investeringen i den  

 offentlige forskning.
Det er herunder regeringens vurdering, at det  

 foreliggende lovforslag under èt vil være til gavn for  

 både forskere, institutioner og dansk erhvervsliv.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
