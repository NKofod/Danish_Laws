Skriftlig fremsættelse (17. november 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 ungdomsskoler. (Aftaler om ungdomsskolevirksomhed).
(Lovforslag nr.
L 96).
 Befolkningsudviklingen i de små kommuner betyder, at  

 mindre kommuner kun vanskeligt kan opretholde det alsidige ungdomsskoletilbud  

 til kommunens borgere, som ungdomsskoleloven kræver.
Efter de gældende regler i ungdomsskoleloven er det  

 ikke muligt for en kommunalbestyrelse at indgå aftaler med andre  

 kommunalbestyrelser om samarbejde mellem kommunernes ungdomsskoler i form af  

 fælles udbud af ungdomsskoleaktiviteter.
Sådanne aftaler vil give  

 muligheden for en administrativ effektivisering, og dermed en mere rationel  

 udgiftsstyring af ungdomsskolevirksomheden, således at det samlede  

 resultat kan blive en mere alsidig ungdomsskoleaktivitet.
Dette lovforslag giver adgang til, at en  

 kommunalbestyrelse kan indgå aftaler med andre kommunalbestyrelser,  

 således at kommunernes ungdomsskoler får mulighed for at  

 tilrettelægge og udbyde ungdomsskoleaktiviteter i fællesskab og  

 således, at ungdomsskolerne kan optage elever på tværs af  

 kommunegrænserne.
Afhængig af aftalernes omfang - der vil bero  

 på lokale geografiske forhold og befolkningsunderlaget - vil forslaget  

 give mulighed for kommunale drifts- og udviklingsmæssige  

 rationaliseringer, og dermed sikre, at mindre kommuner kan opretholde en  

 ungdomsskole med et alsidig undervisningstilbud og med inspirerende og  

 udviklende aktiviteter for de unge.
De kommunale aftaler skal holdes inden for lovens rammer i  

 øvrigt.
Det vil blandt andet sige, at den enkelte kommunalbestyrelse  

 fortsat vil være forpligtet til at opretholde en ungdomsskolestruktur,  

 der indebærer et alsidigt ungdomsskoletilbud, og en forpligtelse til at  

 udarbejde en plan for kommunes ungdomsskoleordning.
Der vil derfor ikke  

 være adgang til at oprette egentlige fælleskommunale  

 ungdomsskoler, eller til at nedlægge kommunens ungdomsskole og i stedet  

 henvise kommunens unge til nabokommunens ungdomsskoletilbud.
 I det jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtigt og  

 velvillig behandling i det høje Ting.
