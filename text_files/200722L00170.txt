Fremsat den 28. marts 2008 af skatteministeren (Kristian Jensen) Forslag til Lov om ændring af lov om afgift af affald og råstoffer (Fritagelse for afgift af visse typer af affald fra egen cementproduktion) § 1 I lov om afgift af affald og råstoffer, jf. lovbekendtgørelse nr. 1165 af 27. november 2006, foretages følgende ændring:
 1. I § 9 indsættes efter stk. 4 som nyt stykke:
»Stk. 5. Råmel, uforbrændte klinker, filterstøv, kasseret cement, kasserede klinker og ovnudhugning fra egen cementproduktion kan ligeledes tilføres deponering på den til produktionen hørende egen grund, uden at der skal svares affaldsafgift.« § 2 Skatteministeren fastsætter tidspunktet for lovens ikrafttræden.
Bemærkninger til lovforslaget 1. Lovforslagets formål og baggrund Regeringen (Venstre og Det Konservative Folkeparti) indgik den 21. februar 2008 aftale med Socialdemokraterne, Dansk Folkeparti, Socialistisk Folkeparti, Det Radikale Venstre og Ny Alliance om den danske energipolitik i årene 2008-2011.
Som led i aftalen indgår ændring af energiafgifterne, herunder CO2-afgift og ny afgift på NOx.
Provenuet tilbageføres.
Der henvises til de samtidigt fremsatte lovforslag om lov om afgift af kvælstofoxider og forslag til lov om ændring af lov om afgift af elektricitet og andre love (implementering af energiaftalen).
Som led i energiaftalen vedrørende tilbageføring af provenuet fritages visse affaldsfraktioner fra cementproduktion for affaldsafgift, hvis det deponeres på egen grund.
Lovforslaget udmønter denne del af aftalen.
2. Gældende ret Affaldsafgiften er differentieret efter, om affaldet forbrændes eller deponeres.
Satserne i affaldsafgiften afspejler affaldshierarkiet, hvor genanvendelse vægtes over forbrænding, som vægtes over deponering.
Afgiften udgør 375 kr. pr. ton affald, der afleveres til deponering.
3. Lovforslagets indhold Med forslaget bliver råmel, uforbrændte klinker, filterstøv, kasseret cement og klinker samt ovnudhugning fra cementproduktion, der deponeres på egen grund fritaget for affaldsafgiften.
Det er en betingelse, at affaldet stammer dels fra egen cementproduktion, og at deponeringen kun vedrører affald, der er frembragt ved produktion på den samme grund.
De nævnte affaldsfraktioner fra cementproduktion er ikke klassificeret som farligt affald.
4. Økonomiske konsekvenser for det offentlige En fritagelse for affaldsafgift for deponering af råmel, uforbrændte klinker, filterstøv, kasseret cement og klinker samt ovnudhugning fra cementproduktion på egen grund skønnes med usikkerhed at udgøre et årligt provenutab på ca. 10 mio. kr.
Under forudsætning af en EU-godkendelse efter statsstøttereglerne vil forslaget træde i kraft 1. januar 2010. I finansåret 2010 vil provenutabet udgøre ca. 7 mio. kr.
Afgiftsfritagelsen svarer til en skatteudgift ækvivalent til provenutabet.
 Lovforslaget har ikke konsekvenser for kommuner og regioner.
5. Administrative konsekvenser for det offentlige Forslaget skønnes ikke at have nævneværdige administrative konsekvenser for det offentlige.
6. Økonomiske konsekvenser for erhvervslivet Med forslaget fritages cementindustrien for affaldsafgift for deponering af råmel, uforbrændte klinker, filterstøv, kasseret cement og klinker samt ovnudhugning fra cementproduktion på egen grund.
Cementindustrien opnår en afgiftsfritagelse, som skønnes at udgøre ca. 10 mio. kr. årligt.
7. Administrative konsekvenser for erhvervslivet Lovforslaget har været i høring hos Erhvervs- og Selskabsstyrelsens Center for Kvalitet i ErhvervsRegulering (CKR), der vurderer, at det ikke har nogen administrative konsekvenser for erhvervslivet, idet der alene er tale om udvidelse af området for affald, hvor der ikke skal svares afgift.
Forslaget skal ikke forelægges et virksomhedspanel.
8. Administrative konsekvenser for borgerne Forslaget skønnes ikke at have administrative konsekvenser for borgerne.
9. Miljømæssige konsekvenser Forslaget forventes at medføre øget deponering af de nævnte affaldstyper.
10. Forholdet til EU-retten Forslaget skal notificeres ifølge informationsproceduredirektivet (direktiv 98/34/EF). Lovforslaget skal ligeledes notificeres efter EUs statsstøtteregler (Traktaten om den Europæiske Union, artikel 87 og 88) og kan først træde i kraft, når Kommissionens godkendelse foreligger.
Skatteministeren bemyndiges til at sætte lovforslaget i kraft, når Kommissionens godkendelse foreligger, dog tidligst 1. januar 2010.
10. Høring Lovforslaget sendes i høring samtidig med lovforslagets fremsættelse i Folketinget til følgende myndigheder, organisationer m.v., jf. følgende høringsliste:
 Advokatrådet, Aalborg Portland, Arbejderbevægelsens Erhvervsråd, Blik- og Rørarbejderforbundet, Brancheforeningen for Decentral kraftvarme, Byggeriets Arbejdsgivere, Danmarks Miljøundersøgelser, Danmarks JordbrugsForskning, Danmarks Naturfredningsforening, Danmarks Rederiforening, Danmarks Vindmølleforening, Danisco, Dansk Arbejdsgiverforening, Dansk Byggeri, Dansk Energi, Dansk Erhverv, Dansk Gasteknisk Center, Danske Regioner, Dansk Erhvervsgartnerforening, Dansk Fjernevarme, Dansk Funktionærforbund, Dansk Industri, Dansk JordbrugsForskning, Dansk Landbrug, Dansk Metal, Dansk tekstil og beklædning, Dansk Transport og Logistik, Danske Entreprenører, Danske Speditører, Danske Sælgere, De Danske Landboforeninger, Den Danske Landinspektørforening, Den Danske Skatteborgerforening, Det Økologiske Råd, DK-Teknik og Miljø, DONG, EC-Power, Elsam, Energi Danmark, Energinet.dk, Energistyrelsen, Erhvervs- og Selskabsstyrelsen, Frie Funktionærer, Forbundet Træ-Industri-Byg i Danmark, Foreningen Danske kraftvarmeværker, Foreningen Danske Revisorer, Foreningen for Danske Biogasanlæg, Foreningen for Slutbrugere af Energi, Foreningen af Registrerede Revisorer, Foreningen af Statsautoriserede Revisorer, Foreningen for Energi- og Miljø, Forsikring & Pension, Forskningscenter Risø, Frederiksberg Kommune, Færdselsstyrelsen, Greenpeace Danmark, Handel, Transport og Serviceerhvervene, Håndværksrådet, International Transport Danmark, Kommunernes Landsforening, Kommunernes Revision, Konkurrencestyrelsen, Københavns Kommune, Landbrugsraadet, Landsorganisationen i Danmark, Ledernes Hovedorganisation, Miljøstyrelsen, Mærsk Olie og Gas, Noah, Nordvestjysk Folkecenter for Vedvarende Energi, NSOC Danmark, Oliebranchens Fællesrepræsentation, Plantedirektoratet, RenoSam, Sammenslutningen af Danske elforbrugere, SDE, Sammenslutningen af Landbrugets Arbejdsgiverforening, Samvirkende Energi- og Miljøkontorer, SID, Sikkerhedsstyrelsen, Skatterevisorforeningen, Skov- og naturstyrelsen, SKAT, WWF, Økologisk Landsforening.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås, at råmel, uforbrændte klinker, filterstøv, kasseret cement og klinker samt ovnudhugning fra egen cementproduktion fritages fra affaldsdeponeringsafgift, når disse affaldsfraktioner deponeres på den til produktionen hørende egen grund.
Til § 2 Lovens bestemmelser skal notificeres efter EU-Kommissionens statsstøtteregler.
Loven træder først i kraft, når Kommissionen har godkendt loven efter statsstøttereglerne.
Der indføres en bemyndigelse i loven til skatteministeren til at sætte loven i kraft, når statsstøttegodkendelsen foreligger.
