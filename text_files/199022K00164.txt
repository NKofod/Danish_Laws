Nr LSF 164 Forslag til Lov om kontrol med våbentransporter Fremsat af Ole Espersen (S) Dorte Bennedsen (S) Frank Jensen (S) Pernille  

 Frahm (SF) Gert Petersen (SF) Ebba Strange (SF) den 11. april 1991 § 1. Våben eller krigsmateriel m.v. må kun transporteres på danske skibe, jf. sølovens § 1, og luftfartøjer, der er registreret her i landet, hvis justitsministeren giver tilladelse dertil, jf. dog § 3, stk. 1.
 Stk. 2. Loven omfatter kun våben og krigsmateriel, der er nævnt i  

 bilaget til loven.
 Stk. 3. Loven omfatter ikke transport af våben og krigsmateriel  

 m.v.
1) til Danmark, 2) i forbindelse med udførsel fra Danmark efter reglerne herom, 3) i forbindelse med danske militærpersoners rejser og danske militære  

 enheders forlægninger, eller 4) som finder sted som led i Danmarks deltagelse i NATO-samarbejdet.
 Stk. 4. Loven omfatter endvidere ikke transport af våben, der  

 medføres som personlig bagage til brug for jagt eller sport, eller som  

 medføres til forsvarsbrug uden forbindelse med militære aktiviteter.
 § 2. Tilladelse efter § 1, stk. 1, kan ikke gives til transport af  

 våben eller krigsmateriel m.v. til stater, der er krigsførende, eller til  

 konfliktområder, medmindre der foreligger ganske særlige omstændigheder.
 Stk. 2. Tilladelse kan gives til bestemte angivne transporter  

 eller som en forhåndstilladelse, der gælder indtil videre, til transporter  

 til bestemte stater.
 Stk. 3. Tilladelse kan på ethvert tidspunkt tilbagekaldes med  

 virkning for varer, der endnu ikke er lastet.
 § 3. Justitsministeren kan fastsætte regler om, at transport af  

 våben og krigsmateriel m.v. kan finde sted til nærmere angivne stater uden  

 tilladelse.
 Stk. 2. Justitsministeren kan bekendtgøre en liste, der angiver  

 stater, hvortil der ikke gives tilladelse til transport af våben og  

 krigsmateriel m.v.
§ 4. For overtrædelse af § 1 straffes skibsføreren og den, der er  

 trådt i skibsførerens sted, med bøde, hæfte eller fængsel indtil 1 år.
For  

 overtrædelser, der finder sted med et luftfartøj, straffes på tilsvarende  

 måde den, der er ansvarlig for, hvilken last luftfartøjet medfører.
 Stk. 2. Med samme straf anses den, der medvirker til handlingen,  

 hvis den pågældende er ejer eller bruger af skibet eller luftfartøjet eller  

 handler på ejerens eller brugerens vegne.
Stk. 3. Overtrædelser, der begås af uagtsomhed, straffes kun, 1) hvis lastens indhold fremgik af transportdokumenterne, eller 2) hvis lasten på grund af ganske særlige omstændigheder burde have været  

 undersøgt.
 Stk. 4. Er overtrædelsen begået af et aktieselskab, andelsselskab,  

 anpartsselskab, partrederi, kommanditselskab eller lignende, kan der pålægges  

 selskabet som sådant bødeansvar.
 § 5. Justitsministeren kan fastsætte regler om gebyrer og årlige  

 afgifter for tilladelser efter loven.
 Stk. 2. Justitsministeren kan fastsætte regler om form og indhold  

 for ansøgning om transporttilladelse.
 § 6. Loven træder i kraft dagen efter bekendtgørelsen i  

 Lovtidende.
 Stk. 2. Loven finder ikke anvendelse på transporter, der finder  

 sted ifølge en bindende aftale, der er indgået før lovens ikrafttræden.
Bilag Liste over våben og krigsmateriel 1. Håndskydevåben og automatiske våben omfattende:
a.
Maskingeværer, geværer, maskinpistoler, pistoler og revolvere.
 Undtaget er dog våben til jagtmæssige eller sportsmæssige formål samt  

 antikke våben.
b.
Specielt konstruerede komponenter og dele hertil, f.eks. løb, tromler,  

 låsemekanismer, magasiner og lign.
 2. Storkalibrede våben og afskydningsapparater omfattende:
a.
Kanoner, maskinkanoner, haubitsere, morterer, granat- og  

 raketafskydningsapparater, militære flammekastere og rekylsvage kanoner.
b.
Militære affyringsapparater til røg, gas og pyroteknik.
c.
Specielt konstruerede komponenter og dele hertil, f.eks. løb, tromler,  

 låsemekanismer, fremdrivningsaggregater, afskydningsanordninger, magasiner og  

 lign.
 3. Ammunition og ammunitionsdele omfattende:
a.
Granater, ladninger, patronammunition, geværgranater til de under pkt.  

 1. og 2. nævnte våben.
 Undtaget er dog patronammunition med projektiler bestående af massiv kappe  

 og blød kerne, såfremt projektilet ikke indeholder emner, specielt lysspor-,  

 brand- eller sprængsats, og såfremt patronammunition af samme kaliber  

 anvendes til jagtmæssige eller sportsmæssige formål.
b.
Specielt konstruerede komponenter og dele hertil, f.eks. brandrør,  

 granatlegemer, hylstre, fængrør, satser og lign.
 4. Bomber, torpedoer, miner og styrede eller ikke-styrede raketter  

 omfattende:
a.
Bomber, torpedoer, granater, røgkanistre, miner, styrede eller  

 ikke-styrede raketter, dybvandsbomber, brandsatse og pyrotekniske lyssignaler  

 til militær brug.
b.
Apparater og indretninger specielt konstrueret til håndtering, styring,  

 aktivering, affyring, udlægning, strygning, udskydning, detonering eller  

 søgning af de under pkt. 4. a. nævnte ammunitionstyper.
c.
Brandfremkaldende stof og halvfabrikata til brug i bomber, projektiler,  

 flammekastere eller andet krigsmateriel.
d.
Specielt konstruerede komponenter og dele til de under pkt. 4. a. og b.  

 nævnte ammunitionstyper og udstyr.
 5. Sigteapparater, ildkontroludstyr og afstandsmålere omfattende:
a.
Udstyr til ildkontrol og kanonretning.
b.
Sigteapparater, periskoper, afstands-, positions- og  

 højdebestemmelsesinstrumenter specielt konstrueret til militære formål.
c.
Udstyr til missilsporing og missilstyring.
d.
Specielt konstruerede komponenter og tilbehør hertil.
 6. Køretøjer til militært formål omfattende:
a.
Hjul- og bæltedrevne køretøjer specielt konstruerede til militære  

 formål.
b.
Civile køretøjer, der er specielt ombyggede til militære formål.
c.
Traktorer, påhængsvogne, transportører m.v. specielt konstruerede til  

 militære formål.
d.
Specielt konstruerede komponenter og dele hertil.
 7. Toksikologiske og kemiske stoffer omfattende:
a.
Biologiske, kemiske og radioaktive stoffer som er egnede til i krig at  

 forårsage skader på mennesker eller dyr eller beskadige afgrøder.
b.
Udstyr specielt konstrueret til spredning af de i pkt. 7. a. nævnte  

 stoffer.
c.
Udstyr specielt konstrueret til forsvar mod samt opdagelse og  

 identifikation af de under pkt. 7. a. nævnte stoffer.
d.
Halvfabrikata og andre produkter, der kan anvendes til fremstilling af  

 de under pkt. 7. a. nævnte stoffer.
 8. Militære sprængstoffer m.m. omfattende:
a.
Højeksplosive sprængstoffer til anvendelse som primære eller sekundære  

 ladninger til militære formål.
Ladninger i sprænghoveder,  

 sprængningsladninger eller til anden militær anvendelse.
b.
Militære drivmidler som faste, flydende eller luftformige stoffer eller  

 blandinger af stoffer, som anvendes til fremdrivning af projektiler, missiler  

 eller andet militært materiel eller ammunition.
c.
Militære pyrotekniske stoffer til frembringelse af bestemte  

 forsinkelser, varme, støj, røg, synligt lys eller infrarød stråling.
 9. Marinefartøjer og specielt udstyr til søkrig omfattende:
a.
Fartøjer beregnet for angreb eller forsvar samt skrog eller dele til  

 skrog for sådanne fartøjer.
b.
Specielt konstruerede komponenter, tilbehør og ekstraudstyr til de  

 under pkt. 9 a. nævnte fartøjer.
c.
Specielt konstrueret udstyr og komponenter til værn mod eller opdagelse  

 af undervandsbåde, miner, torpedoer m.m.
 10. Fly og helikoptere, med eller uden pilot, flymotorer samt udstyr til  

 fly og helikoptere, beslægtet udstyr og komponenter, specielt konstrueret til  

 militære formål omfattende:
a.
Fly og helikoptere specielt konstrueret til militære formål samt  

 motorer og andre komponenter og dele hertil.
b.
Specielt konstruerede komponenter til ombygninger af civile fly til  

 militære formål.
c.
Luftbåret udstyr m.m. til specielt militært formål og til anvendelse i  

 eller i forbindelse med de i pkt. 10. a. og b. nævnte fly og helikoptere,  

 herunder interface udstyr til fly-elektronik (avionic).
 11. Elektronisk og elektro-optisk udstyr specielt konstrueret til militære  

 formål omfattende:
a.
Udstyr til elektronisk krigsførelse.
b.
Elektro-optiske sensorer og billedudstyr.
c.
Laserudstyr.
d.
Infrarødt og termisk billedudstyr.
e.
Specielt konstruerede komponenter og tilbehør til det under pkt. 11. a.  

 til d. nævnte udstyr.
 12. Kernevåben omfattende:
a.
Våben af enhver art, som indeholder kernebrændsel eller radioaktive  

 isotoper eller specielt er bestemt til at rumme eller anvende sådanne, og som  

 kan fremkalde masseødelæggelser, masseskader eller masseforgiftninger.
b.
Dele, anordninger, komponenter eller substanser, specielt konstrueret  

 til eller væsentlige for de under pkt. 13. a. nævnte våben.
 13. Maskiner, instrumenter, apparater og andre produktionsmidler, der  

 alene anvendes til fremstilling eller vedligeholdelse af ovennævnte materiel  

 og udstyr.
Bemærkninger til lovforslaget Almindelige bemærkninger 1. Ved folketingsbeslutning af 19. maj 1987 (B 80, blad nr. 915) blev  

 regeringen pålagt at fremsætte forslag til lov om forbud mod  

 våbentransporter.
Forslaget til folketingsbeslutning blev fremsat den 13.  

 januar 1987 (B 80, blad nr. 412). 1. behandling af forslaget er gengivet i  

 Folketingstidende 1986-87, sp. 7809 ff.
Retsudvalget afgav betænkning over  

 forslaget den 14. maj 1987 (B 80, blad 911). 2. behandling er gengivet samme  

 sted, sp. 11873 ff.
Under forhandlingerne blev der peget på principperne i  

 den tyske lovgivning.
Efter den tyske lov om kontrol med krigsvåben af 20.  

 april 1961 med senere ændringer kræves forbundsregeringens tilladelse,  

 såfremt der uden for Forbundsrepublikken skal transporteres våben på et tysk  

 skib eller fly.
Det fremgår af samme lov, at tilladelse ikke vil blive givet  

 i de tilfælde, hvor der er fare for, at våbnene skal anvendes i en  

 angrebskrig.
 For at opfylde den parlamentariske forpligtelse, der påhvilede regeringen  

 som følge af folketingsbeslutningen, fremsatte juststitsministeren den 7.  

 oktober 1987 forslag til lov om forbud mod våbentransporter, L 21 (se  

 Folketingstidende 1987-88, 1. samling, forhandlingerne sp. 90 og 1810 samt  

 tillæg A sp. 511).
 Nærværende lovforslag er en uændret genfremsættelse af L 21 og senest L  

 203 (se Folketingstidende 1988-89, forhandlingerne sp. 6247, 7679, 10893,  

 11413 og tillæg A sp. 4777 og tillæg B sp. 1855). L 203 blev efter vedtagelse  

 af en række ændringsforslag stillet af S og SF og tiltrådt af KRF forkastet  

 ved 3. behandling.
 Når lovforslaget fremsættes uændret, er dette ikke udtryk for en  

 afstandtagen fra disse ændringer fra forslagsstillernes side, men for at  

 udgangspunktet efter forslagsstillernes mening bør være uændret, således at  

 forhandlingerne kan starte på dette grundlag.
2. Lovforslaget, der er udarbejdet i overensstemmelse med  

 folketingsbeslutningen, har til formål at indføre en godkendelsesordning for  

 transport af våben og krigsmateriel mellem tredjelande på danske skibe og  

 luftfartøjer registreret i Danmark.
Justitsministerens tilladelse skal  

 således i almindelighed indhentes, før en sådan transport mellem tredjelande  

 kan finde sted.
Lovforslaget indfører samtidig et forbud mod våbentransport  

 på danske skibe og luftfartøjer til stater, der betragtes som krigsførende,  

 eller til konfliktområder, idet justitsministeren i almindelighed ikke vil  

 kunne give tilladelse til sådanne transporter.
3. Efter den danske lovgivning har det hidtil været tilladt at  

 transportere våben og krigsmateriel mellem tredjelande, uanset om  

 tredjelandet er krigsførende eller udgør en del af et konfliktområde.  

 Undtaget herfra er dog anordning nr. 40 af 3. februar 1978 om forbud mod bl.a  

 transport af våben m.v. til Sydafrika.
Lovgivningen indeholder derimod  

 begrænsninger i adgangen til at eksportere våben og krigsmateriel fra  

 Danmark.
Efter § 6 i den gældende våbenlov, jf. lovbekendtgørelse nr. 529 af  

 11. december 1985, senest ændret ved lov nr. 400 af 13. juni 1990, er det  

 således forbudt uden justitsministerens tilladelse i hvert enkelt tilfælde  

 fra Danmark at eksportere våben m.v.
Bestemmelsen er hidtil blevet  

 administreret således, at der nægtes ekporttilladelse til stater, der er  

 inddraget i krig, eller til områder, hvor forholdene er så urolige eller  

 ustabile, at de må befrygtes at kunne udvikle sig til væbnede konflikter.
4. Gennemførelse af lovforslaget vil medføre et vist administrativt  

 merarbejde i Justitsministeriet.
Endvidere vil loven betyde et merarbejde i  

 Udenrigsministeriet og i Forsvarsministeriet, idet disse ministerier vil  

 blive inddraget i sagsbehandlingen.
Der foreligger ikke et statistisk  

 materiale, der gør det muligt at foretage en mere præcis vurdering af  

 merarbejdets omfang.
For Justitsministeriets vedkommende kan det imidlertid  

 skønsmæssigt anslås, at merarbejdet vil nødvendiggøre oprettelse af 1-2  

 årsværk.
Merudgiften til løn, kontorhold m.v. vil blive modsvaret af en  

 tilsvarende nedskrivning af Justitsministeriets lovreserve på finansloven.
 Udenrigsministeriet og Forsvarsministeriet har oplyst, at det forventede  

 merarbejde for disse ministeriers vedkommende anslås at svare til ca. et  

 halvt årsværk pr. ministerium.
 Lovforslaget skønnes i øvrigt ikke at medføre administrative konsekvenser  

 af betydning for det offentlige.
Bemærkninger til lovforslagets enkelte bestemmelser (Bemærkningerne er, bortset fra en nødvendig ændring vedrørende § 6, stk.  

 1, en uændret gengivelse af justitsministerens bemærkninger til L 21) Til § 1, stk. 1 Omfattet af forbudet i § 1, stk. 1, er som udgangspunkt enhver transport  

 med danske skibe og luftfartøjer af våben og krigsmateriel opført i bilaget  

 til loven.
Forbudet omfatter dog kun våbentransporter mellem tredjelande, jf.  

 herved § 1, stk. 3, nr. 1 og 2. Efter § 1, stk. 3, nr. 2, kræves der ikke  

 tilladelse, hvis et skib eller luftfartøj skal transportere våben eller  

 krigsmateriel ud af Danmark. Årsagen hertil er, at selve eksporten vil være  

 omfattet af våbenlovens regler om eksport af våben og krigsmateriel,  

 hvorefter det er overflødigt at fastsætte regler om tilladelse til  

 transporten.
Efter § 1, stk. 3, nr. 1, kræves der heller ikke tilladelse til  

 transporter af våben eller krigsmateriel til Danmark. Årsagen hertil er, at  

 selve importen enten kræver tilladelse efter våbenlovens § 1 eller også  

 vedrører genstande, der frit kan importeres.
I begge tilfælde forekommer  

 regler om tilladelse til transport overflødig.
Hertil kommer, at formålet med  

 loven ikke er at forhindre, at der transporteres våben m.v. til Danmark.
Det forhold, at et skib med våben eller krigsmateriel gennemsejler dansk  

 søterritorium eller bunker i dansk havn, dvs. indtager olie m.v., betyder  

 ikke, at våbnene m.v. eksporteres fra Danmark.
Transporten er således  

 omfattet af loven, selv om den nævnte gennemsejling eller bunkring finder  

 sted.
Det er alene danske skibe og luftfartøjer, der er omfattet af bestemmelsen  

 i lovforslagets § 1, stk. 1. Hvilke skibe der er danske, fremgår af sølovens  

 regler.
Det følger bl.a. heraf, at også skibe hjemmehørende i Grønland og på  

 Færøerne er omfattet af lovens regler.
 Luftfartøjer, der er registreret i Luftfartsvæsenets nationalitetsregister  

 og således har dansk nationalitet, jf. luftfartslovens § 17, stk. 1, er  

 omfattet af forbudet i § 1, stk. 1.
 Luftfartøjer hjemmehørende i Grønland og på Færøerne er registreret i  

 luftfartsregistret og således også omfattet af forbudet i § 1, stk. 1.
 Bestemmelsen finder anvendelse på alle danske skibe og luftfartøjer,  

 uanset hvem skibet sejler for eller luftfartøjet transporterer for.
Våbentransporter, som udføres på et udenlandsk skib eller luftfartøj,  

 falder uden for bestemmelsen, uanset for hvem transporten finder sted.
Det  

 gælder også, hvor en dansk reder lejer et udenlandsk skib eller et  

 luftfartsselskab lejer et udenlandsk luftfartøj.
Forslaget er på dette punkt  

 i overensstemmelse med den tyske lov, jf. herved besvarelsen af spørgsmål nr.  

 12 fra Folketingets Retsudvalg i forbindelse med behandlingen af  

 beslutningsforslaget (Retsudvalget, B 80, bilag 14).
Ved vurderingen af, om der skal gives tilladelse til en våbentransport,  

 vil der indgå lignende momenter som ved vurderingen af en ansøgning om  

 våbeneksport efter reglerne i våbenloven.
Det betyder, at der i første række  

 lægges vægt på situationen i det land eller det område, hvor losningen skal  

 finde sted.
Endvidere lægges der vægt på karakteren af de våben eller det  

 krigsmateriel m.v., som ansøgningen vedrører.
 Vurderingen af disse spørgsmål vil på samme måde som ved behandlingen af  

 sager om tilladelse til eksport af våben og krigsmateriel blive foretaget i  

 samarbejde med Udenrigsministeriet.
Til § 1, stk. 2 Loven omfatter kun de våben og den form for krigsmateriel, der  

 udtrykkelig er opregnet i bilaget til loven.
Genstande, der ikke er nævnt i  

 bilaget, falder uden for loven.
Ved udarbejdelsen af listen, der er sket i  

 samarbejde med Forsvarsministeriet, er der i overensstemmelse med  

 folketingsbeslutningen taget udgangspunkt i den tyske lov med tilhørende  

 krigsvåbenliste.
Dog er reservedele specielt konstruerede til brug i våben  

 samt materiel, der alene anvendes til fremstilling og vedligeholdelse af  

 våben, også omfattet.
Til § 1, stk. 3 § 1, stk. 3, nr. 1 og 2, betyder som nævnt ovenfor under bemærkningerne  

 til § 1, stk. 1, at reglen om tilladelse til transport af våben og  

 krigsmateriel er begrænset til våbentransporter mellem tredjelande.
En  

 våbentransport anses for at finde sted mellem tredjelande, når lastningen og  

 losningen finder sted uden for Danmark.
 Af § 1, stk. 3, nr. 3, følger, at de våben og lignende, som danske  

 militærpersoner medtager på deres tjenesterejser mellem tredjelande til brug  

 i forbindelse med tjenesten, og våben m.v., som danske militære enheder  

 medtager i forbindelse med forlægninger, ikke er omfattet af  

 godkendelsesordningen i § 1, stk. 1. Sådanne militærpersoner vil således  

 fortsat kunne medtage våben og krigsmateriel m.v. uden at skulle indhente en  

 tilladelse.
 Efter § 1, stk. 3, nr. 4, er transporter af våben og krigsmateriel m.v.,  

 som finder sted som led i Danmarks deltagelse i NATO-samarbejdet, ligeledes  

 undtaget fra godkendelsesordningen i § 1, stk. 1. Årsagen hertil er, at der  

 ikke er behov for særlige kontrolforanstaltninger vedrørende disse  

 transporter.
Transport af våben og krigsmateriel mellem NATO-lande, der ikke finder  

 sted som led i Danmarks medlemskab af NATO, er ikke omfattet af  

 undtagelsesreglen i § 1, stk. 3, nr. 4, uanset om transporten forestås af  

 forsvarsmyndighederne eller andre.
Sådanne transporter er således omfattet af  

 godkendelsesordningen i § 1, stk. 1. På tilsvarende måde er transport af  

 våben og krigsmateriel mellem et NATO-land og et tredjeland, der ikke finder  

 sted som led i Danmarks forpligtelser ifølge NATO-medlemskabet, heller ikke  

 omfattet af nr. 4. Sådanne våbentransporter kræver justitsministerens  

 tilladelse efter § 1, stk. 1.
Til § 1, stk. 4 Bestemmelsen undtager visse transporter, der ikke har nogen militær  

 interesse, fra loven.
Det drejer sig bl.a. om transport af våben m.v., som  

 medføres til forsvarsbrug uden forbindelse med militære aktiviteter.
Der  

 tænkes f.eks. på tilfælde, hvor rifler, pistoler og lignende indgår som en  

 naturlig del af et skibs eller luftfartøjs udrustning til brug for  

 nødsituationer.
Til § 2, stk. 1 Efter § 2, stk. 1, kan justitsministeren i almindelighed ikke give  

 tilladelse til transport af våben m.v. til stater, der er krigsførende, eller  

 til konfliktområder.
 Det betyder, at der ikke kan gives tilladelse til transport af våben m.v.  

 til lande, der er inddraget i krigeriske begivenheder, eller til områder,  

 hvor forholdene er så urolige eller ustabile, at de må befrygtes at udvikle  

 sig til væbnede konflikter, herunder borgerkrig eller væbnet undertrykkelse  

 af befolkningsgrupper.
Det afgørende for, om en våbentransport er omfattet, er, om losningen skal  

 finde sted i et krigsførende land eller i et konfliktområde.
Derimod er det  

 uden betydning, hvem lasten i den sidste ende er bestemt til. Årsagen hertil  

 er, at den endelige modtager ofte er ukendt for transportøren.
Hertil kommer,  

 at lasten kan skifte ejer under transporten.
Tilladelsen kan dog undtagelsesvis gives til stater, der er krigsførende  

 eller til konfliktområder, hvis der foreligger særlige omstændigheder, f.eks.  

 tilfælde, hvor et NATO-allieret land, der er krigsførende eller er en del af  

 et konfliktområde, har brug for våben m.v. til engagementer, der falder inden  

 for NATO-samarbejdet.
Endvidere forudsætter bestemmelsen, at tilladelse kan  

 gives, hvis de våben eller det krigsmateriel, der skal transporteres, ikke  

 kan anvendes i den konfliktsituation, som modtagerlandet befinder sig i.
Til § 2, stk. 2 Efter beslutningsforslaget skal lovforslaget indeholde en bemyndigelse  

 til regeringen, hvorefter der kan gives forhåndstilladelse til en bestemt  

 ansøger med henblik på transporter mellem nærmere angivne stater.
I  

 overensstemmelse med hovedsigtet med loven - at hindre transporter til  

 krigsførende lande og konfliktområder - er § 2, stk. 2, formuleret således,  

 at forhåndstilladelse kan gives til transporter til bestemte stater.
Disse  

 tilladelser gælder indtil videre, men kan dog tilbagekaldes efter  

 bestemmelsen i stk. 3.
 Bestemmelsen har navnlig afgørende betydning for rederier som sejler i  

 linjefart, idet disse med en forhåndstilladelse ikke har behov for at søge om  

 tilladelse til den enkelte transport.
Til § 2, stk. 3 De momenter, der indgår ved vurderingen af, hvorvidt en tilladelse skal  

 meddeles, kan efterfølgende ændres således, at forudsætningen for meddelelsen  

 af tilladelsen ikke længere foreligger.
Bestemmelsen giver derfor mulighed  

 for til enhver tid administrativt at tilbagekalde en tilladelse med virkning  

 for varer, der endnu ikke er lastet.
En sådan tilbagekaldelse medfører ikke  

 et erstatningsansvar for det offentlige.
Til § 3, stk. 1 Lovforslaget tilsigter kun at begrænse våbentransporter til stater, der  

 betragtes som krigsførende eller konfliktområder.
Det er således ikke  

 nødvendigt at lade godkendelsesordningen omfatte transport af våben og  

 krigsmateriel til alle stater, jf. herved besvarelsen af spørgsmål 16 i  

 forbindelse med Folketingets behandling af beslutningsforslaget, bilag til  

 Retsudvalgets betænkning af 14. maj 1987. Det foreslås derfor, at  

 justitsministeren bemyndiges til i en bekendtgørelse på forhånd at godkende  

 bestemte stater, hvortil der kan transporteres våben m.v.
En bekendtgørelse  

 af denne art vil betyde en lettelse for skibsfarten og myndighederne uden at  

 modvirke lovens egentlige formål.
Bekendtgørelsen vil blive fastsat i  

 samarbejde med Udenrigsministeriet.
Bekendtgørelsen vil kunne ændres til enhver tid på baggrund af udviklingen  

 i de enkelte stater.
En sådan ændring vil i overensstemmelse med princippet i  

 § 2, stk. 3, kun få virkning for varer, der endnu ikke er lastet.
Til § 3, stk. 2 I § 3, stk. 2, gives der justitsministeren bemyndigelse til at udarbejde  

 en liste over krigsførende stater og konfliktområder, hvortil transport af  

 våben og krigsmateriel m.v. på forhånd er udelukket, jf. § 2, stk. 1. En  

 sådan liste vil blive udarbejdet i samarbejde med Udenrigsministeriet.
Formålet med listen er at spare skibsfarten og myndighederne for unødigt  

 arbejde med forhandlinger om transporter og ansøgninger om tilladelse i  

 tilfælde, hvor en tilladelse på forhånd er udelukket.
Det forhold, at en stat  

 ikke er optaget på listen, er ikke udtryk for, at tilladelse vil blive givet,  

 men blot for, at det ikke er besluttet, at det på forhånd skal være  

 udelukket.
 På nuværende tidspunkt er der ikke taget stilling til, hvilke stater der  

 bør blive omfattet af en sådan liste.
 Dog bemærkes, at det efter anordning nr. 40 af 3. februar 1978 om visse  

 forholdsregler mod Sydafrika er forbudt at transportere våben og  

 krigsmateriel m.v. til Sydafrika.
Til § 4, stk. 1 og 2 Bestemmelsen i § 4, stk. 1, angiver, hvilke personer der kan ifalde straf  

 for overtrædelse af § 1, stk. 1. Af § 4, stk. 2, fremgår, at strafferettens  

 almindelige regler om medvirken er begrænset til kun at omfatte den  

 personkreds, der er opregnet i bestemmelsen.
For overtrædelser, der begås med skib, vil strafansvaret først og fremmest  

 påhvile skibsføreren samt den, der er trådt i skibsførerens sted.
Mens  

 skibsføreren efter de gældende regler har ansvaret for, hvilken last der er  

 med skibet, gælder der ikke noget tilsvarende for chefen for et luftfartøj,  

 og der er ikke i øvrigt fastsat almindelige regler for, hvem der er ansvarlig  

 for lasten.
Hvem der er ansvarlig, afhænger af en vurdering i det enkelte  

 tilfælde. § 4, stk. 1, fastsætter derfor, at strafansvar for overtrædelse,  

 der begås med et luftfartøj, påhviler den, som er ansvarlig for, hviken last  

 luftfartøjet medfører.
Også ejeren eller brugeren af et skib eller et  

 luftfartøj omfattet af § 1, stk. 1, eller den, der handler på disse personers  

 vegne, vil kunne ifalde strafansvar efter § 4, stk. 1, jf. § 4, stk. 2,  

 såfremt de pågældende har medvirket til overtrædelsen.
En ejer af et dansk  

 skib eller luftfartøj, der udlejer skibet eller luftfartøjet, vil således  

 kunne ifalde strafansvar efter § 4, stk. 2, hvis betingelserne i øvrigt er  

 opfyldt.
Brugeransvaret efter § 4, stk. 2, udelukker ikke, at ejeren samtidig  

 ifalder strafansvar, hvis betingelserne herfor er opfyldt.
 Da danske skibe og luftfartøjer hører under dansk jurisdiktionskompetence,  

 jf. straffelovens § 6, vil overtrædelser af § 1, stk. 1, henhøre under dansk  

 straffemyndighed, uanset at våbentransporten er foregået uden for Danmark.
Til § 4, stk. 3 Bestemmelsen betyder, at der ikke er en almindelig pligt til at undersøge  

 lasten for at undgå strafansvar.
 I ganske særlige tilfælde, hvor forholdene giver anledning til mistanke  

 om, at transporten - trods transportdokumenternes indhold - vedrører våben  

 eller krigsmateriel, vil overtrædelsen kunne straffes, selv om lasten ikke  

 undersøges.
Til § 5, stk. 1 Efter den foreslåede bestemmelse vil justitsministeren have adgang til at  

 fastsætte gebyr for tilladelse efter loven med henblik på at få  

 administrationsudgiften dækket.
For stående tilladelse efter § 2, stk. 2, kan  

 der endvidere afkræves en årlig afgift.
Til § 5, stk. 2 Bestemmelsen bemyndiger justitsministeren til at fastsætte nærmere regler  

 om indgivelse af ansøgning om transporttilladelse, jf. § 1, stk. 1. Efter  

 bestemmelsen kan der f.eks. fastsættes regler om de oplysninger, rederne og  

 andre skal give, og den dokumentation, der skal indhentes.
Til § 6, stk. 1 Loven foreslås sat i kraft dagen efter bekendtgørelsen i Lovtidende.
Til § 6, stk. 2 Overgangsbestemmelsen angiver, at det ikke vil være nødvendigt at  

 indhente justitsministerens forudgående tilladelse i de tilfælde, hvor en  

 transport udføres efter lovens ikrafttræden, blot transporten sker i henhold  

 til en bindende kontrakt indgået før lovens ikrafttræden.
Lovforslaget vil  

 således ikke gribe ind i aftaler indgået før lovens ikrafttræden.  

 Overgangsbestemmelsen giver således mulighed for, at redere og andre uden at  

 blive berørt af loven kan afvikle kontrakter indgået før lovens ikrafttræden.
