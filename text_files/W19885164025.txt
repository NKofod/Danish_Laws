 En bank indtrådte i en sag om opgørelsen af et mellemværende - som  

 biintervenient -, tilsluttede sig voldgiftsrettens tilkendegivelse, betalte  

 bankgarantiens beløb, men nægtede at betale de indklagede pålagte  

 omkostninger til klageren og voldgiftsretten.
 Da banken ved sin indtræden i sagen havde været årsag til  

 voldgiftssagens gennemførelse, fandtes banken at burde betale de med  

 gennemførelsen forbundne omkostninger i overensstemmelse med voldgiftrettens  

 tilkendegivelse, jfr. retsplejelovens § 252, stk. 4.
K E N D E L S E i Voldgiftssag nr.
C 1785 Bygge- og Anlægsfirmaet K A/S, mod A A/S Biintervenient: B Bank Efter opførelse af X Varmeværk opstod der mellem totalentreprenøren, A  

 A/S, og underentreprenøren, Bygge- og Anlægsfirmaet K A/S, uoverensstemmelse  

 om opgørelsen af deres indbyrdes mellemværende.
Da parterne ikke kunne nå til  

 enighed, indbragte Bygge- og Anlægsfirmaet K A/S ved klageskrift af 23. maj  

 1986 sagen for en i henhold til »Regler for behandling af sager ved  

 Voldgiftsnævnet for Bygge- og Anlægsvirksomhed« nedsat voldgiftsret  

 bestående af civilingeniør J.E.
Ahrensbach, direktør, civilingeniør Per  

 Dibbern Johansen og højesteretsdommer Johannes Bangert med sidstnævnte som  

 formand.
 Da parterne, hvoraf indklagede var repræsenteret af advokat C, Y-by, havde  

 udvekslet processkrifter, blev det for voldgiftsretten oplyst, at indklagede  

 havde standset sine betalinger den 15. december 1986.
 På begæring af klageren og med indklagedes tiltræden blev sagen berammet  

 til mundtlig forhandling den 2. juli 1987, men på indklagedes begæring blev  

 den mundtlige forhandling omberammet til den 11. august.
 Ved den mundtlige forhandlings begyndelse oplyste advokat C, at han  

 repræsenterede B Bank, der havde stillet garanti for indklagede.
 Klageren begærede sagen fremmet efter voldgiftsreglernes § 24, medmindre  

 banken indestod for omkostningerne.
 Advokat C erklærede herefter, at banken indtrådte i sagen, men alene for  

 så vidt angik bankgarantien.
 Voldgiftretten fandt, at sagen ikke på dette grundlag kunne fremmes efter  

 reglernes § 24 og bestemte derfor, at sagen skulle behandles efter de  

 almindelige regler.
 Klageren nedlagde påstand om betaling af 375.186 kr. 85 øre med sædvanlig  

 procesrente fra den 26. maj 1986.
 Indklagede nedlagde påstand om frifindelse, subsidiært mod betaling af et  

 mindre beløb og gjorde tillige gældende, at indklagede havde et modkrav på  

 604.220 kr., som dog kun gjordes gældende til kompensation.
 Efter gennemførelsen af den mundtlige forhandling voterede  

 voldgiftsrettens medlemmer og fremkom med følgende tilkendegivelse:
 Indklagede betaler til klageren kr. 375.186,85 med rente diskontoen + 6%  

 fra den 26. maj 1986.
 I sagsomkostninger betaler indklagede til klageren kr. 20.000,00.
 Beløbene betales inden 14 dage fra forligsforslagets accept.
 Voldgiftsrettens omkostninger betales af indklagede efter opgørelse og  

 påkrav fra Voldgiftsnævnet.
Klageren tiltrådte tilkendegivelsen.
Indklagede ville meddele sin  

 stillingtagen inden 14 dage.
 Ved skrivelse af 1. september 1987 meddelte advokat C, at B Bank havde  

 tilsluttet sig voldgiftsrettens forligsforslag.
 Banken har siden betalt bankgarantiens beløb, men har nægtet at betale de  

 pålagte omkostninger til klageren og voldgiftsretten.
 Efter brevveksling om dette spørgsmål har klageren anmodet voldgiftsretten  

 om at træffe en afgørelse, hvorved det pålægges banken at betale sagens  

 omkostninger.
 Indklagede har erklæret, at man ønsker at henholde sig til det med  

 voldgiftsretten indgåede forlig primært begrundet i, at indklagedes advokat  

 har fastholdt, at B Bank ikke kunne anses som part i sagen.
 Voldgiftsretten skal om dette spørgsmål udtale:
B Bank har ved påbegyndelsen af den mundtlige forhandling erklæret, at man  

 indtrådte i sagen, for så vidt angik garantistillelsens beløb og har herefter  

 i egen interesse ført sagen på indklagedes vegne.
Banken har således haft  

 stilling som biintervenient, jfr. retsplejelovens § 252. Ifølge denne  

 bestemmelse stk. 4, 2. punktum kan retten pålægge en biintervenient  

 sagsomkostninger.
Voldgiftsretten kunne i sin tilkendegivelse alene tage stilling til,  

 hvilke beløb indklagede skulle betale, og tilkendegivelsen indeholder intet  

 om, i hvilket omfang banken hæftede for disse beløb.
Da banken ved sin  

 indtræden i sagen har været årsag til voldgiftssagens gennemførelse, findes  

 denne at burde betale de med gennemførelsen forbundne omkostninger i  

 overensstemmelse med voldgiftsrettens tilkendegivelse.
 K E N D E L S E:
 B A/S skal inden 14 dage efter modtagelsen af denne kendelse betale 20.000  

 kr. til klageren, Bygge- og Anlægsfirmaet K A/S.
 B Bank skal endvidere friholde klageren for udgifterne til  

 voldgiftsrettens behandling af sagen.
København, den 4. august 1988 Per Dibbern Johansen Johannes Bangert J.E.
Ahrensbach P.v.c.
