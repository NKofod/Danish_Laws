Fremsat den 21. februar 2001 af Jan Petersen  

 (S), Anders Fogh Rasmussen (V), Bendt Bendtsen (KF), Jes Lunde (SF), Kristian  

 Thulesen Dahl (DF), Peter Duetoft (CD), Elisabeth Arnold (RV), Jette Gottlieb  

 (EL) og Jann Sjursen (KRF) Forslag til Lov om ændring af lov om private bidrag  

 til politiske partier og offentliggørelse af politiske partiers  

 regnskaber (Straf for urigtige oplysninger i partiregnskaber) § 1 I lov nr. 404 af 13. juni 1990 om private bidrag til politiske partier og  

 offentliggørelse af politiske partiers regnskaber, som ændret  

 ved lov nr. 394 af 14. juni 1995, foretages følgende  

 ændringer:
 1. § 6, stk. 2, affattes således:
»Stk. 2. Der kan pålægges foreninger (juridiske  

 personer) strafansvar efter reglerne i straffelovens 5. kapitel.« 2. Efter § 6 indsættes:
»§ 6 a.
Den, der afgiver urigtige eller  

 mangelfulde oplysninger efter § 3, straffes med bøde eller  

 fængsel indtil 4 måneder.
 Stk. 2. På samme måde straffes den, der  

 afgiver urigtige erklæring efter § 4, stk. 2.
Stk. 3. Der kan pålægges partiorganisationer  

 (juridiske personer) strafansvar efter reglerne i straffelovens 5.  

 kapitel.« § 2 Stk. 1. Loven træder i kraft den 1. juli 2001.
 Stk. 2. Loven har virkning for regnskaber, som indsendes  

 til Folketinget efter lovens ikrafttræden.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Efter anmodning fra Udvalget for Folketingets  

 Forretningsorden er dette lovforslag udarbejdet af Justitsministeriet, og  

 forslaget fremsættes efter aftale med regeringen af formændene  

 for folketingsgrupperne.
Lovforslaget fremsættes til fri debat, idet  

 Udvalget for Forretningsordenen har fundet det rimeligst at udskyde en  

 detaljeret realitetsbehandling til efter fremsættelsen.
Der er  

 således ikke i forbindelse med fremsættelsen taget politisk  

 stilling til lovforslaget eller dets enkelte dele.
Lovforslaget har navnlig til formål at sikre  

 åbenhed om private bidrag til de politiske partier.
Det foreslås  

 således, at der indføres strafansvar for urigtige eller  

 mangelfulde oplysninger herom i de partiregnskaber, der skal  

 offentliggøres af Folketinget.
Samtidig foreslås det, at det  

 også i øvrigt gøres strafbart at afgive urigtige eller  

 mangelfulde oplysninger i partiregnskaber.
2. Gældende ret 2.1. Partiregnskabsloven Den gældende lov om private bidrag til politiske  

 partier og offentliggørelse af partiregnskaber (partiregnskabsloven)  

 trådte i kraft den 1. januar 1991, jf. lov nr. 404 af 13. juni 1990.  

 Bestemmelserne om offentliggørelse af regnskaber findes i §§ 3-5.  

 Efter § 3 skal partier, der har været opstillet til det senest afholdte  

 valg til Folketinget eller Europa-Parlamentet, aflægge regnskab over  

 partiets landsorganisations indtægter og udgifter.
Regnskabet skal  

 indeholde oplysninger om følgende indtægtstyper: offentlig  

 partistøtte, kontingentindtægter, yderligere private tilskud fra  

 private personer, renteindtægter samt tilskud fra internationale  

 organisationer, kollektive private sammenslutninger, faglige organisationer,  

 erhvervsorganisationer, erhvervsvirksomheder, fonde og foreninger.
Regnskabet  

 skal underskrives af partiets ledelse og indeholde en erklæring om, at  

 partiet ikke har haft andre indtægter end anført i regnskabet,  

 jf. § 4, stk. 2. Regnskabet skal senest 12 måneder efter  

 regnskabsårets afslutning indsendes til Folketinget, der  

 fremlægger det til gennemsyn for offentligheden, jf. § 5.
Ved lov nr. 394 af 14. juni 1995 blev der indsat en ny  

 bestemmelse i § 3, stk. 2. Efter denne bestemmelse skal partiregnskabet, hvis  

 partiet i regnskabsåret fra samme private tilskudsyder har modtaget et  

 eller flere tilskud, der tilsammen overstiger 20.000 kr., indeholde oplysning  

 om tilskudsyderens navn og adresse.
Regnskabet skal endvidere indeholde  

 oplysning om den samlede størrelse af eventuelle anonyme tilskud og om  

 størrelsen af hvert enkelt anonymt tilskud på mere end 20.000  

 kr.
 Efter § 3, stk. 3   der også blev indsat ved  

 1995-lovændringen   skal regnskabet endvidere indeholde oplysning om  

 balance og egenkapital.
Partiregnskabsloven indeholder ikke bestemmelser om straf  

 for overtrædelse af bestemmelserne om pligt til at oplyse om private  

 bidrag til politiske partier.
Der er heller ikke i øvrigt bestemmelser  

 om strafansvar for at afgive urigtige eller mangelfulde oplysninger i  

 partiregnskaber.
Af bemærkningerne til partiregnskabslovens § 5  

 fremgår det, at regnskabet ikke skal gennemgås, kontrolleres  

 eller godkendes af Folketinget, men alene gøres tilgængeligt for  

 offentligheden, jf.
Folketingstidende 1989-90, tillæg A, sp. 4836. I  

 forarbejderne til § 3, stk. 2, anføres det, at bestemmelsen  ikke  

 indebærer ændringer i Folketingets opgaver i forbindelse med  

 aflevering og offentliggørelse af partiregnskaber efter § 5, jf.  

 Folketingstidende 1994-95, tillæg B, s. 896-897. Endvidere  

 fremhæves det i forarbejderne, at partiregnskabsloven ikke indeholder  

 straffebestemmelser og således hviler på en forudsætning  

 om, at de politiske partier loyalt medvirker til at leve op til lovens  

 intentioner, jf. anf. st. s. 903-904.
2.2. Partistøtteloven Efter § 7 a, stk. 1, i lov om økonomisk  

 støtte til partiske partier m.v. (partistøtteloven), jf.  

 lovbekendtgørelse nr. 704 af 21. august 1995, skal politiske partier,  

 der er omfattet af partiregnskabslovens § 3, hvert år inden den 1.  

 marts til indenrigsministeren indsende en kopi af det seneste regnskab, som  

 partiet efter den nævnte lov er forpligtet til at aflægge.
Det  

 gælder dog ikke for partier, som ikke er berettiget til  

 økonomisk støtte efter partistøtteloven, eller som ikke  

 ansøger om sådan støtte, jf. § 7 a, stk. 2. Efter § 7 a,  

 stk. 3, påser indenrigsministeren, at det indsendte regnskab indeholder  

 de oplysninger, der kræves efter partiregnskabslovens § 3. Er det ikke  

 tilfældet, udsættes udbetalingen af tilskud fra staten.
Bestemmelsen i partistøttelovens § 7 a blev  

 indført ved lov nr. 383 af 14. juni 1995. Af forarbejderne til  

 bestemmelsen fremgår det, at Indenrigsministeriet alene skal  

 påse, at det indsendte regnskab indeholder de oplysninger, som  

 kræves efter partiregnskabslovens § 3. Indenrigsministeriet skal  

 således ikke foretage en efterprøvelse af regnskabets rigtighed,  

 jf.
Folketingstidende 1994-95, tillæg A, s. 3599-3600.
2.3. Straffeloven 2.3.1. Efter straffelovens § 162 straffes den, som for  

 eller til offentlig myndighed afgiver urigtig erklæring om forhold,  

 angående hvilke den pågældende har pligt til at afgive  

 forklaring, med bøde eller hæfte eller med fængsel indtil  

 4 måneder.
Efter straffelovens § 163 straffes den, som i øvrigt  

 til brug i retsforhold, der vedkommer det offentlige, skriftligt eller ved  

 andet læsbart medie afgiver urigtig erklæring eller bevidner  

 noget, som den pågældende ikke har viden om, med bøde,  

 hæfte eller fængsel indtil 4 måneder.
 Justitsministeriet har oplyst, at henset til karakteren af  

 Folketingets opgaver i forbindelse med aflevering og offentliggørelse  

 af partiregnskaber er det efter ministeriets opfattelse er tvivlsomt, om  

 erklæringen (dvs. oplysningerne i partiregnskabet) kan anses for  

 afgivet »for eller til« en offentlig myndighed i den forstand, hvori dette  

 udtryk er anvendt i straffelovens § 162. Det forekommer endvidere efter det  

 af Justitsministeriet oplyste tvivlsomt, om partiregnskabet kan siges at  

 være afgivet til brug i »retsforhold, der vedkommer det offentlige«,  

 jf. straffelovens § 163, når afleveringen af regnskaber til Folketinget  

 alene har til formål at sætte Folketinget i stand til at  

 fremlægge det til gennemsyn for offentligheden.
 Hertil kommer, at forarbejderne til partiregnskabsloven  

 (jf. ovenfor pkt. 2.1.) efter det af Justitsministeriet oplyste tyder  

 på, at partiregnskabsloven bygger på en forudsætning om, at  

 der ikke kan straffes for overtrædelse af loven i videre omfang, end  

 det fremgår af straffebestemmelsen i denne lov, jf. § 6, jf. § 2, stk.  

 4, om uberettiget videregivelse af oplysninger om, hvilke medlemmer af  

 arbejdsgiverforeninger og fagforeninger m.v. der er fritaget for betaling af  

 bidrag eller har anmodet herom.
 På den baggrund har Justitsministeriet oplyst, at  

 det efter ministeriets opfattelse må antages, at urigtig angivelse af  

 private bidrag til politiske partier m.v. efter partiregnskabsloven ikke kan  

 straffes efter straffelovens § 162 eller § 163.
 2.3.2. Justitsministeriet har oplyst, at  

 indsendelse af et regnskab, der ikke opfylder partiregnskabslovens § 3, stk.  

 2,  til Indenrigsministeriet med henblik på udbetaling af  

 partistøtte, jf. partistøttelovens § 7 a, efter  

 Justitsministeriets opfattelse ikke er omfattet af straffelovens § 162. Det  

 skyldes, at § 162 ikke finder anvendelse i tilfælde, hvor det efter  

 loven påhviler en person at afgive en erklæring i forbindelse med  

 en ikke-pligtmæssig indgivelse af en ansøgning.
 Aflevering af et regnskab i forbindelse med offentlig  

 støtte må anses for afgivet til brug for retsforhold, der  

 vedkommer det offentlige, jf. straffelovens § 163. Dette taler efter det af  

 Justitsministeriet oplyste umiddelbart for, at afgivelse af et partiregnskab  

 med urigtige oplysninger vil være omfattet af den nævnte  

 straffelovsbestemmelse.
Heroverfor kan anføres, at Indenrigsministeriet  

 alene skal påse, at det indsendte regnskab indeholder de oplysninger,  

 der kræves efter partiregnskabslovens § 3. Indenrigsministeriet skal  

 ikke foretage en efterprøvelse af regnskabets rigtighed.
I  

 øvrigt indgår regnskabets oplysninger ikke i det materielle  

 grundlag for Indenrigsministeriets afgørelse om udbetaling af  

 partistøtte, idet partistøtten ikke afhænger af  

 regnskabsoplysningerne, men af det antal stemmer, som partiet opnåede  

 ved det senest valg.
Det kan endvidere anføres, at en forudsætning  

 i partiregnskabsloven om, at overtrædelse af § 3, stk. 2, i forhold til  

 Folketinget ikke skal kunne straffes, også må føre til, at  

 der ikke kan straffes for overtrædelse af § 3, stk. 2, når  

 regnskabet indsendes til Indenrigsministeriet med henblik på udbetaling  

 af partistøtte.
Den tætte sammenhæng mellem de to love  

 taler således for, at aflevering af partiregnskabet til  

 Indenrigsministeriet til brug for udbetaling af partistøtte ikke i  

 strafferetlig henseende behandles anderledes end afleveringen af  

 partiregnskabet til Folketinget med henblik på fremlæggelse for  

 offentligheden.
 Justitsministeriet har oplyst, at ministeriet  

 sammenfattende finder, at straffelovens § 163 næppe med den sikkerhed,  

 der kræves for at pålægge strafansvar, kan anses for at  

 omfatte tilfælde, hvor der med henblik på udbetaling af  

 partistøtte er indsendt et regnskab til Indenrigsministeriet, som ikke  

 opfylder § 3, stk. 2, i partiregnskabsloven.
3. Overvejelser om ændringer i partiregnskabsloven 3.1. Navnlig af principielle grunde bør det  

 overvejes gennem en ændring af partiregnskabsloven at give mulighed for  

 at straffe urigtige eller mangelfulde oplysninger om private bidrag til  

 politiske partier efter partiregnskabslovens § 3, stk. 2.
3.2. Som det fremgår af pkt. 2.1. og 2.3.1.,  

 bygger partiregnskabsloven oprindelig på en forudsætning om, at  

 de politiske partier loyalt medvirker til at leve op til lovens intentioner,  

 og at overtrædelse af § 3, stk. 2, i forhold til Folketinget ikke kan  

 straffes.
Da bestemmelserne således i sin tid ikke blev udformet med  

 henblik på, at de skulle være strafsanktioneret, kan der  

 være anledning til at overveje, om bestemmelsernes formuleringer er  

 egnede til at medføre strafansvar, jf. herved princippet i  

 straffelovens § 1.
I forbindelse med Folketingets behandling af  

 lovændringen i 1995 blev der navnlig rejst spørgsmål om,  

 hvad der skal forstås ved et »tilskud« fra en privat  

 tilskudsgiver.
I besvarelsen af et spørgsmål herom fra Udvalget  

 for Forretningsordenen (jf.
Folketingstidende 1994-95, tillæg B, s.  

 903-904) anføres det, at det er vanskeligt på en  

 udtømmende måde præcist at angive, hvilke former for  

 privat partistøtte, som ydes på anden måde end ved  

 pengebeløb, der er omfattet af lovens tilskudsbegreb.
Det understreges  

 dog samtidig, at det ikke er usædvanligt, at lovgivningen anvender  

 udtryk, hvis anvendelsesområde ikke kan fastlægges præcist  

 i abstrakte vendinger, men som må forstås i lyset af, hvad  

 sædvanlig sprogbrug, formålet med reguleringen, praksis på  

 området, anvendelsen af tilsvarende udtryk på beslægtede  

 områder m.v. tilsiger.
 I besvarelsen af spørgsmålet opstillede  

 Justitsministeriet imidlertid nogle vejledende kriterier med henblik på  

 afgrænsning af tilskudsbegrebet:
 »3. I vurderingen af, om en støtte i form af andet  

 end pengebeløb har karakter af tilskud i lovens forstand, må  

 bl.a. indgå, om der er tale om en ydelse, der sædvanligvis  

 opgøres i penges værdi.
Er der f.eks. tale om en ydelse, som den, der leverer  

 ydelsen, normalt tager betaling for som led i en erhvervsmæssig  

 virksomhed, eller må ydelsen på anden måde siges at  

 substituere et pengebeløb, taler det for at betragte ydelsen som  

 tilskud i lovens forstand.
Er der tale om tilskud i lovens forstand, må  

 støtten efter Justitsministeriets opfattelse i almindelighed medtages  

 i regnskabet med den værdi, støtten har for partiet, dvs. med et  

 beløb svarende til, hvad partiet på sædvanlige  

 vilkår ellers skulle have betalt for ydelsen.
Er der på den anden side tale om en personlig  

 arbejdsindsats ydet af medlemmer og bekendte, som udføres frivilligt  

 og ulønnet, f.eks. ophængning af plakater i forbindelse med  

 valgkamp, foreligger der ikke en støtte, der er tilskud i lovens  

 forstand.
Det samme må formentlig gælde ved privates gratis  

 udlån af lokaler og genstande, i det omfang de pågældende  

 private ikke driver erhvervsmæssig virksomhed af den  

 pågældende art.
 Også andre hensyn vil kunne tillægges  

 betydning, herunder praktiske hensyn.
F.eks. vil et krav om, at annonceudgifter, rabatter og  

 lignende, der afholdes eller ydes af private, skal medtages i regnskabet,  

 være forbundet med en række praktiske problemer, idet man  

 næppe kan forlange, at et politisk parti f.eks. under en valgkamp skal  

 have nøje kendskab til enhver annonce, som måtte blive indrykket  

 i dags- eller ugepressen, og som udtrykker støtte til partiet.« Tilsvarende uddybede Justitsministeriet i svar til  

 Udvalget for Forretningsordenen (jf.
Folketingstidende 1994-95, tillæg  

 B, s. 901 og 902), hvad der skal forstås ved »anonyme« tilskud.  

 I besvarelserne anføres, at anonymitet alene foreligger i de  

 tilfælde, hvor tilskud ydes uden angivelse af tilskudsyderens navn, og  

 hvor det parti, der modtager tilskuddet, heller ikke på anden  

 måde er bekendt med tilskudsgiverens identitet.
Et parti er  

 således ikke berettiget til at imødekomme et ønske om  

 anonymitet fra en skatteyder, der i regnskabsåret har ydet et eller  

 flere tilskud, der tilsammen overstiger 20.000 kr., hvis den  

 pågældendes identitet er oplyst over for partiet, eller hvor  

 partiet på anden måde er bekendt hermed.
 Justitsministeriet har oplyst, at efter ministeriets  

 opfattelse er tilskuds- og anonymitetsbegreberne tilstrækkelig  

 præcise til, at urigtige eller mangelfulde oplysninger kan  

 medføre strafansvar ved afgivelse af urigtige eller manglefulde  

 oplysninger herom.
 Det bemærkes i denne forbindelse, at der   helt  

 undtagelsesvis   vil kunne blive tale om strafnedsættelse eller  

 strafbortfald, hvis gerningsmanden har handlet i undskyldelig  

 misforståelse af reglerne. jf. straffelovens § 84, stk. 1, nr. 3,  

 og stk. 2.
3.3. I forbindelse med en kriminalisering af  

 urigtige eller mangelfulde oplysninger i partiregnskaber om private bidrag  

 foreslås en tilsvarende kriminalisering af andre urigtige eller  

 mangelfulde oplysninger i partiregnskaber.
Hensynet til tilliden til  

 partiregnskabers pålidelighed taler således for, at der  

 også indføres strafansvar for urigtige eller mangelfulde  

 oplysninger med hensyn til de øvrige pligtmæssige poster i  

 partiregnskaber, jf. partiregnskabslovens § 3, stk. 1 (oplysninger om  

 offentlig partistøtte, kontingentindtægter, yderligere private  

 tilskud fra private personer, renteindtægter samt tilskud fra  

 internationale organisationer, kollektive private sammenslutninger, faglige  

 organisationer, erhvervsorganisationer, erhvervsvirksomheder, fonde og  

 foreninger) og stk. 3 (balance og egenkapital).
3.4. På den baggrund forslås det, at  

 der i partiregnskabsloven som en ny § 6 a (stk. 1) indsættes en  

 bestemmelse, hvorefter den, der afgiver urigtige eller mangelfulde  

 oplysninger efter § 3, straffes med bøde eller fængsel i 4  

 måneder.
Den foreslåede strafferamme svarer til den strafferamme,  

 der pr. 1. juli 2001 gælder efter straffelovens § 162 og  

 § 163 om urigtig erklæring til offentlig myndighed, sml. ovenfor  

 pkt. 2.3.1.
3.5. Efter partiregnskabslovens § 4, stk. 2,  

 skal regnskabet underskrives af partiets ledelse og indeholde en  

 erklæring om, at partiet ikke har haft andre indtægter end  

 anført i regnskabet.
Det kan anføres, at der ikke er behov for  

 selvstændigt at pålægge strafansvar for overtrædelse  

 af denne bestemmelse, hvis ledelsen afgiver en urigtig erklæring.
En  

 urigtig erklæring efter § 4, stk. 2, forudsætter  

 således, at der afgives urigtige eller mangelfulde oplysninger efter  

 § 3, og sidstnævnte forhold vil kunne straffes efter den  

 foreslåede nye bestemmelse i § 6 a, stk. 1, jf. ovenfor pkt. 3.4.  

 For imidlertid at udelukke enhver tvivl om rækkevidden af den  

 tilsigtede kriminalisering forslås som en ny § 6 a, stk. 2, i  

 partiregnskabsloven indsat en bestemmelse, der udtrykkeligt giver hjemmel til  

 også at straffe den, der afgiver urigtig erklæring efter  

 § 4, stk. 2. I det omfang et forhold både udgør en  

 overtrædelse af § 3 og § 4, stk. 2, kan der straffes i  

 sammenstød (dvs. begge bestemmelser citeres i dommen).
 3.6. Det bør endvidere overvejes, om partiet  

 (landsorganisationen) som juridisk person skal kunne straffes for  

 overtrædelse af den foreslåede nye straffebestemmelse, eventuelt  

 således at strafansvar for enkeltpersoner udelukkes.
Baggrunden for strafansvar for juridiske personer er, at  

 ansvaret er egnet til at styrke den præventive virkning af  

 særlovgivningens regler, at det kan medføre en  

 hensigtsmæssig placering af ansvaret, og at det giver mulighed for en  

 bødeudmåling, der står i passende forhold til den  

 juridiske persons størrelse og økonomi og til den eventuelt  

 indvundne eller tilsigtede fortjeneste, jf.
Folketingstidende 1995-96,  

 tillæg A, s. 4051.
 Disse hensyn kan tale for også på dette  

 område at indføre strafansvar for juridiske personer  

 (partiorganisationer). Det kan i den forbindelse nævnes, at en eventuel  

 fortjeneste f.eks. kan bestå i, at partiet opnår et tilskud, som  

 ikke ville være opnået, hvis ikke det (ulovligt) var blevet  

 »skjult« som et anonymt tilskud.
Den almindelige ordning i lovgivningen er, at et  

 strafansvar for juridiske personer gælder ved siden af det individuelle  

 strafansvar for enkeltpersoner.
Justitsministeriet har oplyst, at ministeriet  

 ikke er bekendt med tilfælde, hvor en handling alene er kriminaliseret  

 for juridiske personer, men ikke for fysiske personer.
 Dette indebærer ikke, at både den juridiske  

 person og den eller de eventuelt ansvarlige enkeltpersoner i alle  

 tilfælde tiltales og dømmes for lovovertrædelserne.
 I Rigsadvokatens meddelelse nr. 5/1999 af 6.  

 oktober 1999 er der fastsat nærmere retningslinjer til  

 anklagemyndigheden om valg af ansvarssubjekt i tilfælde, hvor  

 anklagemyndigheden finder at kunne gennemføre en straffesag mod en  

 juridisk person og en eller flere enkeltpersoner i anledning af samme  

 forhold.
I overensstemmelse med forarbejderne til straffelovens  

 bestemmelser om strafansvar for juridiske personer er det fastsat, at der som  

 udgangspunkt rejses tiltale mod den juridiske person som sådan.
Har  

ledelsen eller en overordnet ansat, herunder en direktør,  

 handlet forsætligt eller udvist grov uagtsomhed, rejses tiltalen  

 foruden mod den juridiske person   også mod den eller de personligt  

 ansvarlige.
Der rejses i almindelighed ikke tiltale mod underordnede  

 ansatte, medmindre der foreligger særlige omstændigheder.  

 Dette kan f.eks. være tilfældet, hvis der er tale om en grov  

 overtrædelse, som den underordnede ansatte har begået  

 forsætligt og eventuelt også på eget initiativ.
Der rejses  

 i denne situation også tiltale mod den juridiske person.
Hvis det  

 strafbare forhold er af en sådan karakter, at der er grundlag for at  

 nedlægge påstand om frihedsstraf, må dette  

 nødvendigvis ske over for en fysisk person.
 Justitsministeriet har oplyst, at disse retningslinjer  

 efter ministeriets opfattelse også vil være anvendelige på  

 overtrædelser af forbudet mod urigtige eller mangelfulde oplysninger i  

 partiregnskaber, og der ses ikke at være behov for eller anledning til  

 særligt på dette område helt at udelukke strafansvar for  

 enkeltpersoner.
Der foreslås derfor som § 6 a, stk. 3, indsat  

 en bestemmelse, der også giver mulighed for at pålægge  

 strafansvar for juridiske personer.
Herved opnås det, at partiet  

 (landsorganisationen) som juridisk person kan straffes for overtrædelse  

 af § 3 og § 4, stk. 2.
 Der henvises i øvrigt til bemærkningerne til  

 lovforslagets § 1, nr. 2.
 4. Forslagets økonomiske og administrative konsekvenser m.v.
 Lovforslagets skønnes ikke at have  

 økonomiske eller administrative konsekvenser for det offentlige af  

 betydning.
Lovforslaget har ikke økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser og indeholder ikke EU-retlige  

 aspekter.
Positive konsekvenser/mindre udgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen af betydning Ingen Administrative konsekvenser for stat, kommuner og  

 amtskommuner Ingen af betydning Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forhold til EU-retten Ingen EU-retlige aspekter 5. Hørte myndigheder Inden lovforslagets fremsættelse har  

 Justitsministeriet efter forretningsordensudvalgets anmodning hørt  

 følgende myndigheder: Præsidenterne for Østre Landsret,  

 Vestre Landsret og Københavns Byret samt for retterne i Aalborg,  

 Århus, Odense og Roskilde, Domstolsstyrelsen, Den Danske  

 Dommerforening, Dommerfuldmægtigforeningen, Rigsadvokaten,  

 Rigspolitichefen, Politidirektøren i København, Foreningen af  

 Politimestre i Danmark, Politifuldmægtigforeningen, Politiforbundet i  

 Danmark, Advokatrådet, Det Danske Center for Menneskerettigheder og  

 Nævnet for Etnisk Ligestilling.
Bemærkninger til lovforslagets enkelte  

 bestemmelser I bilaget til lovforslaget er de foreslåede regler  

 sammenholdt med de nugældende regler.
Til § 1 Til nr. 1 (§ 6, stk. 2) Den gældende bestemmelse i partiregnskabslovens  

 § 6, stk. 2, indebærer, at der kan pålægges foreninger  

 (dvs. arbejdsgiverforeninger, fagforeninger og andre faglige  

 sammenslutninger, jf. § 1, stk. 1) strafansvar for uberettiget  

 videregivelse af oplysninger om, hvem der er fritaget for betaling af bidrag  

 til politiske partier eller har anmodet herom.
Ved lov nr. 474 af 12. juni 1996 om ændring af  

 straffeloven blev der fastsat regler om strafansvar for selskaber m.v.  

 (juridiske personer) i straffeloven, således at bestemmelser i andre  

 love kan udformes som en henvisning til reglerne i straffeloven.
Det var i  

 bemærkningerne til lovforslaget forudsat, at allerede gældende  

 bestemmelser om strafansvar for juridiske personer blev ændret i  

 overensstemmelse hermed ved førstkommende lejlighed.
 Det foreslås derfor, at bestemmelse i  

 partiregnskabslovens § 6, stk. 2, ændres til en henvisning til  

 reglerne i straffelovens 5. kapitel om strafansvar for juridiske  

 personer.
Formuleringen »foreninger (juridiske personer)« er  

 foretrukket frem for den sædvanlige formulering i bestemmelser om  

 strafansvar for juridiske personer: »selskaber m.v. (juridiske personer)«.  

 Sidstnævnte formulering findes ikke særlig vejledende i netop  

 denne sammenhæng, hvor ansvarssubjektet er en arbejdsgiverforening, en  

 fagforening eller anden faglig sammenslutning og ikke en virksomhed.
Der er  

 med den ændrede formulering ikke tilsigtet nogen begrænsning i  

 arten af juridiske personer, der kan ifalde ansvar, jf. herved straffelovens  

 § 26.
Til nr. 2 (§ 6 a) Efter partiregnskabslovens § 3, stk. 1, skal partier,  

 der har været opstillet til det senest afholdte valg til Folketinget  

 eller Europa-Parlamentet, aflægge regnskab over partiets  

 landsorganisations indtægter og udgifter.
Regnskabet skal indeholde  

 oplysninger om følgende indtægtstyper: offentlig  

 partistøtte, kontingentindtægter, yderligere private tilskud fra  

 private personer, renteindtægter samt tilskud fra internationale  

 organisationer, kollektive private sammenslutninger, faglige organisationer,  

 erhvervsorganisationer, erhvervsvirksomheder, fonde og foreninger.
Har et parti i regnskabsåret fra samme tilskudsyder  

 modtaget et eller flere tilskud, der tilsammen overstiger 20.000 kr., skal  

 tilskudsyderens navn og adresse fremgå af regnskabet.
Regnskabet skal  

 endvidere indeholde oplysning om den samlede størrelse af eventuelt  

 anonyme tilskud og oplysning om størrelsen af hvert enkelt anonymt  

 tilskud på mere end 20.000 kr., jf. § 3, stk. 2.
 Endelig skal regnskabet endvidere indeholde oplysning om  

 balance og egenkapital, jf. § 3, stk. 3.
Ved lovforslagets § 1, nr. 2, foreslås der som  

 en ny § 6 a (stk. 1) indsat en bestemmelse, hvorefter den, der afgiver  

 urigtige eller mangelfulde oplysninger efter § 3, straffes med  

 bøde eller fængsel indtil 4 måneder.
Bestemmelsen  

 indebærer, at der skabes hjemmel til at straffe urigtig angivelse af  

 private bidrag til politiske partier.
Den foreslåede bestemmelse er en  

 særlovsbestemmelse.
Bestemmelsen omfatter derfor i modsætning til  

 straffelovens § 162 og § 163 ikke alene forsætlige forhold,  

 men også uagtsomme forhold, jf. straffelovens § 19. Der findes  

 ikke grundlag for at fravige dette almindelige princip i  

 særlovgivningen.
 Endvidere forslås i § 6 a, stk. 2, indsat en  

 bestemmelse, hvorefter den, der afgiver urigtig erklæring efter  

 § 4, stk. 2, straffes på samme måde som den, der afgiver  

 urigtige eller mangelfulde oplysninger efter § 6 a, stk. 1. Bestemmelsen  

 indebærer, at den, der afgiver urigtig erklæring om, at partiet  

 ikke har haft andre indtægter end anført i regnskabet, kan  

 straffes med bøde eller fængsel indtil 4 måneder.  

 Bestemmelsen omfatter i lighed med den foreslåede nykriminalisering i §  

 6 a, stk. 1, både forsætlige og uagtsomme forhold, jf.  

 straffelovens § 19.
 Herudover foreslås i § 6 a, stk. 3, en  

 bestemmelse, hvorefter der kan pålægges partiorganisationer  

 (juridiske personer) strafansvar efter reglerne i straffelovens 5. kapitel.  

 Bestemmelsen medfører bl.a., at også partiet  

 (landsorganisationen) som juridisk person kan straffes for overtrædelse  

 af § 3. Om der skal ske strafforfølgning alene i forhold til  

 partiet eller også i forhold til en eller flere fysiske personer, beror  

 på en konkret vurdering efter de almindelige regler om valg af  

 ansvarssubjekt, jf. pkt. 3.6. i de almindelige bemærkninger.
Formuleringen »partiorganisationer (juridiske personer)«  

 er foretrukket frem for den sædvanlige formulering i bestemmelser om  

 strafansvar for juridiske personer: »selskaber m.v. (juridiske personer)«.  

 Sidstnævnte formulering ville ikke være særlig vejledende i  

 netop denne sammenhæng, hvor ansvarssubjekter er et politisk parti og  

 ikke en virksomhed, og den ville eventuelt give anledning til  

 misforståelser, f.eks. at strafansvaret ville påhvile en privat  

 virksomhed, der formår et politisk parti til (ulovligt) at anonymisere  

 et bidrag fra virksomheden.
Der er med den ændrede formulering ikke  

 tilsigtet nogen begrænsning i arten af juridiske personer, der kan  

 ifalde ansvar, jf. herved straffelovens § 26. Selv om alle politiske  

 partier i dag har karakter af foreninger, vil også partier organiseret  

 som et selskab eller en fond kunne straffes.
Til § 2 Det foreslås, at loven træder i kraft den 1.  

 juli 2001, og at den foreslåede nye straffebestemmelse finder  

 anvendelse på urigtige oplysninger og erklæringer i  

 partiregnskaber, som indsendes til Folketinget efter lovens  

 ikrafttræden.
Til § 3 Bestemmelsen indebærer, at ændringsloven  

 ligesom hovedloven   ikke gælder for Færøerne og  

 Grønland.
Bilag 1 Lovforslaget sammenholdt med gældende lov Gældende formulering Lovforslaget § 1 I lov nr. 404 af 13. juni 1990 om private bidrag til politiske partier og  

 offentliggørelse af politiske partiers regnskaber, som ændret  

 ved lov nr. 394 af 14. juni 1995, foretages følgende  

 ændring:
 § 6. For overtrædelse af § 2, stk.  

 4, straffes med bøde.
 § 6, stk. 2, affattes således:
 Stk. 2. For overtrædelse af § 2, stk. 4, kan  

 foreningen som sådan pålægges bødeansvar.
Stk. 3. --- »Stk. 2. Der kan pålægges foreninger (juridiske  

 personer) strafansvar efter reglerne i straffelovens 5. kapitel.« 2. Efter § 6 indsættes:
»§ 6 a.
Den, der afgiver urigtige eller mangelfulde  

 oplysninger efter § 3, straffes med bøde, hæfte eller  

 fængsel indtil 4 måneder.
 Stk. 2. På samme måde straffes den, der  

 afgiver urigtig erklæring efter § 4, stk. 2.
