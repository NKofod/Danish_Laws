30. november 1988 Til samtlige kommunalbestyrelser Forbud efter varmeforsyningsloven mod etablering af elopvarmning i ny  

 bebyggelse beliggende i kollektive forsyningsområder.
1. Baggrund I overensstemmelse med varmeforsyningslovens målsætning om at fremme  

 samfundsøkonomiske varmeforsyningsformer pålægger Energiministeriet hermed, i  

 medfør af § 21, stk. 2, jfr. § 3, alle kommunalbestyrelser at nedlægge forbud  

 mod etablering af elopvarmning i ny bebyggelse i områder, der er eller bliver  

 udlagt til kollektiv varmeforsyning.
Ifølge § 21, stk. 1, kan kommunalbestyrelsen i dag, når det skønnes  

 nødvendigt til gennemførelse af varmeforsyningsplanlægningen, bestemme at  

 nærmere angivne opvarmningssystemer ikke må etableres i ny bebyggelse  

 indenfor et afgrænset geografisk område.
Denne bestemmelse er allerede i et  

 vist omfang anvendt af en del kommunalbestyrelser.
Efter § 21, stk. 2, kan energiministeren endvidere pålægge  

 kommunalbestyrelsen at træffe bestemmelse om gennemførelsen af sådanne  

 forbud.
Bemyndigelsen hertil skal sammenholdes med lovens § 3, hvorefter  

 energiministeren kan bestemme, at nærmere angivne forudsætninger af  

 energimæssig og økonomisk karakter skal lægges til grund for den kommunale  

 varmeforsyningsplanlægning.
På grundlag heraf kan der løbende i  

 varmeplanlægningen indpasses målsætninger, der tilstræbes opfyldt med hensyn  

 til, hvilke energiformer og opvarmningsmetoder der skal tillægges en  

 prioriteret anvendelse.
Anvendelsen af varmeforsyningslovens § 21, stk. 2, skal bl.a. ses på  

 baggrund af, at elopvarmningen har vist sig at få en betydelig større  

 udbredelse i kollektive forsyningsområder end forventet, navnlig i nybyggeri.  

 Desuden tillægges miljøhensyn en videregående prioritet med den følge, at  

 miljøkravene til energiforsyningen skærpes.
Elopvarmning kræver således  

 større brændselsforbrug end anden varmeforsyning, ligesom forureningen fra  

 elproduktion til varmeformål er større end ved andre opvarmningsmetoder.
 Bl.a. på denne baggrund finder jeg det nødvendigt at indpasse elvarme på  

 en mere hensigtsmæssig måde i varmeplanlægningen ved indførelse af en  

 almindelig, og dermed administrativ enklere og hurtigt virkende regulering  

 for ny bebyggelse i kollektive forsyningsområder.
Indførelsen af denne almindelige regulering vil begrænse den fortsatte  

 udbredelse af elvarme og understøtte og fremme mulighederne for at gennemføre  

 den vedtagne og kommende varmeplanlægning.
Ved at varmemarkedet dækkes gennem  

 kollektiv forsyning, specielt i de nyetablerede områder, vil rentabiliteten  

 af afholdte og besluttede investeringer sikres mest muligt, ligesom øget  

 tilslutning forbedrer muligheden for at udvide samproduktionen af el og  

 varme.
 Samtidig vil et forbud medvirke til, at investeringer i konkurrerende  

 forsyningssystemer undgås, ligesom det bidrager til elbesparelser og dermed  

 mindsker behovet for udbygning med ny elproduktionskapacitet.
 I medfør af varmeforsyningslovens § 21, stk. 2, jfr. § 3, finder jeg det  

 derfor nødvendigt hermed at pålægge kommunalbestyrelserne at nedlægge forbud  

 mod etablering af elopvarmning for ny bebyggelse i områder, der er eller  

 bliver udlagt til kollektiv varmeforsyning.
 Denne skrivelse har, i henhold til varmeforsyningslovens § 38, været  

 forelagt Folketingets Energipolitiske Udvalg, jfr. vedlagte skrivelse af 19.  

 oktober 1988, og har endvidere været drøftet med Kommunernes Landsforening.
2. Gyldighedsområde I varmeplanlægningen skal det for fremtiden gælde, at alle områder, udlagt  

 til kollektiv forsyning, er undergivet forbud mod etablering af elopvarmning  

 i ny bebyggelse.
 For så vidt angår områder, som er udlagt til kollektiv varmeforsyning i  

 vedtagne forslag til eller endeligt vedtagne kommunale varmeplaner, kommunale  

 delplaner eller tillæg hertil eller i godkendte eller anmeldte  

 varmeforsyningsprojekter, skal kommunalbestyrelsen inden for den i afsnit 4  

 nævnte frist træffe beslutning om elopvarmningsforbud i ny bebyggelse i de  

 pågældende områder.
 For så vidt angår områder, som i den videre varmeplanlægning udlægges til  

 kollektiv varmeforsyning, skal kommunalbestyrelsen, samtidig med vedtagelsen  

 af forslag til varmeplan eller tillæg hertil eller samtidig med godkendelsen  

 (anmeldelsen) af varmeforsyningsprojekter, træffe beslutning om forbud mod  

 elopvarmning i ny bebyggelse i de pågældende områder.
 Såfremt kommunalbestyrelsen allerede har anvendt varmeforsyningslovens §  

 21, stk. 1, for områder, der i henhold til vedtagne kommunale varmeplaner og  

 delplaner m.v. er udlagt til kollektiv forsyning, er det unødvendigt at  

 træffe fornyet beslutning for disse områder, da sådanne forbud anses for  

 omfattet af nærværende pålæg og således forbliver i kraft.
3. Forbudets indhold og omfang Svarende til den gældende bestemmelse i § 21, stk. 1, angår det af  

 pålægget omfattede forbud alene etablering af elopvarmning i ny bebyggelse og  

 berører således ikke eksisterende bebyggelse.
Forbudet retter sig ligesom den gældende bestemmelse alene mod  

 elopvarmningssystemer, der ikke eller kun vanskeligt vil kunne tilsluttes et  

 kollektivt forsyningssystem.
Forbudet omfatter således alene installation af  

 direkte elopvarmning og f.eks. ikke elpatroner i et vandbåret centralsystem  

 eller eldrevne varmepumper.
På samme måde er forbudet alene rettet mod  

 installation af elopvarmning som bebyggelsens primære varmekilde.
Forbudet  

 hindrer således ikke opsætning af elradiatorer i begrænset omfang som  

 supplerende varmekilde f.eks. i yderrum eller loftsrum.For forbudet gælder  

 samme undtagelser og dispensationsbeføjelser som ved administration af  

 forbudet efter den gældende bestemmelse i § 21, stk. 1, jfr.  

 tilslutningsbekendtgørelsens § 15.
Undtaget vil således være bygninger, som ikke er beregnet til at være  

 konstant opvarmede i fyringssæsonen, f.eks. sommerhuse, fritidshuse, klubhuse  

 og visse kulturelle organisationer.
Det samme gælder visse bygningskategorier  

 med begrænset energiforbrug og ringe talmæssig betydning som f.eks. kirker og  

 forsamlingshuse.
For så vidt angår de særlige tilfælde, hvor ombygningen af eksisterende  

 bebyggelse har en så omfattende karakter, at den kan anses som ny bebyggelse  

 i lovens forstand, skal det fremhæves, at byggetekniske forhold kan føre til  

 undtagelse fra forbudet.
Det vil være tilfældet, hvor bygningens omstilling  

 til kollektiv varmeforsyning vil være uforholdsmæssig dyr på grund af de  

 herved nødvendiggjorte større installations- eller bygningsændringer.
Dette  

 forhold vil være af særlig betydning for byfornyelse.
 Der vil endvidere være adgang til at dispensere fra forbudet i andre  

 særlige tilfælde, f.eks. for forsøgs- og demonstrationsbyggeri.
Den hidtidige praksis for dispensation til lavenergihuse fra forbud mod  

 etablering af elopvarmning efter varmeforsyningslovens § 21 forudsættes  

 opretholdt.
Der er hidtil i udbyggede områder givet dispensation til  

 lavenergihuse beliggende i områder for kollektiv varmeforsyning, når de har  

 opfyldt visse krav om reduceret energibehov i forhold til kravene ifølge  

 bygningsreglementet.
4. Forbudets gennemførelse og frister For så vidt angår områder, der allerede er udlagt til kollektiv  

 varmeforsyning, jfr. afsnit 2, skal kommunalbestyrelsen træffe den til  

 gennemførelse af elopvarmningsforbudet nødvendige beslutning inden den 16.  

 januar 1989.
 For områder, der senere i varmeplanlægningen udlægges til kollektiv  

 varmeforsyning, skal der træffes beslutning om elopvarmningsforbud samtidig  

 med vedtagelsen af forslag til varmeplan eller tillæg hertil, vedtagelse af  

 forslag til delplantillæg og godkendelsen (anmeldelsen) af et projekt.
Grundlaget for kommunens afgrænsning af områder, hvor der nedlægges  

 elopvarmningsforbud, er den eksisterende energidistriktsinddeling.  

 Kommunalbestyrelsens beslutning om elopvarmningsforbud skal derfor indeholde  

 en angivelse af, for hvilke energidistrikter (angivet ved numre og navne)  

 forbudet gælder.
Distrikterne dokumenteres på kort, og suppleres eventuelt  

 med en ajourført liste fra CPR-vejregisteret.
I tilfælde hvor et  

 energidistrikt omfatter områder udover de, der er udlagt til kollektiv  

 forsyning, må energidistriktsgrænserne korrigeres.
Kommunalbestyrelsens beslutning om forbud mod etablering af elopvarmning i  

 områder, der allerede er udlagt til kollektiv varmeforsyning bekendtgøres ved  

 annoncering i dagspressen.
Forbudet træder i kraft ved offentliggørelsen, som  

 skal finde sted snarest efter vedtagelsen af forbudet i kommunalbestyrelsen.  

 Afgørende for om forbudet er gældende for den enkelte grundejer, vil være  

 tidspunktet for indgivelse af ansøgning om byggetilladelse.
Er ansøgning  

 herom indgivet før tidspunktet for offentliggørelsen af kommunalbestyrelsens  

 beslutning om nedlæggelse af forbud, gælder forbudet således ikke.
 Med hensyn til ikrafttræden og meddelelse af forbud, der først besluttes  

 senere, i forbindelse med at nye områder udlægges til kollektiv forsyning,  

 gælder de hidtil anvendte regler.
 Det forudsættes, at kommunalbestyrelsen bl.a. i forbindelse med  

 byggesagsbehandlingen fører kontrol med overholdelse af  

 elopvarmningsforbudet.
 Energiministeriet skal henlede opmærksomheden på, at kommunalbestyrelsen  

 for områder, hvor der endnu ikke foreligger vedtagne kommunale varmeplaner  

 m.v., fortsat har mulighed for at anvende den gældende bestemmelse i lovens §  

 21, stk. 1, og træffe beslutning om nedlæggelse af forbud, såfremt det  

 hidtidige planlægningsarbejde er så langt fremskredent, at det er afklaret,  

 at det pågældende område skal planlægges forsynet med kollektiv  

 varmeforsyning.
Endvidere kan der henvises til Kommunalplanlovens § 18 eller § 36,  

 hvorefter kommunalbestyrelsen kan beslutte, at der bl.a. i en lokalplan  

 optages bestemmelse om, at ny bebyggelse ved ibrugtagningen skal tilsluttes  

 et kollektivt varmeforsyningsanlæg.
Disse bestemmelser kan anvendes, selv om  

 der endnu ikke eksisterer et kollektivt varmeforsyningsanlæg eller er  

 konkrete planer om etableringen heraf.
 Energiministeriet skal endeligt henstille, at kommunalbestyrelserne søger  

 at fremskynde udestående beslutninger om kommende kollektive  

 forsyningsområder, således at elopvarmningsforbudet tidligst muligt får den  

 tilsigtede virkning i alle kollektive forsyningsområder.
 Henvendelser vedrørende denne skrivelse bedes rettet til Energistyrelsen,  

 telefon: (01) 92 67 00.
 Kopi af denne skrivelse er tilsendt en række selskaber og organisationer,  

 jfr. vedlagte fortegnelse.
