Fremsat den 7. maj 2014 af Peter Skaarup (DF), Pia Adelsteen (DF), Kim Christiansen (DF), Kristian Thulesen Dahl (DF), Søren Espersen (DF) og Dennis Flydtkjær (DF) Forslag til folketingsbeslutning om definition af centrale planmæssige begreber i planloven Folketinget pålægger regeringen i denne folketingssamling at fremsætte et lovforslag om ændring af planloven, så relevante planmæssige begreber såsom beboelse, boligområde, erhverv, forening m.v. defineres direkte i loven.
Bemærkninger til forslaget Dansk Folkeparti har under udvalgsbehandlingen af forslag til lov om ændring af straffeloven, retsplejeloven, lov om våben og eksplosivstoffer, lov om politiets virksomhed og lov om fuldbyrdelse af straf m.v. (L 112) anmodet justitsministeren om teknisk bistand til udarbejdelse af et ændringsforslag, hvorved relevante planmæssige begreber og definitioner heraf indarbejdes i planloven, som det også ses i privatvejsloven.
Der henvises til spørgsmål 14 og 26 stillet til L 112. Justitsministeren og miljøministeren har imidlertid afvist at imødekomme denne anmodning.
 Forslagsstillerne har på den baggrund fundet det nødvendigt at fremsætte et beslutningsforslag, der pålægger regeringen at fremsætte et lovforslag om ændring af planloven, så relevante planmæssige begreber defineres direkte i loven.
Forslagsstillerne henviser til privatvejsloven, hvor der i § 10 er en definition af forskellige begreber i loven.
Det er forslagsstillernes opfattelse, at planloven også bør indeholde en sådan definition af forskellige planmæssige begreber såsom beboelse, boligområde, erhverv, forening m.v., således at der ved fortolkning af f.eks. kommune- og lokalplaner ikke er tvivl om, hvad der menes.
 En ændring af planloven, hvorved definitionerne skrives direkte ind i loven, skal have virkning ved fortolkning og anvendelse af såvel nye som eksisterende kommune- og lokalplaner.
Det er utilfredsstillende, at en række kommuner står magtesløse over for rockere, der indtager boliger i villakvarterer og skaber utryghed for samfundet omkring.
Det er forslagsstillernes opfattelse, at en præcisering af begreberne i lovgivningen vil være en hjælp til de kommuner, som i dag har store problemer med at komme af med rockerborge i villakvarterer, da den nuværende lovgivning giver anledning til fortolkning og dermed tvivl, når kommune- og lokalplaner forsøges anvendt til at sikre fred og tryghed i villakvarterer.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om definition af centrale planmæssige begreber i planloven (Beslutningsforslag nr.
B 118) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
