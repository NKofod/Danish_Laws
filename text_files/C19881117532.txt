 Strafudmålingen i sager om overtrædelse af færdselslovens § 117, stk. 5,  

 med hensyn til 2 kørsler i frakendelsestiden, der foreligger til samtidig  

 påkendelse, har tidligere givet anledning til tvivl, idet straffens størrelse  

 synes at have varieret mellem hæfte i 14 dage (absolut kumulation), hæfte i  

 10 dage (relativ kumulation) og hæfte i 7 dage (bedømt som 1 kørsel).
 I karnovs Lovsamling 1986, s. 1660, note 423, anføres at det normalt ikke  

 får betydning for straffastsættelsen, at der foreligger mere end een  

 overtrædelse til pådømmelse under samme sag.
 Denne beskrivelse af hidtidig retspraksis synes således at være noget for  

 forenklet.
I den senere tid synes begge landsretter i sager af denne art i det store  

 flertal af tilfælde at have lagt sig fast på den relative kumulation, således  

 at straffen for 2 kørsler i frakendelsestiden i almindelighed er hæfte i 10  

 dage.
Det er dog en forudsætning herfor, at der inden den anden kørsel har  

 været rejst sigtelse vedrørende den første kørsel.
 På denne baggrund anmoder jeg om, at anklagemyndigheden fremover nedlægger  

 påstand i overensstemmelse hermed.
 Per Lindegaard.
