Bilag 1 Betænkning afgivet af Skatteudvalget den 8. december 2010 Betænkning over Forslag til lov om ændring af kildeskatteloven (Ændring af skatteordningen for udenlandske forskere og nøglemedarbejdere) [af skatteministeren (Troels Lund Poulsen)] 1. Ændringsforslag Skatteministeren har stillet 12 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2010 og var til 1. behandling den 1. december 2010. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og Skatteministeriet sendte den 16. november 2010 dette udkast til udvalget, jf.
SAU L 81  bilag 1. Den 19. , 22. og 23. november 2010 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til skatteministeren til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Et mindretal i udvalget (EL) vil ved 3. behandling stemme hverken for eller imod lovforslaget.
Mindretallet vil stemme hverken for eller imod de stillede ændringsforslag.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af skatteministeren, tiltrådt af et flertal (udvalget med undtagelse af EL):
 1) Efter »kildeskatteloven« indsættes: »og ligningsloven«.
[Konsekvens af ændringsforslag nr. 8] Til § 1 2) I den under nr. 2 foreslåede ændring af § 48 E, stk. 6, 1. pkt., ændres »inden for de perioder, der er nævnt i disse bestemmelser«, til: »inden for de seneste 10 år«.
[Korrektion af lovteknisk fejl] 3) Efter nr. 2 indsættes som nyt nummer:
»01. I § 48 E, stk. 7, udgår »og § 48 F, stk. 7«.« [Konsekvensændring] 4) I den under nr. 10 foreslåede ændring af § 48 F, stk. 10, som bliver stk. 5, udgår ordene »i 1. pkt.« [Rettelse af teknisk fejl] 5) Nr. 11 affattes således:
»11. I § 48 F, stk. 11, som bliver stk. 6, ændres i 1. pkt. »omfattet af stk. 10« til: »omfattet af stk. 5«, og »efter stk. 1-3« ændres til: »efter stk. 1«.« [Konsekvensændring] 6) Efter nr. 11 indsættes som nyt nummer:
»02. I § 48 F, stk. 13, som bliver stk. 8, ændres »§ 61, stk. 4« til: »§ 61«.« [Opkrævning efter de almindelige personskatteopkrævningsregler] 7) Efter nr. 11 indsættes som nyt nummer:
»03. I § 64, stk. 2, ændres »kildeskattelovens § 48 F, stk. 1 og 3« til: »kildeskattelovens § 48 F, stk. 1«.« [Konsekvensændring] Ny paragraf 8) Efter § 1 indsættes som ny paragraf:
»§ 01 I lov om påligningen af indkomstskat til staten (ligningsloven), jf. lovbekendtgørelse nr. 176 af 11. marts 2009, som ændret bl.a. ved § 5 i lov nr. 521 af 12. juni 2009 og senest ved § 4 i lov nr. 721, § 3 i lov nr. 723, § 7 i lov nr. 724 og § 2 i lov nr. 725, alle af 25. juni 2010, foretages følgende ændring:
1. I § 7 L, stk. 1, ændres »kildeskattelovens § 48 F, stk. 1-3« til: »kildeskattelovens § 48 F, stk. 1«.« [Konsekvensændring] Til § 2 9) Stk. 2 affattes således:
»Stk. 2. Loven har virkning fra og med indkomståret 2011, jf. dog stk. 6.« [Opkrævning af restforskerskat med tilbagevirkende kraft] 10) Stk. 3 affattes således:
»Stk. 3. § 1, nr. 6, finder ikke anvendelse for personer, som før udgangen af indkomståret 2013 er blevet beskattet med 25 pct. eller 30 pct. i 36 måneder efter kildeskattelovens §§ 48 E og 48 F i nogen tidligere affattelse af disse bestemmelser.« [Afgrænsning af den personkreds, der ikke omfattes af forlængelsen af perioden på forskerskat fra 3 år til 5 år] 11) Stk. 4 affattes således:
»Stk. 4. Personer, som senest med virkning for indkomståret 2010 har valgt beskatning efter kildeskattelovens §§ 48 E og 48 F i disse bestemmelsers hidtidige affattelse, beskattes med 26 pct. i den resterende del af den periode, hvor beskatning efter § 48 F, stk. 3, som hidtidigt affattet kunne have været valgt, jf. dog stk. 5. 1. pkt. gælder uanset bestemmelserne i kildeskattelovens § 48 E, stk. 3, nr. 1, som ændret ved § 1, nr. 1, bortset fra tilfælde, hvor skattepligt efter kildeskattelovens § 1 eller § 2, stk. 1, nr. 1, indtræder fra og med indkomståret 2011.« [Præcisering af reglerne for beskatning af personer, som ved påbegyndelsen af indkomståret 2011 er omfattet af 25 pct. beskatning] 12) Efter stk. 4 indsættes som nye stykker:
»Stk. 5. Personer som nævnt i stk. 4, der har valgt 25 pct. beskatning, kan vælge fortsat at blive beskattet med 25 pct. i en eller flere perioder af højst 36 måneders samlet varighed.
Valget skal træffes senest ved udgangen af indkomståret 2011 og kan ikke omgøres.
Valget gælder indtil udløbet af 36-måneders-perioden eller indtil ophør af skattepligt efter kildeskattelovens § 1 eller § 2, stk. 1, nr. 1, dog højst til udgangen af indkomståret 2013. Er der i et indkomstår valgt beskatning med 25 pct., kan der ikke inden for samme indkomstår vælges beskatning med 26 pct.
Stk. 6. § 48 F, stk. 8, som ændret ved denne lovs § 1, nr. 02, har virkning fra indkomståret 2010.« [Overgangsordning for personer, som fra og med indkomståret 2011 er omfattet af 25 pct. beskatning og opkrævning af restforskerskat med tilbagevirkende kraft] Bemærkninger Til nr. 1 Der er tale om en konsekvensændring som følge af ændringsforslag nr. 8.
Til nr. 2 Der er tale om korrektion af en lovteknisk fejl.
Til nr. 3 Der indsættes en manglende konsekvensændring.
Til nr. 4 Der er tale om rettelse af en lovteknisk fejl.
Til nr. 5 Der indsættes en manglende konsekvensændring.
Til nr. 6 Ved lov nr. 521 af 12. juni 2009 blev der indsat et nyt stk. 13 vedrørende § 48 F, der i store træk integrerer forskerskatten i opkrævningen af den almindelige indkomstskat.
 Det følger af bemærkningerne til lovforslaget (L 197, Folketinget 2008-09), at forslaget går ud på at præcisere, hvilke renteberegningsregler m.v. der anvendes, og hvordan modregning mellem almindelig overskydende skat og restskat skal foregå.
 Det fremgår endvidere, at for lidt betalt forskerskat, der ikke er modregnet i en overskydende skat, skal opkræves i tre rater og ikke, som det er tilfældet for den almindelige indkomstskat, indregnes i forskudsskatten efter reglerne i kildeskattelovens § 61, stk. 3 og 5.
 Endelig fremgår det, at for lidt betalt forskerskat kan slås sammen med en opkrævning af restskat i tre rater, og at der på samme måde kan ske en sammenlægning af overskydende forskerskat og overskydende almindelig indkomstskat.
 Loven har på dette punkt virkning fra og med indkomståret 2010.
Forskerskatten har siden kalenderåret 2009 stort set været opkrævet på samme måde som opkrævning af personskat for almindelige skatteydere.
Det betyder bl.a., at eventuelle restskatter som udgangspunkt indregnes i næste års forskudsskat.
Som nævnt ovenfor har man imidlertid med lov nr. 521 fra 2009 bestemt, at opkrævningen skulle ske ved tre rater i efteråret efter indkomstårets udløb i stedet for ved indregning, idet dette forekom bedst stemmende med forskerordningen som en bruttoskatteordning.
Dette skal igen ses i lyset af den mulighed for omvalg af beskatningsprocent fra 33 pct. til 25 pct., som er gældende i den hidtidige forskerordning.
Med det foreliggende forslag ophæves imidlertid muligheden for at foretage omvalg fra 33 pct. til 25 pct.
Hertil kommer, at de foreløbige erfaringer på området tilsiger, at den tidligere opkrævningsprocedure med indregning er mere hensigtsmæssig end en opkrævning via rater.
En opkrævning via rater fører til den uhensigtsmæssighed, at hvis der, samtidig med at der er forskerskat til opkrævning, også er en restskat til opkrævning, vil løsningen for 2010 medføre, at denne restskat også bliver opkrævet i tre rater.
Er der tale om en forsker, som samtidig opfylder reglerne for indregning af restskat i forskudsskatten, vil retstilstanden fastsat ved lov nr. 521 fra 2009 være en stramning i forhold til tidligere praksis med indregning.
En indregningsløsning vil for borgerne være lempeligere end opkrævning af restskatten i tre rater.
 Det foreslås på den baggrund, at opkrævning af restskatter fra og med indkomståret 2010 for forskere efter kildeskattelovens § 48 F sker efter de almindelige bestemmelser i kildeskattelovens § 61, dvs. med mulighed for indregning.
For 2009 var der et forholdsvis begrænset antal forskere med restskatter på over 100 kr.
Der er ikke grund til at antage, at antallet af forskere med restskatter for 2010 og indkomstårene fremover vil øges  tværtimod.
Provenutabet på forslaget er derfor ikke nævneværdigt.
Der er til implementering af den procedure for opkrævning af restskat for forskere, der blev fastsat ved lov nr. 521 af 12. juni 2009, afsat 6 mio. kr. til systemomkostninger. Ændringsforslaget vil betyde, at den gældende opkrævningsprocedure alligevel ikke skal ændres.
Der skal derfor ikke afholdes midler på området som forudsat ved lov nr. 521 fra 2009. Ændringsforslaget vil således medføre mindreudgifter i forhold til det forudsatte på 6 mio. kr.
Til nr. 7 Der indsættes en manglende konsekvensændring.
Til nr. 8 Der indsættes en manglende konsekvensændring.
Til nr. 9 Ændringen er en konsekvens af den ændring, der foreslås under ændringsforslag nr. 6.
Til nr. 10 Ændringen er, for så vidt angår tidsfristen, en konsekvens af den overgangsordning, der foreslås for personer, der ved påbegyndelsen af indkomståret 2011 er omfattet af 25 pct. beskatning efter den gældende ordning, jf. ændringsforslag nr. 12. Dernæst præciseres det, at det udelukkende er personer, som tidligere har været beskattet i 36 måneder efter 25-procents-ordningen (som oprindelig var en 30-procents-ordning), som ikke får forlænget perioden til 60 måneder.
Det gælder ikke personer, der har været beskattet i 36 måneder efter 33-procents-ordningen.
Til nr. 11 Der er blevet rejst spørgsmål om forståelsen af reglerne for beskatning af personer, som ved påbegyndelsen af indkomståret 2011 allerede er omfattet af forskerskatteordningen.
Det foreslås at præcisere reglerne, således at der også skabes den rette sammenhæng med den overgangsordning for sådanne personer, som samtidig foreslås, jf. ændringsforslag nr. 12.
 Det præciseres i 1. pkt., at valg af forskerskatteordning efter de gældende bestemmelser skal have fundet sted senest med virkning fra indkomståret 2010.
2. pkt. er ikke tilstrækkelig entydigt affattet i lovforslaget.
Uklarheden vedrører den situation, hvor en person eksempelvis er omfattet af forskerskatteordningen i 2010 og 2011, hvorefter skattepligten til Danmark ophører.
Hvis den pågældende senere ønsker at tiltræde et nyt ansættelsesforhold, hvor forskerskatteordningen anvendes, skal alle betingelser være opfyldt, herunder betingelsen om at have været ude af dansk skattepligt i mindst 10 år.
Den tidligere periode på forskerskat  2010 og 2011  regnes ikke med.
Til nr. 12 Der foreslås en overgangsordning for at gøre det muligt for personer, der ved påbegyndelsen af indkomståret 2011 er omfattet af 25 pct. beskatning efter den gældende ordning, fortsat at blive beskattet med 25 pct. i en eller flere perioder af op til 36 måneders samlet varighed.
Vælges denne overgangsordning, vil den pågældendes muligheder for at kunne anvende forskerskatteordningen være opbrugt efter 36 måneder på 25 pct. skat.
 Hvis man ønsker at anvende overgangsordningen, skal valget træffes senest ved udgangen af indkomståret 2011. Valget gælder indtil udløbet af 36-måneders-perioden eller til det tidspunkt, hvor dansk skattepligt af lønindkomst ophører.
Overgangsordningen udløber dog senest ved udgangen af indkomståret 2013. En sådan frist er nødvendig, idet der ikke er noget krav om, at de 36 måneder under forskerskatteordningen skal anvendes samlet.
Uden en slutdato vil overgangsordningen i princippet kunne løbe, indtil den sidste af de personer, der vælger fortsat at være omfattet af 25-procents-beskatningen, er afgået ved døden.
Ved eventuel senere genindtræden i forskerskatteordningen vil de almindelige betingelser være gældende.
Hvis en person eksempelvis er omfattet af 25-procents-ordningen i 2010 og 2011, hvorefter skattepligten til Danmark ophører, vil den pågældende senere kunne gøre brug af forskerskatteordningen i 3 år (5 år minus de 2 år, der allerede er brugt). Skattesatsen vil være 26 pct., og kravet om at have været ude af dansk skattepligt i 10 år forud for ansættelsen vil være gældende.
I 10-års-perioden medregnes ikke de 2 år, hvor forskerskatteordningen har været anvendt.
 Det er ikke muligt inden for samme indkomstår at være omfattet af overgangsordningen i en del af året og af den almindelige forskerskatteordning i en anden del af året, da det ikke er praktisk muligt at håndtere to satser inden for samme indkomstår.
 Hvis en person, som har valgt overgangsordningen, fratræder sin stilling eksempelvis den 1. februar 2012, hvorefter dansk skattepligt ophører, kan den pågældende ikke tiltræde et nyt ansættelsesforhold på forskerskat senere i samme indkomstår, selv om betingelserne i øvrigt er opfyldt.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Malene Søgaard-Andersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
