Bekendtgørelse om ændring af bekendtgørelse om social pension (førtidspension og folkepension) § 1 I bekendtgørelse nr. 1043 af 30. juni 2016 om social pension (førtidspension og folkepension) foretages følgende ændringer:
 1. Indledningen affattes således:
»I medfør af § 2, stk. 3, § 11, § 14, stk. 2, § 14 a, stk. 5, § 27, stk. 1, § 27, stk. 8, § 29, stk. 3, § 29, stk. 4, nr. 1, § 29, stk. 9, § 32 a, stk. 2, § 32 a, stk. 3, nr. 1, § 32 a, stk. 8, § 33, stk. 9, § 38, § 39, stk. 8, § 46, stk. 5, § 60, § 62, stk. 3, og § 64 i lov om social pension, jf. lovbekendtgørelse nr. 1239 af 13. oktober 2016, som ændret ved lov nr. 659 af 8. juni 2017, og § 8, stk. 1, i lov om retssikkerhed og administration på det sociale område, jf. lovbekendtgørelse nr. 1345 af 23. november 2016, fastsættes efter bemyndigelse:« 2. § 2 affattes således:
 »§ 2. Folkepension kan efter ansøgning udbetales med tilbagevirkende kraft fra den 1. i måneden efter opnåelse af folkepensionsalderen, når ansøgeren på grund af egen alvorlige sygdom fra tidspunktet for opnåelse af folkepensionsalderen har været forhindret i at indgive ansøgning om folkepension inden den 1. i måneden efter opnåelse af folkepensionsalderen.
 Stk. 2. Med alvorlig sygdom forstås, at personens fysiske eller psykiske helbredstilstand har en så alvorlig karakter, at helbredstilstanden forhindrer personen i selv at ansøge om folkepension eller anmode andre om hjælp til at søge om folkepension.
 Stk. 3. Ansøgeren skal ved dokumentation fra hospital eller egen læge dokumentere, at ansøgeren i en konkret angivet periode har været forhindret i at indgive ansøgning om folkepension, jf. stk. 1 og 2.
Stk. 4. Ansøgning om folkepension skal modtages i Udbetaling Danmark senest den 10. i den femte måned efter tidspunktet for ophør af forhindringen for at indgive ansøgning om folkepension, jf. stk. 1-3.« 3. I § 39 ændres »§ 41, stk. 2« til: »§ 41, stk. 3«.
§ 2 Stk. 1. Bekendtgørelsen træder i kraft den 27. september 2017.
 Stk. 2. Bekendtgørelsens § 1, nr. 2 har virkning fra 1. september 2017 for personer, der når folkepensionsalderen den 1. september 2017 eller senere.
 Stk. 3. Bekendtgørelsens § 1, nr. 2 finder ikke anvendelse for personer, der når folkepensionsalderen før den 1. september 2017. For sådanne personer finder den hidtil gældende § 2, jf. bekendtgørelse nr. 1043 af 30. juni 2016 anvendelse.
