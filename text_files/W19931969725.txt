Skattefri fusion - Holdingbeskatning og skattefri fusion.
 Ligningsrådet blev anmodet om svar på følgende  

 spørgsmål:
Vil en omstrukturering af koncernen A med anvendelse af  

 fusionsskattelovens regler om skattefri fusion være omfattet af  

 holdingreglerne i ligningslovens § 16 B, stk 2-5? Sagens omstændigheder var følgende:
Koncernen A bestod af et moderselskab og tre datterselskaber.  

 Moderselskabet ejedes af fire søskende, hvis fader ejede aktier i to  

 af datterselskaberne.
Der påtænktes gennemført en  

 omstrukturering, som bestod af en skattefri fusion mellem de tre  

 datterselskaber og en skattefri tilførsel af aktiver fra  

 moderselskabet til det modtagende (fortsættende) datterselskab.
 Ligningsrådet havde givet tilladelse til, at hele moderselskabets  

 erhvervsvirksomhed kunne overdrages mod fuldt vederlag i aktier til  

 datterselskabet efter reglerne om skattefri tilførsel af aktiver.  

 Herefter ville moderselskabet være et holdingselskab, hvis eneste  

 aktivitet bestod i at eje aktier i datterselskabet.
 I den bindende forhåndsbesked udtalte Ligningsrådet, at  

 holdingreglerne i ligningslovens § 16 B, stk. 2-5, efter Ligningsrådets  

 opfattelse ikke fandt anvendelse på omstruktureringen.
 Fusionen var skattefri efter fusionsskattelovens regler, hvorved  

 moderselskabet i stedet for aktier i de indskydende datterselskaber fik  

 aktier i det modtagende datterselskab.
Ligeså fik faderen de aktier, han ejede i et af de indskydende  

 datterselskaber, vederlagt med aktier i det modtagende datterselskab.
Faderen  

 ejede i forvejen aktier i det modtagende datterselskab, hvorfor disse ikke  

 skulle ombyttes.
I denne situation finder fusionsskattelovens §§ 9 og 11  

 anvendelse, hvorefter de modtagne aktier behandles, som om de var erhvervet  

 på samme tidspunkt og for samme anskaffelsessum som de ombyttede  

 aktier.
