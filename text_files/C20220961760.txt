Vejledning til kommunerne om dispensation fra kravet om specialuddannelse til sundhedsplejerske Omfang Denne vejledning gælder både for sygeplejersker uden specialuddannelsen til sundhedsplejerske og for sygeplejesker, som er under specialuddannelsen til sundhedsplejerske og ansættes til at udføre sundhedsplejerskeopgaver i en kommune, mens de er studerende.
Lovgrundlag Det fremgår af sundhedsloven, LBK nr. 210 af 27/01/2022 og bekendtgørelse nr. 1344 af 03/12/2010 om forebyggende sundhedsydelser for børn og unge, at Sundhedsstyrelsen i særlige tilfælde kan godkende, at opgaver, der i loven er henlagt til en sundhedsplejerske, varetages af en sygeplejerske.
Danske sygeplejersker Sundhedsstyrelsen har fastsat følgende betingelser for at give dispensation fra kravet om specialuddannelse til sundhedsplejerske for danske sygeplejersker:
 1. Sygeplejersken skal opfylde betingelser beskrevet i bilag 1 for optagelse på Specialuddannelsen til sundhedsplejerske ved Københavns Professionshøjskole og VIA University College Aarhus bortset fra kravet om en skriftlig ansættelsesaftale med en kommune.
2. Tilladelse til ansættelse uden specialuddannelsen til sundhedsplejerske gives for højst 12 måneder.
Dispensationen vil altid udløbe den 30. juni i det pågældende eller efterfølgende år.
Såfremt en kommune ikke kan ansætte en uddannet sundhedsplejerske efter den 30. juni, kan der søges om forlængelse af sygeplejerskens dispensation frem til 31. december samme år eller maksimalt 12 måneder i alt.
3. Sygeplejersker på dispensation kan foretage ukomplicerede barselsbesøg på 4.-5. dagen.
Etableringsbesøg og tilsyn med børn i særligt belastede situationer skal foretages af sundhedsplejersker.
Der henvises til kapitel 6 i Vejledning om forebyggende sundhedsydelser for børn og unge, Sundhedsstyrelsen 2011. Sundhedsplejerskestuderende, der har bestået 2. praktikperiode, kan selvstændigt foretage disse besøg.
 4. Ind- og udskolingsundersøgelser kan kun foretages under supervision af en læge eller sundhedsplejerske, der har gennemført efteruddannelse for sundhedsplejersker jf. vejledning nr. 9818 af 24/10/2008, eller som har erhvervet kompetencerne på specialuddannelse til sundhedsplejerske efter 1. januar 2012.
 5. Den ledende sundhedsplejerske eller anden erfaren sundhedsplejerske (med minimum 2 års erfaring) yder sygeplejersken faglig støtte og vejledning i dispensationsperioden og følger i øvrigt dennes arbejde i fornødent omfang.
Ansøgning om dispensation Sundhedsstyrelsen kan rådgive kommunen forud for ansøgning.
Ansøgning om dispensation indsendes af kommunen.
Der anvendes ansøgningsskema, som findes på sst.dk.
Ansøgning kan ikke indsendes på andre måder.
 Navn og anciennitet på sygeplejerskens faglige vejleder i kommunen i dispensationsperioden oplyses i ansøgningen.
 For sygeplejesker, som er under specialuddannelsen til sundhedsplejerske, skal medsendes dokumentation fra uddannelsesstedet som bevis på aktiv tilknytning til skolen.
For sygeplejersker, som ikke er under specialuddannelsen til sundhedsplejerske, skal vedlægges dokumentation for, at adgangsbetingelserne er opfyldt, fx i form af kopier af breve fra ansættelsesmyndighed med oplysning om den pågældende sygeplejerskes funktioner og ansættelsesperiode i henhold til de kriterier, der er fastlagt for optagelse på sundhedsplejerskeuddannelsen.
CV er ikke tilstrækkelig dokumentation.
Svar på ansøgningen kan normalt forventes indenfor fire uger.
Sundhedsstyrelsen orienterer ved svarbrev til den ansøgende kommune, pågældende sygeplejerske eller studerende og Dansk Sygeplejeråd.
Andre med uddannelser, der ligner Specialuddannelse til sundhedsplejerske Sygeplejersker med en videreuddannelse, som af ansøgeren vurderes at kunne sidestilles med den danske Specialuddannelse til sundhedsplejerske, kan ansøge om tilladelse til erhvervsudøvelse som sundhedsplejerske.
Den pågældende skal have dansk autorisation som sygeplejerske.
Ansøgningen sendes til specialuddannelsesrådet for sundhedsplejerskeuddannelsen, der vurderer ansøgerens uddannelse og kompetencer.
Kun Specialuddannelsesrådet for sundhedsplejerskeuddannelsen kan vurdere uddannelse og kompetencer i forhold til virksomhedsudøvelse som sundhedsplejerske for andre med sundhedsplejerskelignende uddannelser.
Tilladelsen udstedes af Sundhedsstyrelsen efter henvendelse fra Specialuddannelsesrådet.
Denne vejledning erstatter Vejledning nr. 9023 af 10/01/2018 til kommunerne om dispensation fra kravet om sundhedsplejerskeuddannelse.
Adgangsbetingelserne til Specialuddannelse til sundhedsplejerske  Bestået dansk eller udenlandsk sygeplejerskeeksamen på bachelorniveau eller anden dansk eller udenlandsk sygeplejerskeeksamen samt et modul i en diplomuddannelse i videnskabsteori og metode eller tilsvarende.
  Dansk autorisation som sygeplejerske.
 Klinisk erfaring som sygeplejerske svarende til mindst 3 års ansættelse på minimum 32 timer/uge, inden for to af følgende områder.
Heraf mindst et ansættelsesforhold af 12 måneders varighed samt et ansættelsesforhold af mindst 6 måneders varighed:
a) barselspleje, b) neonatologi, c) pædiatri, d) børnepsykiatri eller e) hjemmesygepleje.
  Skriftlig ansættelsesaftale med kommune (for Færøerne og Grønland gælder ansættelse under statslige myndigheder) omfattende systematiseret, superviseret og vejledt klinisk uddannelse af et samlet omfang på 6 måneder.
Optagelse på Specialuddannelsen til sundhedsplejerske Dispensationen giver ikke automatisk adgang til optagelse på Specialuddannelsen til sundhedsplejerske.
Sygeplejersken, der har tilladelse til at arbejde på dispensation, ansøger på lige fod med alle andre om optagelse på uddannelse og skal ved ansøgning da også opfylde kravene om klinisk erfaring om erfaring.
Arbejdet på dispensation tæller ikke med som klinisk erfaring.
Vejledning om optagelse på Specialuddannelsen til sundhedsplejerske Vejledning ydes af Københavns Professionshøjskole og VIA University College Aarhus, der afholder informationsmøde om uddannelsen én gang årligt, indkalder og godkender ansøgere forud for ansættelsesforhold, der søges i kommunerne.
Dispensation for optagelse, såfremt adgangsbetingelser til Specialuddannelsen til sundhedsplejerske ikke kan opfyldes Dispensation for optagelse kan alene gives af Københavns Professionshøjskole og VIA University College Aarhus.
Specialuddannelsesrådet for Specialuddannelsen til sundhedsplejerske orienteres af uddannelsesinstitutionerne om givne dispensationer, og eventuelle tvivlssager drøftes blandt specialuddannelsesrådets medlemmer.
