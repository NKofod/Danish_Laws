Nr LSF 82 Forslag til Lov om ændring af lov om social bistand og lov om påligning af  

 indkomst- og formueskat til staten (ligningsloven) (Adgang for kommunerne til  

 at yde tilskud til børnepasning samt indførelse af friere valg for forældrene  

 af dagtilbud til deres børn) den 29. oktober 1992 § 1 I lov om social bistand, jf. lovbekendtgørelse nr. 829 af 1. oktober  

 1992, foretages følgende ændringer:
 1. I § 64, stk. 1, affattes sidste pkt. således:
»Reglerne i §§ 72, stk. 2, og 72 a finder tilsvarende  

 anvendelse.« 2. Efter § 69 a indsættes:
» § 69 b.
Kommunalbestyrelsen kan beslutte at give forældre  

 med børn, der er fyldt 24 uger og ikke er fyldt 6 år, et ensartet tilskud pr.  

 barn til privat børnepasning, såfremt barnet ikke er optaget i et offentligt  

 dagtilbud, herunder skolefritidsordninger.
Kommunalbestyrelsen fastsætter  

 størrelsen af tilskuddet.
Stk. 2. Tilskuddet ydes efter ansøgning og udbetales månedligt  

 forud.
Tilskuddet udbetales første gang for den måned, der følger efter den  

 måned, i hvilken retten til tilskuddet er erhvervet, og sidste gang for den  

 måned, i hvilken retten til tilskuddet ophører.
Tilskuddet bortfalder, hvis  

 barnet optages i et offentligt dagtilbud.
Stk. 3. Tilskuddet indgår ikke ved beregningen af ydelser efter  

 den sociale lovgivning eller efter lovgivningen om uddannelsesstøtte.« 3. Efter § 70 a indsættes:
 » § 70 b . Kommunalbestyrelsen skal yde et tilskud pr. barn  

 til en privat pasningsordning, jf. § 70, når barnet efter  

 kommunalbestyrelsens bestemmelse er optaget i et dagtilbud efter  

 bistandsloven, og forældrene i stedet ønsker at oprette en privat  

 pasningsordning.
Stk. 2 . Tilskuddet skal svare til samme andel af  

 driftsudgifterne, som kommunen yder til dagtilbud af den type, kommunen har  

 anvist plads i.
Det kommunale tilskud skal dog ikke være højere end 85 pct.  

 af det beløb, der svarer til opholdskommunens gennemsnitlige driftsudgift  

 inden for samme type.
Stk. 3 . Pasningsordninger efter stk. 1 er ikke omfattet af § 73,  

 stk. 1, 3 og 4.« 4. Efter § 72 indsættes:
» § 72 a . Optagelse sker i et af barnets forældre valgt  

 dagtilbud.
Ved manglende plads i det ønskede dagtilbud, har forældrene ret  

 til at få barnet optaget i det ønskede tilbud ved ledig kapacitet.
Hvis det  

 skønnes nødvendigt af hensyn til barnets særlige behov, kan  

 kommunalbestyrelsen tilsidesætte forældrenes ønske.
Stk. 2 . Opholdskommunen skal i tilfælde, hvor barnet - på  

 tidspunktet for kommunalbestyrelsens bestemmelse om optagelse i dagtilbud -  

 kan optages eller forblive i dagtilbud i en anden kommune end opholdskommunen  

 og forældrene ønsker dette, yde tilskud hertil.
Tilskuddet skal svare til  

 samme andel af driftsudgifterne, som opholdskommunen yder til egne dagtilbud  

 af den type, kommunen har anvist plads i.
Opholdskommunen er dog ikke  

 forpligtet til at yde et tilskud, der er højere end det beløb, der svarer til  

 opholdskommunens gennemsnitlige driftsudgift inden for samme type.« 5. I § 73, stk. 1, indsættes efter 1. pkt.:
»Forældrenes betaling kan dog overstige 30 pct. af udgifterne ved  

 barnets optagelse i en anden kommune end opholdskommunen, jf. § 72 a, stk.  

 2.« § 2 I lov om påligning af indkomst- og formueskat til staten (ligningsloven)  

 jf. lovbekendtgørelse nr. 735 af 5. november 1991, som senest ændret ved lov  

 nr. 501 af 24. juni 1992, indsættes i § 7, litra j, 1. punktum , efter  

 »lov om social bistand«: »samt støtte til forældre i henhold  

 til samme lovs § 69 b«.
§ 3 Stk. 1 . Loven træder i kraft den 1. juli 1993.
 Stk. 2 . Lov om social bistand, § 72 a, stk. 2, 2. og 3. pkt. -  

 som affattet ved denne lovs § 1, nr. 4 - har virkning for optagelse i  

 dagtilbud, der finder sted efter lovens ikrafttræden.
Bemærkninger til lovforslaget I overensstemmelse med regeringens ønske om at fremme borgernes friere  

 valg af serviceydelser, foreslås bistandsloven ændret, dels således at  

 kommunerne får mulighed for at udbetale kontant tilskud til forældre med børn  

 uden for offentligt dagtilbud, og dels således at forældre får friere valg af  

 dagtilbud til deres børn.
 Ændringerne omfatter:
1. Kommuner, der måtte ønske det, skal kunne give forældre med børn, der  

 er fyldt 24 uger og under 6 år, uden for offentligt dagtilbud et månedligt  

 tilskud pr. barn til privat børnepasning.
Tilskuddet forudsættes at være  

 skattefrit, hvorfor der samtidig fremsættes forslag om ændring af  

 ligningslovens § 7 j) i overensstemmelse hermed.
 2. Forældre får friere adgang til at vælge et dagtilbud inden for den  

 type, kommunen kan tilbyde plads i.
 3. Når forældre, der har fået tilbudt en dagtilbudsplads, efter aftale med  

 en anden kommune kan få en plads i et dagtilbud i denne kommune, skal  

 kommunalbestyrelsen yde et tilskud hertil.
 4. Forældre skal have ret til at oprette eller få tilskud til en privat  

 ordning, når de står for tur til en dagtilbudsplads.
 Ad. 1. Adgang for kommunerne til at yde tilskud til forældre til  

 børnepasning.
Som reglerne er i dag, er det alene forældre, der har børn i et  

 offentligt dagtilbud, som modtager offentlige ydelser til børnepasning.  

 Kommunerne betaler i dag mindst 68 pct. (pr. 1. januar 1993 70 pct.) af  

 udgifterne ved de kommunale dagtilbud i henhold til bistandsloven, hvilket  

 eksempelvis for dagplejeres og vuggestuers vedkommende løst anslået er  

 henholdsvis ca. 35.000 kr. og 70.000 kr. årligt pr. barn på landsplan.
For  

 skolefritidsordninger er størrelsen af den kommunale betalingsandel ikke  

 centralt fastlagt, men Undervisningsministeriet har henstillet, at man følger  

 reglerne for udgiftsfordeling svarende til bistandsloven.
Forældre, der ikke  

 har deres børn i offentligt dagtilbud - hvadenten det skyldes, at børnene  

 står på venteliste, eller at forældrene foretrækker alternativ pasning eller  

 selv passer barnet - modtager i dag intet offentligt tilskud i forbindelse  

 med børnenes pasning.
Med forslaget vil den enkelte kommune kunne beslutte, at der skal  

 udbetales et tilskud pr. barn direkte til forældre med børn uden for det  

 offentlige pasningssystem.
Størrelsen på tilskuddet fastsættes af  

 kommunalbestyrelsen, hvilket giver mulighed for at tage hensyn til lokale  

 forhold.
Tilskuddets størrelse skal være ens for alle modtagere i kommunen.
 Det forudsættes, at tilskuddet vil kunne udbetales uafhængigt af, om  

 barnet står på venteliste til et dagtilbud eller ej.
 Tilskuddet medfører ingen ændring i kommunens forpligtelse efter  

 bistandslovens § 69 til at sørge for det nødvendige antal dagtilbudspladser.  

 Men for forældrene i kommuner, der indfører tilskuddet, vil der opstå større  

 økonomisk uafhængighed til at vælge netop den pasning af børnene, de ønsker,  

 idet tilskuddet vil kunne anvendes på forskellige måder, helt afhængig af den  

 enkelte families behov.
Fx kan det bruges i forbindelse med aflønning af en privat dagplejer efter  

 bistandslovens § 63 eller en hushjælp.
Uanset hvilken pasningsform,  

 forældrene foretrækker, vil den betaling, de selv skal yde, svare til  

 forskellen mellem prisen på pasningsforanstaltningen og det kommunale  

 børnepasningstilskud.
Tilskuddet vil endvidere kunne bruges som en slags  

 lønkompensation i forbindelse med, at forældrene selv varetager pasningen i  

 stedet for begge at være fuldtids udearbejdende.
 Muligheden for at forældrene bruger tilskuddet som lønkompensation i  

 forbindelse med en reduktion i arbejdstiden, hvor de selv varetager pasningen  

 eller en del af den, vil imødekomme mange forældres ønsker om at kunne være  

 mere sammen med børnene.
Det kan forventes, at kommuner, der vælger at yde tilskuddet, vil opleve  

 et vist fald i efterspørgslen efter offentlige dagtilbud, fordi nogle  

 forældre på baggrund af tilskuddet får lyst til at arrangere alternativ  

 pasning eller selv at passe børnene.
Dette forventede fald bør kunne motivere  

 en del kommuner til at overveje ordningen.
Det understreges, at der skal være tale om en frivillig ordning for  

 kommunerne, idet den kommunale dagtilbudsstruktur og behovet for alternativ  

 pasning er meget forskellig i landets kommuner.
For kommuner, der ikke har en  

 høj dækningsprocent m.h.t. offentlige dagtilbud, vil ordningen således kunne  

 medføre betydelige merudgifter.
 Ad. 2. Forældre får friere adgang til at vælge et dagtilbud inden for  

 den type, kommunen kan tilbyde plads i.
Kommunalbestyrelsen fastholder efter forslaget stadig den overordnede  

 forpligtelse til at fastlægge en dagtilbudsstruktur efter bistandslovens §  

 69, ligesom kommunalbestyrelsen fortsat har kompetencen efter bistandslovens  

 § 72 til at træffe beslutning om barnets optagelse i dagtilbud.
Det er  

 således kommunalbestyrelsen, der som udgangspunkt tildeler ydelsen efter en  

 venteliste sammenholdt med en vurdering af behovene hos det enkelte barn og  

 den enkelte familie.
 Forældrene får efter lovforslaget friere valg i forhold til den enkelte  

 daginstitution og den enkelte dagplejer, når de har fået tildelt ydelsen af  

 kommunalbestyrelsen.
Endvidere kan forældrene efter forslaget ikke miste deres anciennitet på  

 ventelisten, hvis de vil vente til det ønskede tilbud bliver  

 ledigt.Kommunalbestyrelsen vil heller ikke - imod forældrenes ønsker - kunne  

 flytte børn fra eet dagtilbud til et andet.
Ved en omlægning af  

 dagtilbudsstrukturen vil en flytning dog kunne ske i forbindelse med  

 nedlæggelse af dagtilbud.
»Manglende plads« (d.v.s. kapacitetsmangel) kan blive en grund  

 til midlertidigt at afvise et barn inden for det enkelte dagtilbud.  

 Dette forhindrer ikke, at et dagtilbud efter kommunalbestyrelsens beslutning  

 kan udvides til at have yderligere kapacitet.
Det følger af lovforslaget, at  

 forældrene får ret til, at barnet senere optages i det ønskede dagtilbud, når  

 der er plads.
Det ligger samtidig i forslaget, at det frie valg kan blive indskrænket  

 for nogle familier.
Det vil primært være tilfældet i familier, hvor kommunen  

 må kunne pålægge familien plads i et bestemt dagtilbud, som kan opfylde det  

 specielle behov, der måtte være hos barnet.
Det frie valg kan også blive  

 indskrænket i forhold til særlige behov (kørestole m.v.), som fx ved  

 dagtilbud, hvor specialindretning er foretaget.
Da mange ældre institutioner  

 ikke er handicapindrettede, ville det frie valg her kunne føre til stor  

 merudgifter.
 Ad. 3. Når forældre, der har fået tilbudt en dagtilbudsplads, efter  

 aftale med en anden kommune kan få en plads i et dagtilbud i denne kommune,  

 skal kommunalbestyrelsen yde et tilskud hertil.
Forslaget betyder, at opholdskommunen i visse situationer bliver  

 forpligtet til at yde tilskud til pladser i andre kommuner.
Det vil være i  

 situationer, hvor - forældrene foretrækker et dagtilbud i en anden kommune og denne kommune  

 accepterer at stille pladsen til rådighed for udenbys borgere, - forældrene flytter fra een kommune til en anden.
Det er i denne  

 forbindelse en betingelse, at fraflytningskommunen accepterer at  

 stille en plads til rådighed for familien og at tilflytningskommunen  

 (den nye opholdskommune) selv har tildelt barnet en plads.
Det er en konsekvens af det frie valg, at opholdskommunen - når barnet  

 står for tur til en plads her - ikke kan modsætte sig et ønske fra forældrene  

 om en plads i en anden kommune, hvis denne kommune vil imødekomme forældrenes  

 ønske.
Ved en families flytning betyder det, at fraflytningskommunen  

 beslutter, hvorvidt familien kan beholde pladsen.
Tilflytningskommunen (den  

 nye opholdskommune) forpligtes til - fra det tidspunkt, hvor kommunen selv  

 kan stille plads til rådighed - at refundere (en del af) udgiften til  

 servicekommunen.
 Det er altid forældrenes aktuelle opholdskommune, der foretager  

 vurderingen af behovet for plads.
 Det er fortsat muligt for kommunerne indbyrdes at aftale pladskøb hos  

 hinanden uafhængigt af dette forslag.
 Ad. 4. Forældre skal have ret til at oprette eller få tilskud til en  

 privat ordning, når de står for tur til en dagtilbudsplads.
Dette element i forslaget indebærer, at forældre, der får tilbud om  

 plads, delvist kan få rådighed over værdien af den tildelte ydelse til at  

 kunne være med i en privat ordning.
Der åbnes hermed mulighed for, at  

 forældrene får ret til at oprette en slags »fri-børnehaver«.
 Kommunalbestyrelsen forudsættes at tilpasse kapaciteten, så der ved  

 etablering af private ordninger reduceres med et tilsvarende antal  

 »almindelige« pladser.
Administrative konsekvenser Ordningen med tilskud til forældre med børn uden for offentligt dagtilbud  

 vil medføre en del administrative opgaver i forbindelse med kommunens  

 behandling af ansøgninger om udbetalingen.
 Forslaget om friere valg af dagtilbud vil medføre visse administrative  

 ændringer i kommunerne, idet det formentligt bliver nødvendigt med en  

 formaliseret venteliste til hvert enkelt dagtilbud, ligesom det må kunne  

 udskilles, hvem der har opnået ret til en ydelse (har fået tilbud om en  

 plads) og hvem der står på en egentlig venteliste.
Økonomiske konsekvenser Forslaget har ingen konsekvenser for det økonomiske mellemværende mellem  

 kommuner og stat.
Forslaget vil blive forhandlet med de kommunale parter.
Bemærkninger til lovforslagets enkelte bestemmelser Til § 1 Til nr. 1.
Efter forslaget er den formidlede dagpleje også omfattet af det friere  

 valg.
Det betyder, at forældrene også får ret til at få anvist plads hos den  

 dagplejer, de ønsker, når der er ledig kapacitet.
Kommunalbestyrelsen har dog  

 fortsat ansvaret for, at alderssammensætningen blandt børnene hos den enkelte  

 dagplejer er hensigtsmæssig og forsvarlig.
 Der henvises i øvrigt til bemærkningerne til nr. 4.
 Til nr. 2.
 § 69 b, stk. 1.
 Det fremgår heraf for det første, at ordningen er frivillig for  

 kommunerne.
Desuden fremgår det, at tilskuddet til forældrene alene skal kunne gives,  

 når barnet er fyldt 24 uger og under 6 år, og ikke har plads i et  

 offentligt dagtilbud.
Med offentligt dagtilbud, herunder  

 skolefritidsordninger, forstås dagtilbud, der modtager offentlig støtte i  

 henhold til bistandslovens §§ 64, 69, 70, 70 a og den foreslåede § 70 b samt  

 skolefritidsordninger.
 Kommunen beslutter tilskuddets størrelse, der skal udgøre et ensartet  

 krone-beløb for alle modtagere i kommunen.
 Til § 69 b, stk. 2.
 I og med at tilskuddet ydes efter ansøgning, sikres det, at det ikke gives  

 til forældre, der ikke har noget ønske om at modtage det.
 En anden årsag til, at der skal ansøges om tilskuddet, er, at barnet skal  

 opfylde aldersbetingelserne og betingelsen om ikke at have plads i et  

 offentligt dagtilbud, jf. afgrænsning af dette i bemærkningerne ovenfor til §  

 69 b, stk. 1.
 Hvis forældrene både har børn i og uden for offentligt dagtilbud mv., kan  

 de få tilskuddet for de af deres børn, der opfylder betingelserne.
Det forudsættes, at tilskuddet kan udbetales, uanset om det pågældende  

 barn står på venteliste til et dagtilbud eller ej.
Får barnet plads i et  

 offentligt dagtilbud mv., bortfalder tilskuddet.
 Til § 69 b, stk. 3.
 Det forudsættes, at tilskuddet ikke indgår ved beregning af ydelser efter  

 den sociale lovgivning eller efter lovgivningen om uddannelsesstøtte, således  

 at der ikke sker fradrag i disse ydelser ved modtagelse af tilskuddet.
 Til nr. 3.
Forslaget angiver, at forældrene har ret til at få tilskud til at oprette  

 eller medvirke i en særlig ordning, der oprettes på samme måde som efter §  

 70, hvis de ønsker det og i øvrigt har opnået ret til en dagtilbudsplads,  

 d.v.s. har eller har fået tilbud om en plads.
Forældrene får således ikke ret  

 til at »sprænge« ventelisten, fordi de hellere vil oprette en  

 ordning efter § 70 b.
 Den foreslåede bestemmelse ændrer ikke ved kommunernes adgang i øvrigt til  

 at indgå aftaler om etablering af puljeordninger, ligesom det fortsat er  

 hensigten, at kommunerne selv kan udnytte den fleksibilitet, puljeordningerne  

 efter § 70 giver mulighed for.
 Med den foreslåede bestemmelse er det hensigten at sikre forældrene en ret  

 til at oprette og drive en pasningsordning, hvis de af den ene eller anden  

 grund ikke ønsker at tage imod et tilbud om en dagtilbudsplads efter  

 bistandsloven i øvrigt.
Det tilbud, forældrene får adgang til at oprette, følger principperne for  

 en privat pasningsordning efter § 70. Det betyder, at ordningen beror på en  

 aftale mellem kommunen og puljeordningen med de elementer, der i øvrigt skal  

 tages højde for ved indgåelse af en sådan aftale.
Da der bliver tale om en  

 ret for forældrene til at kunne oprette en ordning, kan kommunalbestyrelsen i  

 forbindelse med indgåelse af aftalen herom ikke stille strengere krav til  

 puljeordningen end hvad der følger af reglerne herom og kommunens praksis på  

 området i øvrigt.
Tilskuddets størrelse og forældrebetalingen er derimod ikke en del af den  

 aftale, der skal indgås.
Tilskuddet til en privat ordning skal efter  

 forslaget svare til samme andel af driftsudgifterne, som kommunen yder til  

 dagtilbud af den type, kommunen har anvist plads i.
Det kommunale tilskud  

 skal dog ikke være højere end 85 pct. af det beløb, der svarer til  

 opholdskommunens gennemsnitlige driftsudgift inden for samme type.
 Kommunalbestyrelsen er også forpligtet til at føre tilsyn med disse  

 ordninger og påse, at der er tale om en forsvarlig ordning for børnene.
 Til nr. 4.
 § 72 a, stk. 1.
Bestemmelsen angiver, at forældrene har ret til at få tilbud om en plads i  

 det dagtilbud, de ønsker.
Det betyder, at kommunalbestyrelsen ved tildelingen  

 af ydelsen til familien skal anvise den daginstitution eller dagplejer,  

 forældrene ønsker barnet passet hos.
Det friere valg gælder inden for de typer dagtilbud, kommunalbestyrelsen  

 kan træffe bestemmelse om efter § 72. Forældrene kan således fx ikke frit  

 vælge en vuggestueplads, hvis de får tildelt en plads i den kommunale  

 dagpleje.
Valgfriheden gælder for tilbud, der udgiftsmæssigt kan sammenlignes  

 med den tildelte ydelse.
Friere valg inden for den formidlede dagpleje  

 reguleres af den foreslåede § 64, stk. 1, sidste punktum.
Hvis der ikke er plads det ønskede sted, når anvisningen sker (d.v.s. når  

 forældrene står øverst på ventelisten eller - hvis der ikke er nogen  

 venteliste - når der anvises plads ved tilflytning eller efter endt  

 barselsorlov), kan forældrene frit vælge at tage imod et andet tilbud eller  

 at vente, til der bliver plads det ønskede sted.
Det betyder, at  

 kommunalbestyrelsen ikke kan beslutte, at forældrene fx mister deres  

 anciennitet på ventelisten eller slettes af ventelisten, hvis de ikke tager  

 imod det anviste tilbud.
Forældrene får således ret til at stå på en  

 »ønskeliste« eller »overførselsliste« til det valgte  

 tilbud, indtil der er plads.
Efter forslaget kan forældrenes frie valg begrænses, hvis det skønnes  

 nødvendigt af hensyn til særlige behov hos barnet.
Det kan fx komme på tale i  

 situationer, hvor der skal en særlig bekostelig indretning til, for at  

 dagplejehjemmet eller daginstitutionen kan modtage børn med handicap, og hvor  

 andre dagtilbud allerede er indrettede til at kunne imødekomme behovet.
I  

 disse tilfælde taler behovet for en udgiftsstyring for, at forældrenes frie  

 valg begrænses noget.
Det frie valg kan endvidere indskrænkes noget for familier, hvor der er  

 henstilling eller pålæg efter bistandslovens § 33 om, at barnet skal i  

 dagtilbud.
I disse tilfælde er det kommunalbestyrelsens ansvar at sørge for,  

 at barnet kommer i et dagtilbud, der er velegnet til at kunne imødekomme  

 behovet for støtte til barnet og dets familie.
 Til § 72 a, stk. 2.
Hvis forældrene ønsker en plads i en anden kommune end opholdskommunen og  

 den anden kommune accepterer dette, forpligtes opholdskommunen til at yde  

 tilskud hertil.
Opholdskommunen kan således ikke afslå at yde tilskud til en  

 plads i en anden kommune, selvom der er ledig kapacitet i opholdskommunen,  

 ligesom opholdskommunen ikke efterfølgende kan trække et tilskud tilbage,  

 fordi den ønsker at udnytte kapaciteten i egen kommune.
 Det friere valg bliver således en realitet, når følgende 2 betingelser er  

 opfyldt: barnet skal i opholdskommunen være berettiget til en plads (stå for  

 tur) og servicekommunen skal træffe beslutning om at stille plads til  

 rådighed for andre borgere end kommunens egne.
 Hvis forældrene ved flytning har en plads i fraflytningskommunen, skal  

 tilflytningskommunen først yde tilskud til pladsen fra det tidspunkt, hvor  

 barnet efter sin indplacering på en evt. venteliste opnår ret til en plads.  

 Tilflytningskommunen kan stadig frivilligt betale til pladsen i  

 fraflytningskommunen, indtil forpligtelsen indtræder.
 Efter forslagets ikrafttrædelsesbestemmelse kan kommunerne ikke trække  

 refusionstilsagn tilbage for børn, der ved lovens ikrafttræden er optaget i  

 dagtilbud i andre kommuner end opholdskommunen, men forslagets  

 forældrebetalingsregler og regler om kommunale tilskud ved optagelse i en  

 anden kommune end opholdskommunen får først virkning for beslutninger om  

 optagelse i dagtilbud, der træffes efter lovens ikrafttræden.
 Den foreslåede bestemmelse ændrer ikke ved kommunernes forpligtelse til at  

 yde tilskud til ordninger efter § 70 a.
Efter forslaget skal opholdskommunens tilskud til servicekommunen udgøre  

 den samme andel af driftsudgifterne i opholdskommunens egne dagtilbud  

 af den type, forældrene har ønsket og kommunen har anvist plads i.
Tilskuddet  

 skal dog ikke overstige det beløb , opholdskommunen i gennemsnit  

 anvender i denne type af dagtilbud.
Hermed sikres det, at forældre og  

 opholdskommune deler en mindreudgift, hvis det valgte dagtilbud er billigere  

 end opholdskommunens tilbud, og at forældrene - og ikke opholdskommunen -  

 betaler en merudgift, hvis det valgte tilbud er dyrere end opholdskommunens  

 tilbud.
Driftsudgiften defineres som det beregningsgrundlag, der anvendes ved  

 opgørelse af forældrebetalingen, jf. § 4 i Socialministeriets bekendtgørelse  

 om betaling for ophold i dagtilbud for børn, nr. 759 af 21. november 1991. De  

 øvrige udgifter holdes efter forslaget uden for afregningen kommunerne  

 imellem.
 Til nr. 5.
Efter forslaget kan forældrenes valg af dagtilbud i en anden kommune end  

 opholdskommunen betyde, at forældrebetalingen overstiger de 30 pct. af  

 driftsudgifterne, som er den øvre grænse for forældrebetalingen, jf.  

 bistandslovens § 73, stk. 1. Hvis det valgte dagtilbud i en anden kommune er  

 dyrere end opholdskommunens egne dagtilbud inden for samme type, er  

 opholdskommunen ikke forpligtet til at yde mere i tilskud, end det beløb, den  

 yder til egne tilbud.
Den højere driftsudgift betales derfor af forældrene.
Til § 2 Ligningsloven opregner forskellige indkomster, der ikke medregnes i den  

 skattepligtige indkomst.
 Det foreslås, at tilskuddene til pasning af børn gøres skattefri.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om social bistand, jf. lovbekendtgørelse nr. 829 af 1. oktober 1992,  

 foretages følgende ændringer:
 1. I § 64, stk. 1 , affattes sidste pkt. således:
»Reglerne i §§ 72, stk. 2, og 72 a finder tilsvarende  

 anvendelse.« § 64. Kommunalbestyrelsen kan formidle anbringelse af børn i  

 dagpleje i private hjem og andre lokaler i barnets hjemlige miljø, der forud  

 er godkendt af kommunalbestyrelsen til dette formål.
Varetages dagplejen af  

 flere personer, kan kommunalbestyrelsen bestemme, at der i dagplejen modtages  

 op til 10 børn.
Kommunalbestyrelsens afgørelse om anbringelse i dagpleje kan  

 ikke indbringes for anden administrativ myndighed.
Reglen i § 72, stk. 2,  

 finder tilsvarende anvendelse.
Stk. 2 . Kommunalbestyrelsen kan beslutte, at dagplejerens egne  

 børn under 3 år kan indgå i det antal børn, dagplejeren modtager betaling  

 for.
Kommunalbestyrelsens afgørelse herom kan ikke indbringes for anden  

 administrativ myndighed.
Stk. 3. Kommunalbestyrelsen yder et tilskud til etablering og  

 indretning m.v. af nye dagplejehjem.
Til dagplejehjem med op til 5 børn ydes  

 et tilskud på op til 20.000,- kr., og til dagplejehjem med op til 10 børn  

 ydes et tilskud på op til 50.000,- kr.
Socialministeren fastsætter nærmere  

 retningslinier for ydelse og anvendelse af tilskuddet.
 Stk. 4. Kommunalbestyrelsen fører tilsyn med dagplejens udøvelse.
 Stk. 5. Børnenes forældre betaler for dagplejen efter samme regler  

 som ved anbringelse i daginstitutioner.
 2. Efter § 69 a indsættes:
» § 69 b.
Kommunalbestyrelsen kan beslutte at give forældre  

 med børn, der er fyldt 24 uger og ikke er fyldt 6 år, et ensartet tilskud pr.  

 barn til privat børnepasning, såfremt barnet ikke er optaget i et offentligt  

 dagtilbud, herunder skolefritidsordninger.
Kommunalbestyrelsen fastsætter  

 størrelsen af tilskuddet.
Stk. 2. Tilskuddet ydes efter ansøgning og udbetales månedligt  

 forud.
Tilskuddet udbetales første gang for den måned, der følger efter den  

 måned, i hvilken retten til tilskuddet er erhvervet, og sidste gang for den  

 måned, i hvilken retten til tilskuddet ophører.
Tilskuddet bortfalder, hvis  

 barnet optages i et offentligt dagtilbud.
Stk. 3. Tilskuddet indgår ikke ved beregningen af ydelser efter  

 den sociale lovgivning eller efter lovgivningen om uddannelsesstøtte.« 3. Efter § 70 a indsættes:
 » § 70 b . Kommunalbestyrelsen skal yde et tilskud pr. barn  

 til en privat pasningsordning, jf. § 70, når barnet efter  

 kommunalbestyrelsens bestemmelse er optaget i et dagtilbud efter  

 bistandsloven og forældrene i stedet ønsker at oprette en privat  

 pasningsordning.
Stk. 2 . Tilskuddet skal svare til samme andel af  

 driftsudgifterne, som kommunen yder til dagtilbud af den type, kommunen har  

 anvist plads i.
Det kommunale tilskud skal dog ikke være højere end 85 pct.  

 af det beløb, der svarer til opholdskommunens gennemsnitlige driftsudgift  

 inden for samme type.
Stk. 3 . Pasningsordninger efter stk. 1 er ikke omfattet af § 73,  

 stk. 1, 3 og 4.« 4. Efter § 72 indsættes:
» § 72 a.
Optagelse sker i et af barnets forældre valgt  

 dagtilbud.
Ved manglende plads i det ønskede dagtilbud, har forældrene ret  

 til at få barnet optaget i det ønskede tilbud ved ledig kapacitet.
Hvis det  

 skønnes nødvendigt af hensyn til barnets særlige behov, kan  

 kommunalbestyrelsen tilsidesætte forældrenes ønske.
Stk. 2 . Opholdskommunen skal i tilfælde, hvor barnet - på  

 tidspunktet for kommunalbestyrelsens bestemmelse om optagelse i dagtilbud -  

 kan optages eller forblive i dagtilbud i en anden kommune end opholdskommunen  

 og forældrene ønsker dette, yde tilskud hertil.
Tilskuddet skal svare til  

 samme andel af driftsudgifterne, som opholdskommunen yder til egne dagtilbud  

 af den type, kommunen har anvist plads i.
Opholdskommunen er dog ikke  

 forpligtet til at yde et tilskud, der er højere end det beløb, der svarer til  

 opholdskommunens gennemsnitlige driftsudgift inden for samme type.« 5. I § 73, stk. 1 , indsættes efter 1. pkt.:
»Forældrenes betaling kan dog overstige 30 pct. af udgifterne ved  

 barnets optagelse i en anden kommune end opholdskommunen, jf. § 72 a, stk.  

 2.« § 73. Børnenes forældre betaler for opholdet med et beløb, der  

 svarer til 30 pct. af udgifterne ved ophold i institutionen, bortset fra  

 ejendomsudgifter, herunder husleje og vedligeholdelse, jf. dog stk. 2.  

 Kommunalbestyrelsen afgør, om betalingen skal beregnes på grundlag af  

 udgifterne ved driften af den enkelte institution eller på grundlag af de  

 gennemsnitlige udgifter ved driften af institutioner af samme type i  

 kommunen.
Stk. 2. Socialministeren fastsætter nærmere regler om betalingen  

 efter stk. 1 og kan herunder bestemme, at der skal ske nedsættelse eller  

 bortfald af betalingen under hensyn til forældrenes økonomiske forhold og  

 børnenes særlige behov for ophold i daginstitution.
Der kan endvidere  

 fastsættes en lavere betaling for særlige grupper af institutioner.
 Stk. 3. Særlige indtægter for institutionerne anvendes til  

 nedsættelse af forældrebetalingen.
 Stk. 4. Betalingen fastsættes for et regnskabsår ad gangen på  

 grundlag af institutionernes budgetter.
§ 2 I lov om påligning af indkomst- og formueskat til staten (ligningsloven)  

 jf. lovbekendtgørelse nr. 735 af 5. november 1991, som senest ændret ved lov  

 nr. 501 af 24. juni 1992, indsættes i § 7, litra j, 1. punktum , efter  

 »lov om social bistand«: »samt støtte til forældre i henhold  

 til samme lovs § 69 b«.
 § 7. Til den skattepligtige indkomst medregnes ikke:
- - - j) Understøttelser og andre lignende ydelser, som offentlige myndigheder  

 og institutioner udreder i henhold til lov om social bistand.
Skattefriheden  

 omfatter ikke faste revalideringsydelser efter lovens kapitel 10, herunder  

 hjælp, der ydes som løn eller løntilskud, godtgørelse efter lovens kapitel 11  

 til forældre med alvorligt syge børn under 14 år, ungdomsydelser efter lovens  

 § 49 a, jf. § 49 b, stk. 1-4, samt ydelser efter lovens § 49 d, og heller  

 ikke plejevederlag ved pasning af døende efter lovens kapitel 12 a.
