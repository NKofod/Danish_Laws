Bekendtgørelse om registrering af fiskerfartøjer, fartøjsmateriel og fangstudstyr I medfør af § 38, stk. 2, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 568 af 21. maj 2014, fastsættes efter bemyndigelse i henhold til § 5, stk. 1, nr. 28, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
§ 1. For danske fiskerfartøjer på 5 BRT og derover, som anvendes til erhvervsmæssigt fiskeri, skal afgives tekniske og driftsmæssige oplysninger om fartøj, fartøjsmateriel og fangstudstyr til NaturErhvervstyrelsens fartøjsregister.
Oplysningspligten påhviler ejerne.
Stk. 2. De i stk. 1 nævnte oplysninger skal afgives på et skema autoriseret af NaturErhvervstyrelsen.
Skemaet findes på NaturErhvervstyrelsens hjemmeside: www.naturerhverv.dk.
 § 2. Det udfyldte skema skal indsendes til NaturErhvervstyrelsen senest 30 dage efter den 15. oktober 1981.
 § 3. For fartøjer, for hvilke der opnås tilladelse til at drive erhvervsmæssigt fiskeri i henhold til § 1 i bekendtgørelse nr. 340 af 17. juli 1980 om tilpasning af fiskerflådens fangstkapacitet til fiskerimulighederne, skal ejerne afgive de i bilag I og II indeholdte tekniske og driftsmæssige oplysninger til NaturErhvervstyrelsen senest en uge før, fartøjet tages i brug.
 Stk. 2. Ved køb af brugt dansk eller udenlandsk fiskerfartøj som fortsat skal anvendes til erhvervsmæssigt fiskeri, skal køber afgive de tekniske og driftsmæssige oplysninger til NaturErhvervstyrelsen senest 30 dage efter købets indgåelse.
 § 4. Hvis et fiskerfartøj, der har været anvendt til erhvervsmæssigt fiskeri, sælges, ophugges eller forliser, skal meddelelse herom afgives til NaturErhvervstyrelsen senest 30 dage efter salget, ophugningen eller forliset.
 § 5. Hvis der i øvrigt sker ændringer i forhold til de oplysninger, der er afgivet til NaturErhvervstyrelsen om fartøj og fartøjsmateriel, skal ejerne afgive meddelelse herom til NaturErhvervstyrelsen senest 30 dage efter, at ændringerne er foretaget.
 § 6. Oplysninger om fangstudstyr skal afgives til NaturErhvervstyrelsen senest den 31. december i hvert kalenderår.
 § 7. Tilsynet med overholdelse af bestemmelserne i denne bekendtgørelse påhviler fiskerikontrollen og de myndigheder, miljø- og fødevareministeren bemyndiger hertil.
 Stk. 2. Fiskerikontrollens tjenestemænd har politimyndighed under udøvelsen af det i stk. 1 nævnte tilsyn.
 § 8. Med bøde straffes den, der overtræder eller forsøger at overtræde §§ 1-5.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 9. Denne bekendtgørelse træder i kraft den 1. januar 2016.
 Stk. 2. Bekendtgørelse nr. 487 af 2. september 1981 om registrering af fiskerfartøjer, fartøjsmateriel og fangstudstyr ophæves.
