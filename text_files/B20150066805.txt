 Bekendtgørelse om fordeling af aftagenumre ved en elhandelsvirksomheds konkurs m.v.
 I medfør af § 72 e, stk. 10, i lov om elforsyning, jf. lovbekendtgørelse nr. 1329 af 25. november 2013, som ændret ved lov nr. 633 af 16. juni 2014 og lov nr. 577 af 4. maj 2015, fastsættes efter bemyndigelse i henhold til § 4, stk. 1, i bekendtgørelse nr. 436 af 11. maj 2012 om Energistyrelsens opgaver og beføjelser:
Anvendelsesområde § 1. Bekendtgørelsen finder anvendelse ved Energinet.dks fordeling af aftagenumre, jf. § 72 e, stk. 3, i lov om elforsyning, via datahubben efter indtræden af en af de hændelser, der er nævnt i § § 72 a, stk. 6, og § 72 d, stk. 4 og 5, i lov om elforsyning.
Krav til fordelingen § 2. Fordelingsnøglen skal ud fra et tilfældighedsprincip fordele de berørte aftagenumre ligeligt på de elhandelsvirksomheder, der har tilmeldt sig fordelingen, jf. § 72 e, stk. 1, i lov om elforsyning, eller som klima-, energi- og bygningsministeren har pålagt at deltage i fordelingen i henhold til § 72 e, stk. 9, i lov om elforsyning.
 Stk. 2. Fordelingsnøglen skal respektere elhandelsvirksomhedernes individuelle ønsker, som er afgivet til Energinet.dk, jf. § 72 e, stk. 1, i lov om elforsyning, vedrørende det maksimalt ønskede antal aftagenumre og ønsker om aftagenumre med forbrug på op til 100.000 kWh om året og forbrug på 100.000 kWh om året og derover.
Stk. 3. Fordelingsnøglen er et regneark, som findes på Energistyrelsens hjemmeside www.ens.dk.
Regnearket er opbygget efter følgende principper:
 1) Alle aftagenumre fordeles ligeligt mellem de tilmeldte elhandelsvirksomheder ud fra et tilfældighedsprincip og under hensyntagen til elhandelsvirksomhedernes ønsker til tildelingen.
 2) Aftagenumre med forbrug på 100.000 kWh om året eller derover fordeles tilfældigt og ligeligt til elhandelsvirksomheder, der ønsker at overtage aftagenumre i denne kategori.
 3) Aftagenumre med forbrug på op til 100.000 kWh om året fordeles tilfældigt og ligeligt til elhandelsvirksomheder, der ønsker at overtage aftagenumre i denne kategori.
 4) Fordelingen sker ved en automatisk genereret tilfældig udvælgelse.
 5) Når en elhandelsvirksomhed er tildelt det maksimalt ønskede antal aftagenumre, udgår virksomheden af fordelingen.
 6) Fordelingen slutter, når alle aftagenumre er fordelt.
 Stk. 4. Ved indtræden af en af de hændelser, der er nævnt i § 72 a, stk. 6, og § 72 d, stk. 4 og 5, i lov om elforsyning, foretager Energinet.dk en indlæsning i regnearket af alle berørte aftagenumre og de elhandelsvirksomheder, der har tilmeldt sig fordelingen, jf. § 72 e, stk. 1, i lov om elforsyning, eller som klima-, energi- og bygningsministeren har pålagt at deltage i fordelingen i henhold til § 72 e, stk. 9, i lov om elforsyning.
 Stk. 5. Fordelingen overvåges af en uvildig person.
 Stk. 6. Der føres protokol over gennemførelsen af fordelingen.
Stk. 7. Resultatet af fordelingen gemmes i et ikke redigerbart format.
Fordelingens resultat er fortroligt.
 Stk. 8. En kopi af resultatet af den foretagne fordeling sendes umiddelbart efter fordelingen til Energistyrelsen.
Fordelingens omfang § 3. Fordelingen omfatter de aftagenumre, som på tidspunktet for fordelingen er registreret i datahubben hos den elhandelsvirksomhed, hvis leverancer ophører som følge af indtræden af en eller flere af de hændelser, der er nævnt i § 72 a, stk. 6, og § 72 d, stk. 4 og 5, i lov om elforsyning.
 Stk. 2. Hvis det efter gennemførelsen af fordelingen efter § 2 konstateres, at et aftagenummer ved en fejl inden fordelingen har været registreret i datahubben hos den elhandelsvirksomhed, hvis aftagenumre har været genstand for fordelingen, tilbagefører Energinet.dk uden unødig forsinkelse aftagenummeret i datahubben til den elhandelsvirksomhed, som kunden har en gyldig leveringsaftale med.
Stk. 3. Hvis det efter gennemførelsen af fordelingen efter § 2 konstateres, at et aftagenummer inden gennemførelsen af fordelingen ved en fejl ikke var registreret i datahubben hos den elhandelsvirksomhed, hvis aftagenumre har været genstand for fordelingen, forbliver aftagenummeret hos den elhandelsvirksomhed, hvor det på tidspunktet for fordelingen fejlagtigt er registreret i datahubben.
I disse tilfælde giver den fejlagtigt registrerede elhandelsvirksomhed uden ugrundet ophold kunden meddelelse om fejlen.
Meddelelsen skal indeholde et leveringstilbud samt vejledning om, at forbrugeren har frit leverandørvalg.
Ikrafttrædelse § 4. Bekendtgørelsen træder i kraft den 1. april 2016.
