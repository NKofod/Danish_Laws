SU - fribeløb - indskrivning - studieaktivitet - universitetsloven Den studerende havde været indskrevet, selv om vedkommende havde modtaget varsel om udmeldelse.
Derfor havde vedkommende det mellemste fribeløb i en periode, hvor vedkommende ikke havde søgt SU.
Studieaktivitet efter universitetsloven var ikke sammenfaldende med studieaktivitet efter SU-loven.
Din klage vedrørende tilbagebetaling af SU I brev af 1. november 2013 har du klaget over Styrelsen for Videregående Uddannelsers (herefter: styrelsen) afgørelse af 1. oktober 2013, hvori styrelsen fastholder sin afgørelse af 6. juli 2013 om tilbagebetaling af SU for støtteåret 2012.
Ankenævnets afgørelse Nævnet tiltræder styrelsens afgørelse af 1. oktober 2013 om tilbagebetaling af SU for støtteåret 2012.
Retsgrundlag SU-loven (dagældende lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 24. Laveste fribeløb udgør (. . .) 2) 7.870 kr. for uddannelsessøgende, der modtager SU inden for klippekortet.
Stk. 2. Fribeløbet er 15.908 kr. pr. måned (mellemste fribeløb) for hver måned i støtteåret eller uddannelsesperioden, hvor den uddannelsessøgende har 1) valgt stipendium og studielån fra, (. . .) 3) været indskrevet ved en uddannelse, der giver ret til uddannelsesstøtte, men ikke har været studieaktiv, jf. dog stk. 3, nr. 5, eller (. . .) Stk. 3. Fribeløbet er 30.619 kr. pr. måned (højeste fribeløb) for hver måned i støtteåret eller uddannelsesperioden, hvor den uddannelsessøgende 1) ikke gennemgår en uddannelse i Danmark eller i udlandet, der giver ret til uddannelsesstøtte efter afsnit I, (. . .) § 28. Uddannelsesstøtten udbetales med foreløbige beløb i støtteåret.
Uddannelsesstøtten tildeles med endelige beløb efter støtteårets afslutning.
(. . .) § 30. Uddannelsesstøtten tildeles med endelige beløb på grundlag af oplysninger om den uddannelsessøgendes egenindkomst, (. . .) m.v.
Stk. 2. Foreløbige beløb, der er udbetalt, men ikke kan tildeles endeligt, skal betales tilbage. (. . .) () SU-bekendtgørelsen (dagældende bekendtgørelse nr. 1269 af 17. december 2012, nu bekendtgørelse nr. 792 af 25. juni 2014) indeholder bl.a. følgende bestemmelser (uddrag):
§ 35. (. . .) Stk. 5. Undladelse af at søge om uddannelsesstøtte sidestilles med fravalg.
(. . .) Begrundelse Uddannelsesstøtte er en trangsbestemt ydelse, hvorfor der er fastsat regler for, hvor meget den studerende må tjene sideløbende med, at vedkommende modtager støtte.
 Når den studerende har ret til og modtager SU, er den studerende berettiget til det laveste fribeløb, jf. § 24, stk. 1, i SU-loven.
Når den studerende har ret til SU, men ikke har modtaget SU, er den studerende berettiget til det mellemste fribeløb, jf. § 24, stk. 2, nr. 1, i SU-loven.
Undladelse af at søge SU sidestilles med fravalg, jf.
SU-bekendtgørelsens § 35, stk. 5.
SU udbetales altid foreløbigt og tildeles først endeligt efter støtteårets afslutning (indkomstkontrollen), jf.
SU-lovens § 28. Studerende skal tilbagebetale SU, hvis deres egenindkomst overstiger deres årsfribeløb, jf. § 30, stk. 2.
Indskrevet på uddannelse Du har været indskrevet på studiet hele året 2012 og var derfor SU-berettiget.
Du har ikke søgt SU og havde derfor mellemste fribeløb, jf.
SU-lovens § 24, stk. 2, nr. 1.
Du har anført, at du i 2012 har været udmeldt som følge af manglende studieaktivitet.
Ankenævnet må imidlertid konstatere, at du den 24. oktober 2012 fik varsel om, at du ville blive meldt ud efter den 8. november 2012, at du den 7. november 2012 søgte sagen genoptaget, og at du den 11. december 2012 fik dispensation fra studieaktivitetskravet.
Som sagen foreligger oplyst, må nævnet konkludere, at du ikke på noget tidspunkt i 2012 har været udmeldt af studiet.
 Ankenævnet tiltræder derfor afgørelsen om tilbagebetaling af for meget modtaget SU for 2012.
Studieaktivitet Københavns Universitet har i afgørelsen af 24. oktober 2012 henvist til studieaktivitet, som reguleres af universitetsloven.
Studieaktivitet efter universitetslovens regler er ikke samme begreb som studieaktivitet efter SU-loven.
Reglerne i universitetsloven regulerer, om en studerende har ret til at være indskrevet på et studium, mens reglerne i SU-loven regulerer, om en studerende, som er indskrevet, også har ret til SU.
Ankenævnet skal endvidere vejlede dig om, at det i denne sag har været uden betydning for retten til SU, om du har været studieaktiv efter SU-loven eller ej.
En studerende, som er indskrevet på et studium men ikke er studieaktiv og derfor ikke modtager SU, har mellemste fribeløb.
En studerende, som er indskrevet og studieaktiv, men ikke har søgt SU, har også mellemste fribeløb.
Sagsfremstilling Det fremgår af støttemeddelelse af 13. august 2012, at du i perioden fra januar 2012 til og med juni 2012 er registreret med fravalg af SU.
Fra juli 2012 og frem modtager du SU.
Københavns Universitet har den 24. oktober 2012 henvist til, at du den 12. juli 2012 har søgt om dispensation fra kravet om studieaktivitet.
Københavns Universitet har truffet afgørelse om ikke at imødekomme din dispensationsanmodning.
Afgørelsen er truffet i medfør af universitetsloven.
Det fremgår, at du efter udløbet af en klagefrist, som løber til den 8. november 2012, vil blive udmeldt af studiet.
Københavns Universitet har den 11. december 2012 henvist til, at du den 7. november 2012 søgte sagen genoptaget.
Københavns Universitet har den 11. december 2012 genoptaget sagen og imødekommet din anmodning om dispensation fra studieaktivitetskravet.
Afgørelsen er truffet i medfør af universitetsloven.
 Styrelsen har ved brev af 6. juli 2013 meddelt dig, at du skal tilbagebetale noget af den SU, som du modtog i 2012, da din egenindkomst oversteg dit fribeløb.
 Du har den 16. september 2013 henvendt dig til SU-kontoret på Københavns Universitet og anført, at du ikke har mulighed for at betale tilbage, da du er enlig forsørger, og at du ikke havde valgt at leve af SU, hvis du havde vidst, at du havde tjent for meget inden du startede på SU.
Styrelsen har den 1. oktober 2013 meddelt dig, at styrelsen fastholder kravet.
Styrelsen har henvist til, at din egenindkomst er beregnet på grundlag af de oplysninger, styrelsen modtager fra SKAT.
Alle positive indkomster er regnet med.
Styrelsen har endvidere henvist til, at Københavns Universitet har oplyst, at du er indskrevet hos dem i perioden fra juli 2008 til juni 2014. I måneder, hvor man ikke søger SU, men er indskrevet på en støtteberettigende uddannelse, er man kun berettiget til det mellemste fribeløb.
Du er derfor kun berettiget til mellemste fribeløb i januar 2012 til juni 2012.
Du har i brev af 1. november 2013 klaget til Ankenævnet for Statens Uddannelsesstøtteordninger og bl.a. anført, at det først nu er blevet opmærksom på, at forskellen i fribeløbet ligger i studieaktivitetskravet.
Du har beskrevet, at du i perioden fra februar 2009 til september 2012 ikke har været studieaktiv, [årsagsbeskrivelse udeladt].
Det har ikke været muligt for dig at genoptage studiet før sommeren 2012. Du har anført, at du blev udmeldt på grund af studieinaktivitet, som du efterfølgende fik dispensation for, og at du derfor har ret til højeste fribeløb.
Styrelsen har i brev af 8. maj 2014 videresendt sagen sammen med en udtalelse til ankenævnet og henvist til, at det lave fribeløb gælder i perioder, hvor man modtager SU, mens det høje fribeløb gælder i perioder, hvor man er uden for uddannelse eller mangler klip.
Den studerende har det mellemste fribeløb i måneder, hvor vedkommende er indskrevet på et uddannelsessted og vælger SU fra eller ikke har søgt SU.
Da du har været indskrevet ved uddannelsen i hele 2012, var fribeløbet det mellemste i de måneder, hvor du havde fravalgt støtten.
Ankenævnet har ved brev af 15. maj 2014 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet oplyste dengang, at klagefristen var overskredet.
 Ankenævnet afviste sagen den 7. juli 2014.
Ankenævnet har på din anmodning genoptaget sagen den 8. april 2015 og besluttet at realitetsbehandle sagen.
Nævnet gav dig en ny frist på 7 dage til at fremkomme med eventuelle bemærkninger.
 Nævnet kontaktede dig telefonisk den 15. april 2015. Du gengav sagens forløb og oplyste, at du ikke derefter havde ønske om at fremkomme med yderligere bemærkninger.
