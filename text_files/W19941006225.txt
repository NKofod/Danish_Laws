 Afvist en klage fra Assurandør-Societetet vedrørende udnyttelse af en  

 bemyndigelse for Finanstilsynet til at fastsætte generelle regler for  

 opsparing i puljer i pengeinstitutter og henvist til klage til  

 Industriministeriet.
 I skrivelse af 24. november 1992 (j.nr. 22-03) har Assurandør-Societetet  

 klaget til Industriministeriets Erhvervsankenævn over, at Finanstilsynet i  

 skrivelse af 28. oktober 1992 har meddelt societetet, at man ikke finder at  

 have pligt til efter bank- og sparekasselovens § 42 a, stk. 2, at udstede  

 regler, der pålægger pengeinstitutterne at informere puljeordningskunder om  

 brutto- og nettorente på de til puljerne tilknyttede kontantkonti.
I skrivelse af 23. august 1993 har jeg henledt Assurandør-Societetets  

 opmærksomhed bl.a. på, at ankenævnet ikke har hjemmel til at tage stilling  

 til klager over Finanstilsynets generelle regelfastsættelse og under  

 henvisning hertil anmodet Assurandør-Societetet om en udtalelse.
I skrivelse  

 af 5. oktober 1993 har Assurandør-Societetet fastholdt klagen.
 I den anledning afvises klagen, idet Industriministeriets Erhvervsankenævn  

 ikke efter lov nr. 858 af 23. december 1987 om ankenævnet, jf. § 52 b i lov  

 om banker og sparekasser, har hjemmel til at tage stilling til det rejste  

 spørgsmål, der vedrører udnyttelsen af bemyndigelsen for Finanstilsynet efter  

 § 42 a, stk. 2, til at fastsætte nærmere regler for opsparing i puljer m.v.
 Det tilføjes, at spørgsmålet vedrørende Finanstilsynets udnyttelse af en  

 lovbestemt bemyndigelse til at fastsætte generelle regler inden for et  

 bestemt område, her bank- og sparekasselovens § 42 a, efter min opfattelse  

 derimod kan rejses over for Industriministeriet.
