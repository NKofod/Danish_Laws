En tv-reklame for Party Food Peanuts, der indeholdt tydelige  

 nærbilleder af et kvindeligt brystparti, blev ikke anset at være i strid med  

 kravet om, at reklamer i TV 2 skal være sømmelige og udformet med behørig  

 social ansvarsfølelse, herunder at de ikke må være kønsdiskriminerende.  

 Nævnet fandt dog anledning til at bemærke, at der var tale om et  

 grænsetilfælde, idet der ikke sås at være nogen naturlig sammenhæng mellem  

 det afbildede kvindebryst og det produkt, der reklameredes for.
Nævnet fandt  

 samtidig udformningen af reklamens billedflade lidet smagfuld.
Ved skrivelse af 14. april 1992 har Vivian Ribbung, Valby, klaget til  

 Radio- og TV-Reklamenævnet over et reklameindslag for Party Food Snack Time  

 peanuts, udsendt i TV 2. Klageren finder det pågældende reklameindslag  

 usmageligt og fornedrende, og henviser i den forbindelse til  

 reklameindslagets anvendelse af nærbilleder af en nøgen kvindebarm i  

 forbindelse med reklamen for peanuts.
Klageren har således vanskeligt ved at  

 se sammenhængen mellem det pågældende produkt og et kvindeligt brystparti, og  

 mener at reklamen er udtryk for manglende repekt for kvinder.
Med skrivelse  

 af 30. april 1992 er TV2 Reklame A/S blevet anmodet om en udtalelse  

 vedrørende lovligheden af det påklagede reklameindslag.
TV2 Reklame A/S  

 anfører i svarskrivelse af 13. maj 1992, at der i TV2 Reklame A/S internt har  

 hersket usikkerhed om det påklagede reklameindslags lovlighed, og at  

 visningen af reklameindslaget derfor i første omgang blev afvist under  

 henvisning til § 1 i bekendtgørelse om indholdet af reklameindslag, der  

 bringes i TV 2. Afvisningen havde baggrund i reklameindslagets afbildning af  

 et nøgent kvindebryst.
Den pågældende afbildning blev vurderet som en  

 krænkende og dermed diskriminerende måde at bruge kvinders krop på i  

 reklameøjemed.
Efterfølgende drøftelser medførte imidlertid en godkendelse af  

 reklameindslaget ud fra den betragtning, at der i reklameindslaget var tale  

 om en naturlig association mellem det viste kvindebryst og det produkt der  

 reklameres for, nemlig nødder, jf. også producentens udtalelse.
I en  

 supplerende udtalelse af 11. maj 1992 anfører annoncøren, Danor Snacks A/S,  

 at man ikke finder at reklameindslaget adskiller sig fra mange andre  

 reklameindslag for så vidt angår det påklagede, nemlig blufærdighed.  

 Annoncøren finder således ikke, at det pågældende reklamindslag overskrider  

 blufærdighedens grænser.
Endelig anfører producenten af reklameindslaget,  

 Saks Film og TV, i en supplerende udtalelse af 11. maj 1992, at det  

 pågældende reklameindslag er produceret i crazy-humor stil, og at det  

 »crazy« element består i, at der fremkommer et totalt uventet  

 billede (i form af et kvindeligt brystparti) i en reklamefilm for peanuts.  

 Pointen er at lydsiden samtidig indeholder følgende bemærkning: »We've  

 got The Nuts«, og at ordet »nuts« også er et slangudtryk for  

 kvindebryster.
Producenten finder ikke, at indslaget på nogen måde kan give  

 anledning til anstød.
Radio- og TV-Reklamenævnet har behandlet det pågældende  

 reklameindslag og har truffet følgende afgørelse: Nævnet finder ikke det  

 påklagede reklameindslag i strid med § 1, stk. 1, i bekendtgørelse om  

 indholdet af reklameindslag, der bringes i TV 2, som indeholder et krav om,  

 at reklamer udsendt i TV 2 skal være lovlige, sømmelige, hæderlige og  

 sandfærdige og udformet med behørig social ansvarsfølelse.
Det er dog nævnets  

 opfattelse, at det foreliggende reklameindslag udgør et grænsetilfælde.  

 Nævnet finder således, i modsætning til de foreliggende udtalelser fra TV2  

 Reklame A/S og fra Saks Film og TV, ikke at der kan siges at være en naturlig  

 sammenhæng mellem det afbildede kvindebryst og det produkt, der reklameres  

 for.
Nævnet finder samtidig den konkrete udformning af reklamens billedflade  

 lidet smagfuld.
På trods heraf har nævnet dog som nævnt ikke fundet, at  

 reklameindslaget bedømt som helhed bør føre til en påtale, bl.a. på grund af  

 den humoristiske intention bag reklameindslagets udformning.
Nævnets  

 afgørelse er enstemmig.
