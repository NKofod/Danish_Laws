Bekendtgørelse om opgørelse af 12 sammenhængende måneder med kontanthjælp eller særlig ydelse i forbindelse med ferie I medfør af § 13, stk. 11, og § 74 i, stk. 5, i lov om aktiv socialpolitik, jf. lovbekendtgørelse nr. 190 af 24. februar 2012, som ændret ved lov nr. 267 af 27. marts 2012, fastsættes følgende:
Kontanthjælp § 1. Ved en hel måned forstås en kalendermåned.
 Stk. 2. En periode på 12 sammenhængende måneder med kontanthjælp beregnes fra første måned, hvor personen modtager kontanthjælp.
 Stk. 3. En måned, hvor personen helt eller delvist har modtaget kontanthjælp eller engangshjælp, herunder supplerende kontanthjælp, indgår i opgørelsen af 12 sammenhængende måneder med kontanthjælp som en hel måned.
 Stk. 4. En periode på 12 måneder er ikke sammenhængende, hvis perioden afbrydes af en hel måned uden kontanthjælp.
 Stk. 5. En hel måned, hvor en kontanthjælpsmodtager holder ferie med kontanthjælp eller feriegodtgørelse, indgår i opgørelsen af 12 sammenhængende måneder med kontanthjælp som en hel måned.
Stk. 6. De perioder, hvor personen er i ansættelse med løntilskud, indgår ikke i opgørelsen af 12 sammenhængende måneder med kontanthjælp.
Perioder med kontanthjælp, der afbrydes af ansættelse med løntilskud, indgår i opgørelsen af 12 sammenhængende måneder med kontanthjælp, hvis personen fortsætter med at modtage kontanthjælp straks efter ophøret af en ansættelse med løntilskud.
 Stk. 7. For personer, der overgår fra at modtage særlig ydelse til at modtage kontanthjælp, gælder, at særlig ydelse indgår i opgørelsen af 12 sammenhængende måneder med kontanthjælp.
 Stk. 8. For personer, der overgår fra en periode med revalidering i form af særligt tilrettelagte projekter efter kapitel 10 i lov om en aktiv beskæftigelsesindsats eller tilbud efter kapitel 11 i samme lov til at modtage kontanthjælp, gælder, at perioden med revalidering indgår i opgørelsen af 12 sammenhængende måneder med kontanthjælp.
 Stk. 9. Perioder med starthjælp og introduktionsydelse, der er ydet før den 1. januar 2012, indgår i opgørelsen af 12 sammenhængende måneder med kontanthjælp.
Særlig ydelse § 2. Ved en hel måned forstås en kalendermåned.
 Stk. 2. En periode på 12 sammenhængende måneder med særlig ydelse beregnes fra første måned, hvor personen modtager særlig ydelse.
 Stk. 3. En måned, hvor personen helt eller delvist har modtaget særlig ydelse, indgår i opgørelsen af 12 sammenhængende måneder med særlig ydelse som en hel måned.
 Stk. 4. En periode på 12 måneder er ikke sammenhængende, hvis perioden afbrydes af en hel måned uden særlig ydelse.
 Stk. 5. En hel måned, hvor en modtager af særlig ydelse holder ferie med særlig ydelse eller feriegodtgørelse, indgår i opgørelsen af 12 sammenhængende måneder med særlig ydelse som en hel måned.
 Stk. 6. For personer, der overgår fra at modtage kontanthjælp til at modtage særlig ydelse, gælder, at kontanthjælp indgår i opgørelsen af 12 sammenhængende måneder med særlig ydelse.
 Stk. 7. Perioder med starthjælp og introduktionsydelse, der er ydet før den 1. januar 2012, indgår i opgørelsen af 12 sammenhængende måneder med særlig ydelse.
Ikrafttræden § 3. Bekendtgørelsen træder i kraft den 1. april 2012.
