Bilkas Lavprisvarehuse A/S klagede til Monopol-ankenævnet over, at  

 Monopoltilsynet ikke fandt grundlag for at meddele leveringspålæg til  

 Lancarome A/S om levering af skønhedsserien Lancome.
Selv om det kunne  

 dokumenteres, at Lancome-serien udøvede en væsentlig indflydelse på et marked  

 for eksklusive skønhedsserier, kunne det næppe fastslås, at Bilka havde en  

 væsentlig interesse i netop at føre denne serie, der udgjorde under 10 pct.  

 af den samlede omsætning af parfumeribeskattede varer.
Monopol-ankenævnet  

 stadfæstede tilsynets afgørelse.
År 1986, den 14. maj, blev i sagen j.nr. 47/85, Bilka Lavprisvarehuse A/S  

 ctr. monopoltilsynet, afsagt sålydende K E N D E L S E:
 I skrivelse af 25. september 1985 har advokat Erling Borcher for Bilka  

 Lavprisvarehuse A/S klaget over en af monopoltilsynet ved skrivelse af 20.  

 august 1985 truffet afgørelse, hvorved tilsynet ikke har fundet grundlag for  

 at udstede et leveringspålæg til Lancarome A/S.
 Klagerne har nedlagt påstand om, at monopoltilsynet tilpligtes at udstede  

 leveringspålæg til Lancarome A/S.
 Monopoltilsynet har påstået afgørelsen stadfæstet.
Over for nævnet er der redegjort for sagen i skriftlige indlæg.
Parterne  

 er gjort bekendt med hinandens indlæg.
 Sagen har været behandlet på nævnets møde den 12. maj 1986.
 Parterne har ikke ønsket mundtlig forhandling af sagen for nævnet.
 Den påklagede afgørelse er indeholdt i sålydende skrivelse af 20. august  

 1985 fra monopoltilsynet til advokat Erling Borcher: Ved skrivelse af 19.  

 april 1985, journal nr. 19714, eb/bp, har De på vegne af Bilka  

 Lavprisvarehuse A/S anmodet tilsynet om at pålægge firmaet Lancarome A/S at  

 levere selskabets Lancome-serie til Deres klient, idet De har henvist til, at  

 det ikke indtil da havde været muligt for Deres klient at købe  

 parfumeserievarer hos Lancarome A/S.
 Som begrundelse for ønsket om udstedelse af leveringspålæg til selskabet,  

 har De bl.a. henvist til, at der siden tilsynets afgørelse af 8. november  

 1982 om ikke at udstede leveringspålæg til Lancarome A/S er sket en betydelig  

 udvikling i Lancarome-seriens markedsandel, såldes at denne serie efter Deres  

 opfattelse nu skulle være omfattet af monopollovens § 2, stk. 1.
Tilsynet har forelagt Deres klage for selskabet.
Lancarome A/S har anført,  

 at selskabet i lighed med de fleste andre selskaber på området praktiserer et  

 såkaldt selektivt salgssystem , hvilket bl.a. indebærer særlige krav til  

 forhandlerne for så vidt angår forretningernes indretning, præsentation af  

 varerne, uddannet personale m.v. samt hensynet til, i hvilket omfang  

 selskabet skønner sig repræsenteret i forvejen i det pågældende område.
 I sagens anledning skal man anføre, at det er en betingelse for, at  

 tilsynet kan meddele et leveringspålæg i medfør af monopollovens § 12, stk.  

 3, jfr. § 11, at den virksomhed, som indgrebet rettes imod, udøver eller vil  

 kunne udøve den i monopollovens § 2, stk. 1, omtalte væsentlige indflydelse  

 på pris- og omsætningsforhold m.v.
Tilsynet har indhentet oplysninger om totalomsætningen af beskattede  

 parfumerivarer samt omsætningstal for Lancarome A/S og har i øvrigt foretaget  

 en undersøgelse af markedsforholdene for parfumerivarer.
Sagen blev forelagt  

 monopolrådets forretningsudvalg ved udvalgets møde den 14. august 1985.
 Forretningsudvalget besluttede, at der ikke er grundlag for at udstede et  

 leveringspålæg til Lancarome A/S, idet det ikke med sikkerhed kan godtgøres,  

 at selskabet - helt eller delvist - er omfattet af monopollovens § 2, stk. 1.  

 Endvidere lagde forretningsudvalget vægt på, at der på det danske marked  

 findes et stort antal eksklusive skønhedsserier, hvorfor det ikke kan  

 antages, at Deres klient har en tilstrækkeligt væsentlig interessse i blandt  

 det samlede udbud af sådanne skønhedsserier også at kunne føre  

 Lancarome-serien.
 Der skal i øvrigt henvises til vedlagte genpart af direktoratets referat  

 til forretningsudvalget, idet det bemærkes, at fortrolige oplysninger om  

 enkeltvirksomheder samt direktoratets indstilling er udeladt.
 Det tilføjes, at tilsynet har givet Lancarome A/S meddelelse om den trufne  

 afgørelse.
 Man skal samtidig gøre opmærksom på bestemmelsen i monopollovens § 18,  

 stk. 1, hvorefter de af monopoltilsynet trufne afgørelser kan indbringes for  

 monopol-ankenævnet.
 Om parfumebranchens struktur og markedsforhold er i et referat til et  

 forretningsudvalgsmøde den 14. august 1985 blandt andet anført, at der på det  

 danske marked findes en lang række udbydere af parfumerivarer.
Udbuddet af parfumebeskattede varer præges af meget store forskelle i,  

 hvad man muligvis kan sammenfatte under begrebet eksklusivitet . Denne  

 eksklusivitet bygger dels på produkternes kvalitet, dels på markedsføring i  

 form af eksklusiv emballage, dyre annoncer og brochurer, demonstrationer i  

 parfumeriforretningerne m.v.
Prisen kan også siges at indgå i dette begreb.  

 Afsætningen af de mest eksklusive, dyre mærker sker fortrinsvis gennem  

 parfumerier og stormagasiner, mens de mere standardprægede mærkevarer især  

 sælges gennem supermarkeder, materialister o.lign.
En del af produkterne - både mere og mindre eksklusive - sælges i serier,  

 hvilket vil sige, at produktserier, bestående af f.eks. parfumer, diverse  

 cremer, make-up og lignende skønhedspræparater sælges under et bestemt mærke,  

 som altså samlet udgør det, man i branchen kalder en skønhedsserie.
Flere af  

 selskaberne har flere serier.
Således forhandler Lancarome A/S ud over  

 Lancomeserien, som for tiden er den største serie på markedet, flere  

 mærker/serier, som dog hver for sig kun har en beskeden markedsandel.
 Der findes på markedet et stort antal serier, der i lighed med  

 Lancome-serien må betragtes som eksklusive . Generelt opererer leverandørerne  

 af de eksklusive serier med usædvanligt store reklame- og andre  

 markedsføringsomkostninger.
Den overvejende del af de selskaber, som sælger de mere eksklusive serier,  

 praktiserer et såkaldt selektivt salgssystem.
Denne salgsform indebærer, at  

 selskaberne foretager en konkret vurdering af konkurrenceforholdene i  

 forbindelse med overvejelser om antagelse af nye forhandlere.
Finder disse  

 selskaber således, at de allerede er godt repræsenteret i en given by, nægter  

 de at levere til nye kunder i området.
Som eksempel herpå kan nævnes den i  

 nærværende sag omhandlede leveringsnægtelse over for materialist Finn Jensen,  

 Aalborg.
Selskabet har i denne sammenhæng henvist til hensynet til gamle  

 kunder, som i tilfælde af, at andre parfumerier i umiddelbar nærhed i  

 ubegrænset omfang kunne opnå levering fra selskabet, i visse tilfælde ville  

 kunne blive trængt af den således påførte konkurrence.
Lancarome A/S har  

 endvidere begrundet det selektive salgssystem med hensynet til de store  

 omkostninger ved demonstrationer, reklamestandere og testere (en slags  

 vareprøver, hvor kunderne kan prøve de enkelte præparater). Desuden har  

 selskabet henvist til, at det løbende afholder kurser for kundernes  

 personale, hvilket af kapacitetsmæssige årsager begrænser antallet af mulige  

 forhandlere.
På grund af de store omkostninger, som ovennævnte forhold indebærer, må  

 selskabet op på et vist minimumssalg til den enkelte kunde, for at det kan  

 være rentabelt for selskabet at sælge til vedkommende.
Da selskabet er af den  

 opfattelse, at det samlede salg ikke kan forventes at ville stige ved  

 antagelse af flere forhandlere, vil denne betingelse ikke kunne opfyldes,  

 hvis selskabet skulle levere til alle, som måtte ønske dette.
Selskabet har oplyst, at indtjeningen i forvejen er beskeden for så vidt  

 angår salg af beskattede varer i Danmark.
Den overvejende del af selskabets  

 indtjening hidrører fra salg til duty-free shops i lufthavnene, salg til  

 flyselskaber samt salg til færger med toldfrit salg.
 Klagerne har til støtte for deres påstand anført:
Bilka's varehus er i dag indrettet med egentlige betjente  

 parfumeriafdelinger med uddannet personale og indrettet med øer på samme måde  

 som i varehusene, således at der er en ø pr. forhandlet mærke.
I ønsket om at  

 udbygge og styrke Bilka's parfumeriafdelinger og derigennem dække et stærkt  

 udtrykt behov fra kundekredsen ønsker Bilka at kunne forhandle  

 Lancome-serien, der produkt- og prismæssigt passer overordentligt godt ind i  

 Bilka's øvrige kosmetikprogram.
Det kan i denne forbindelse oplyses, at Bilka  

 i dag forhandler Pierre Robert, M.
Astor, E.
Hjeronymus, For You, Cutex,  

 Miners og le Jardin.
I november 1982 meddelte monopoltilsynet i en tilsvarende sag, at  

 Lancarome A/S ikke kunne antages at have en så betydelig markedsandel, at  

 selskabet var omfattet af monopollovens § 2, stk. 1. Der er siden da sket en  

 betydelig udvikling i Lancome-skønhedsseriens markedsandel, således at serien  

 i dag klart er den største skønhedsserie på kosmetikmarkedet.
Af  

 salgsstatistikker fra Magasin og Salling kan man for Magasins vedkommende se,  

 at markedsandelen i 1983 har været 20%, og i 1984 23,4%, og for Sallings  

 vedkommende i 1982 24,7 - 19,7% og i 1983 26,2 - 21,6%. Der foreligger  

 således en klar indikation for, at Lancome-serien har en sådan markedsandel,  

 at den er omfattet af monopollovens § 2. Det afgørende ved vurderingen heraf  

 må være at fastlægge seriens markedsandel bedømt i forhold til andre serier,  

 idet markedsføring og salg af kosmetik og skønhedsserier i dag centrerer sig  

 omkring serier med fælles karakteristika i form af lay-out, farver, dufte  

 etc., ligesom kundekredsen lægger afgørende vægt på køb af produkter inden  

 for een serie.
Væsentlig indflydelse i monopollovens forstand er imidlertid ikke blot et  

 spørgsmål om en matematisk opgørelse af markedsandelen, - Lancome-seriens  

 væsentlige indflydelse på markedet understreges i første række af, at den  

 gennem de senere år har været den hastigst voksende serie, at serien i dag er  

 landets største, at serien giver detailhandelen en tilfredsstillende  

 indtjening, og kundekredsen forventer, at stormagasiner og varehuse, herunder  

 Bilka, forhandler Lancome-serien.
Serien har derfor ud fra en samlet  

 vurdering af markedsandel og generel stilling i forbrugernes bevidsthed en  

 sådan betydning for stormagasiner og varehuse, at den falder ind under  

 monopollovens § 2, stk. 1.
 Klagerne bestrider ikke, at der på markedet findes en række mindre serier,  

 men disse serier udgør for varehusene ikke noget realistisk alternativ til en  

 stor serie som Lancome-serien, idet den investering, der skal nedlægges i en  

 udbgning af de mindre serier, er så betydelig, at den næppe vil kunne  

 forrentes - ikke mindst når henses til, at de mindre serier ofte ikke  

 opfylder de krav, klagerne må stille til kvalitet og sortimentsbredde.
Det er klagernes principielle opfattelse, at det af Lancarome A/S  

 etablerede selektive salgssystem for Lancome-serien indebærer en urimelig  

 indskrænkning i Bilkas erhvervsudøvelse, jfr. monopollovens § 11, stk. 1, og  

 at de begrundelser, der er givet til støtte for det selektive salgssystem,  

 ikke er holdbare.
Lancarome A/S henviser til hensynet til gamle kunder.
Dette  

 hensyn må i monopolretlig henseende være irrelevant, og det kan under ingen  

 omstændigheder føre til en generel leveringsnægtelse over for klagerne, idet  

 en række af klagernes varehuse ikke ligger i nærheden af gamle kunder.
 Klagerne vil være i stand til at opfylde de indretnings- og  

 betjeningskrav, som Lancarome A/S i øvrigt stiller til andre varehuse som  

 betingelse for levering og de omkostninger, der er forbundet med  

 demonstrationer, reklame-standere, testere etc., vil blive dækket ind gennem  

 den yderligere betjening.
Klagerne har således en afgørende forretningsmæssig interesse i at kunne  

 forhandle Lancome-serien, og Lancarome A/S's nægtelse af at levere  

 Lancome-serien til klagerne medfører derfor en urimelig indskrænkning i  

 klagernes erhvervsudøvelse og en fordrejning af vilkårene for  

 erhvervsudøvelsen, når man henser til, at Lancome-serien forhandles i andre  

 varehuse.
Leveringsnægtelsen medfører derfor en urimelig indskrænkning i  

 erhvervsudøvelse som omtalt i monopollovens § 11, stk. 1, hvorfor der er  

 grundlag for et leveringspåbud i medfør af monopollovens § 12, stk. 3.
Monopoltilsynet har til støtte for sin påstand anført, at selve  

 det forhold, at Lancome-serien i en række stormagasiner har en betydelig  

 andel af den samlede omsætning af parfumerivarer, ikke kan anses for at være  

 tilstrækkelig til at begrunde en antagelse om, at Lancome-serien skulle have  

 en sådan position på markedet, at serien er omfattet af monopollovens § 2,  

 stk. 1. Tilsynets undersøgelser har således vist, at visse parfumerier  

 overhovedet ikke fører Lancome-serien, ligesom seriens markedsandel i de  

 parfumerier m.v., som fører serien, er svingende.
Tilsynet mener ikke, at  

 seriens omsætningsandele hos Magasin og Salling skulle være repræsentative  

 for den generelle markedsandel for serien på det danske marked.
I betragtning  

 af, at en række parfumerier m.v. ikke fører serien, må den samlede  

 markedsandel skønnes at være betydeligt lavere end hos de nævnte  

 stormagasiner.
 Hertil kommer, at det er overordentligt vanskeligt inden for det samlede  

 marked for parfumebeskattede varer at afgrænse et antal serier, som  

 Lancome-serien primært konkurrerer med på en sådan måde, at det med  

 tilstrækkelig sikkerhed kan fastslås, at serien ikke i nogen videre  

 udstrækning konkurrerer med andre parfumebeskattede varer.
 Det kan imidlertid oplyses, at Lancome-seriens markedsandel i forhold til  

 den samlede omsætning af parfumebeskattede varer udgør under 10%, og derfor  

 ikke i sig selv kan medføre, at serien er omfattet af monopollovens § 2, stk.  

 1.
Selv om det kunne dokumenteres, at Lancarome A/S udøver en væsentlig  

 indflydelse på et marked for mere eksklusive skønhedsserier, kan det næppe  

 fastslås, at klagerne har en væsentlig interesse i blandt disse mere  

 eksklusive serier netop at kunne føre Lancome-serien.
En forretning kan have  

 væsentlig interesse i at føre nogle af de betydende mærker, men ikke  

 nødvendigvis i at føre dem alle.
 Tilsynet finder det endeligt tvivlsomt, om klagernes kunder forventer at  

 kunne købe Lancome-serien i Bilka, bl.a. i betragtning af, at serien ikke  

 føres af samtlige parfumerier.
 Til det således foreliggende skal nævnet udtale:
 Af de grunde som monopoltilsynet har anført finder ankenævnet, at der ikke  

 er grundlag for at pålægge Lancarome A/S leveringspligt.
 Som følge heraf bestemmes:
 Monopoltilsynets afgørelse af 20. august 1985 stadfæstes.
