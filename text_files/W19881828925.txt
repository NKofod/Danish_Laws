 Selv om underholdsbidrag for tiden fra samlivets ophævelse til  

 skilsmissen var fastsat af det offentlige, indtrådte skattepligt for  

 modtageren først fra skilsmissen, idet sambeskatningen først ophørte ved  

 skilsmissen.
 A klagede over, at de stedlige skattemyndigheder for indkomståret 1981  

 havde anset hende for almindelig indkomstskattepligtigg af underholdsbidrag  

 for 6 måneder a 8.500 kr., eller 51.000 kr.
 Det var oplyst, at klageren og hendes ægtefælle havde ophævet samlivet den  

 1. maj 1981, og at parterne blev skilt ved dom af 6. november 1981.
Det var endvidere oplyst, at X amt den 4. juni 1981 havde tilpligtet  

 ægtefællen at udrede bidrag til klagerens underhold fra den 1. maj 1981 at  

 regne med 10.000 kr. månedelig, således at bidraget forfaldt månedsvis forud  

 og for de første 2 måneder straks.
Hustrubidraget var senere nedsat af amtet  

 til 8.500 kr. månedlig, dog stadig med virkning fra den 1. maj 1981. Efter  

 skilsmissen den 6. november 1981 var det månedlige underholdsbidrag nedsat  

 til 6.500 kr.
Der var herefter i 1981 udbetalt underholdsbidrag til klageren  

 med 8.500 kr. månedlig i 6 måneder og 6.500 kr. månedlig i 2 måneder, i alt  

 64.000 kr.
 Klageren havde ved indkomstopgørelsen alene medregnet 13.000 kr., svarende  

 til det af hende efter skilsmissen modtagne bidrag.
 De stedlige skattemyndigheder havde under henvisning til, at  

 underholdsbidraget var fastsat af det offentlige, været af den opfattelse, at  

 underholdsbidragene for perioden fra ophævelsen af samlivet den 1. maj 1981  

 til skilsmissen den 6. november 1981, i alt 51.000 kr., var  

 indkomstskattepligtige i henhold til ligningslovens § 10, stk. 2.
 Klagerens advokat gjorde gældende, at der ikke var hjemmel til at statuere  

 indkomstskattepligt af hustrubidrag, som klageren havde oppebåret før  

 sambeskatningens ophør ved skilsmissens indtræden den 6. november 1981.
 Landsskatteretten måtte være enig med klagerens advokat i, at klageren -  

 uanset at underholdsbidragene var fastsat af det offentlige - først kunne  

 anses for indkomstskattepligtig af bidragene fra skilsmissetidspunktet, idet  

 sambeskatningen først var ophørt på dette tidspunkt.
 Den påklagede ansættelse blev følgelig nedsat med 51.000 kr.
 LV 1987, E 3.3.
 (* 1) Afgørelsen er offentliggjort i Skat 1988, nr. 5, side 287.
