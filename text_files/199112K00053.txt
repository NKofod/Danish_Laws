Nr LSF 53 Forslag til Lov om ændring af lov om en børnefamilieydelse Fremsat af Kofod-Svendsen (KRF) Lysholm Christensen (KRF) Glønborg (KRF)  

 Jørgen Kvist Jensen (KRF) den 22. oktober 1991 § 1 I lov om en børnefamilieydelse, jf. lovbekendtgørelse nr. 581 af 7.  

 august 1991, foretages følgende ændringer:
 1. Titlen affattes således:
»Lov om en fosterydelse og en børnefamilieydelse« 2. I § 2 indsættes som nye stykker:
 »Stk. 2. Betingelsen i stk. 1, nr. 1, finder ikke anvendelse  

 på personer udsendt af den danske stat, danske hjælpeorganisationer, danske  

 missionsselskaber, FN-organisationer samt udstationerede fra danske  

 erhvervsvirksomheder.
Stk. 3. Betingelsen i stk. 1, nr. 2, finder ikke anvendelse på  

 børn af personer udsendt af den danske stat, danske hjælpeorganisationer,  

 danske missionsselskaber, FN-organisationer samt udstationerede fra danske  

 erhvervsvirksomheder.« 3. Efter kapitel 2 indsættes som nyt kapitel:
»Kapitel 2 A Fosterydelsen § 3 A.
Når der forventes at være tre måneder til fødslen,  

 udbetales en skattefri fosterydelse til den gravide.
Fosterydelsen udgør  

 1.475 kr.
Stk. 2. Fosterydelsen udbetales efter ansøgning til  

 kommunalbestyrelsen, hvor den gravide bor.
Ved ansøgningen skal det  

 forventede tidspunkt for fødslen dokumenteres.
 Stk. 3. Fosterydelsen reguleres i overensstemmelse med reglerne i  

 § 20 i lov om indkomstskat og formueskat for personer m.v.  

 (personskatteloven).
§ 3 B.
Retten til fosterydelse er betinget af, at den gravide er  

 fuldt skattepligtig efter kildeskattelovens § 1. Betingelsen skal være  

 opfyldt på det tidspunkt, fosterydelsen udbetales.
Betingelsen finder ikke  

 anvendelse på personer udsendt af den danske stat, danske  

 hjælpeorganisationer, danske missionsselskaber, FN-organisationer samt  

 udstationerede fra danske erhvervsvirksomheder.« 4. I § 5, stk. 2, ændres »ydelser« til:  

 »børnefamilieydelsen«.
 5. I § 5, stk. 4, indsættes efter »§ 2, nr. 1«  

 ordene: »og § 3 B«.
 6. I § 6, stk. 1, ændres »ydelserne« til:  

 »børnefamilieydelsen«.
 7. I § 7, stk. 1, indsættes efter  

 »børnefamilieydelsen« ordene: »eller fosterydelsen«.
 8. § 9 affattes således:
»§ 9. Udgifter til ydelser efter denne lov afholdes af  

 statskassen.« 9. I § 10 indsættes efter »Børnefamilieydelsen«  

 ordene: »og fosterydelser«.
 10. I § 11, stk. 1, indsættes efter  

 »børnefamilieydelsen« ordene: »eller fosterydelsen«.
 11. I § 11, stk. 2, ændres »Ydelsen« til:  

 »Ydelserne«.
§ 2 Loven træder i kraft den 1. juli 1992.
Bemærkninger til lovforslaget Almindelige bemærkninger Lovforslaget indeholder to elementer:
 1. Der indføres en fosterydelse, som udbetales, når der forventes at være  

 tre måneder til fødslen.
 2. En udvidelse af kredsen, der er berettiget til at modtage  

 børnefamilieydelse og fosterydelse.
Ad 1 Det er efter forslagsstillernes mening særdeles vigtigt, at samfundet  

 udviser en så positiv holdning som muligt over for de forældre, der vælger at  

 sætte børn i verden.
Efter forslagsstillernes opfattelse vil en fosterydelse udbetalt sidst i  

 graviditeten være dels et positivt signal til den gravide og dels en  

 økonomisk håndsrækning.
De vordende forældre har specielt på dette tidspunkt  

 ekstra udgifter, idet barnets komme forberedes med indkøb af babyudstyr.
Ad 2 Kristeligt Folkeparti finder det rimeligt, at danske missionærer, ansatte  

 i danske hjælpeorganisationer og FN-organisationer samt udsendte af den  

 danske stat og danske erhvervsvirksomheder bevarer retten til at få  

 børnefamilieydelsen, mens de arbejder i udlandet, selv om de ikke opfylder  

 betingelserne om, at barnet har hjemsted her i landet, og at den person, der  

 har forældremyndigheden over barnet eller har taget barnet i pleje med  

 henblik på adoption, er fuldt skattepligtig efter kildeskattelovens § 1, samt  

 at de får ret til den foreslåede fosterydelse.
Følgende persongrupper er  

 omfattet af forslaget: Personer udsendt af den danske stat, danske  

 hjælpeorganisationer, danske missionsselskaber, FN-organisationer samt  

 udstationerede fra danske erhvervsvirksomheder.
Ved personer udsendt af den  

 danske stat forstås ansatte ved ambassader og personer udsendt af Danida.
 Disse persongrupper er kendetegnet ved, at de har bevaret en ikke  

 ubetydelig tilknytning til Danmark.
Et af hovedmålene med indførelsen af børnefamilieydelsen var at forbedre  

 forholdene for børnefamilierne.
Ved at udvide anvendelsesområdet afskaffes en  

 forskelsbehandling, der på mange måder virker urimelig.
Personer udsendt af den danske stat, danske hjælpeorganisationer, danske  

 missionsselskaber og FN-organisationer udfører et idealistisk arbejde, der er  

 med til at afhjælpe nøden i mange lande.
Efter forslagsstillernes opfattelse  

 bør dansk lovgivning ikke vanskeliggøre dette arbejde.
Ligeledes bør dansk  

 lovgivning fremme dansk erhvervslivs muligheder i andre lande.
For Danmark er det fordelagtigt, at de pågældende sikres gode muligheder  

 for at arbejde i andre lande.
Det vil gøre det lettere at arbejde i udlandet,  

 og det danske samfund vil drage fordel af et øget kendskab til disse lande og  

 deres befolkningsgrupper.
Specielt dansk erhvervsliv vil på længere sigt have  

 gavn heraf, bl.a. bedre eksportmuligheder.
 Lovforslaget indebærer ingen ændringer i retten til børnefamilieydelsen  

 for personer, der er omfattet af EF-forordning 1408/71, og heller ikke for  

 børn af personer, der efter overenskomst med andre stater er omfattet af  

 dansk lovgivning om social sikring under ophold i en anden stat.
Det bemærkes, at lovforslaget om udvidelse af personkredsen, der har ret  

 til børnefamilieydelsen, er en genfremsættelse af det i folketingssamlingen  

 1989-90 fremsatte lovforslag nr.
L 186, se Folketingets forhandlinger 1989-90  

 sp. 6044 og 6747 samt tillæg A sp. 4859. Lovforslaget skal ses i sammenhæng  

 med det samtidig fremsatte forslag til lov om ændring af lov om børnetilskud  

 og forskudsvis udbetaling af børnebidrag (L 54).
Økonomiske konsekvenser Ad 1 Den del af lovforslaget, der vedrører indførelse af en fosterydelse, når  

 der forventes at være 3 måneder til fødslen, skønnes at ville medføre  

 merudgifter for det offentlige på ca. 125 mio. kr. om året.
Ad 2 Der eksisterer ikke oplysninger i det tilgængelige statistiske materiale,  

 som fuldt ud giver mulighed for at beregne antallet af børn mellem 0 og 18 år  

 af personer, der omfattes af forslaget.
Men af socialministerens svar på  

 spørgsmål 1 til L 187, 1989-90 (forslag til lov om ændring af lov om  

 børnetilskud og forskudsvis udbetaling af børnebidrag) fremgår, at antallet  

 af børn af personer udsendt af den danske stat, danske hjælpeorganisationer  

 og danske missionsselskaber er knap 1.000. Hertil kommer, at det ikke er  

 muligt at skaffe tilsvarende oplysninger om børn af personer udsendt af  

 FN-organisationer og danske virksomheder.
Skønnes det, at udsendte i disse  

 grupper har et lignende antal børn, vil merudgiften ved forslagets  

 gennemførelse beløbe sig til ca. 13,2 mio. kr. om året.
Bemærkninger til de enkelte bestemmelser Til § 1 Til nr. 1, 4-11 Konsekvensændringer som følge af forslaget om indførelse af en  

 fosterydelse.
Med ændringerne sikres det bl.a., at de regler, der gælder  

 vedrørende administration m.v. af børnefamilieydelsen, også kommer til at  

 gælde for fosterydelsen bortset fra dem, der er omfattet af dette forslag.
Til nr. 2 Det foreslås, at den foreslåede børnefamilieydelse også gives til børn  

 under 18 år af personer udsendt af den danske stat, danske  

 hjælpeorganisationer, danske missionsselskaber, FN-organisationer samt  

 udstationerede fra danske erhvervsvirksomheder uanset betingelserne i  

 børnefamilieydelsesloven § 2, stk. 1, nr. 1 og 2, og den foreslåede nye  

 formulering af § 3 B.
Til nr. 3 Forslaget medfører, at den gravide, når der forventes at være tre måneder  

 til fødslen, får udbetalt en ydelse, der svarer til børnefamilieydelsen for  

 0-4-årige.
Den gravide skal ansøge kommunalbestyrelsen om ydelsen på det  

 sted, hvor hun bor.
Dokumentationen for det forventede fødselstidspunkt kan  

 f.eks. være vandrejournalen.
Det er forslagsstillernes hensigt, at  

 udbetalingen af fosterydelsen skal foregå så enkelt som overhovedet muligt.
Til § 2 Det foreslås, at forslaget træder i kraft den 1. juli 1992.
