SU - forældreindkomst - aktuel beregning - årsagssammenhæng En studerende havde ikke ret til SU på baggrund af en beregning af forældrenes aktuelle indkomst, selv om den studerendes mor var overgået til pension, da årsagen til moderens indkomstfald fandtes i et frasalg af ejendom.
Din klage vedrørende afslag på tillæg til SU i 2012 I brev af 10. januar 2013 har du klaget over Styrelsen for Videregående Uddannelser og Uddannelsesstøttes (herefter: styrelsen) afgørelse af 17. december 2012 om, at din mors forventede bruttoindkomst i 2012 udelukker tillæg til SU.
Styrelsen har i udtalelsen af 28. juni 2013 præciseret, at styrelsen giver afslag på at foretage en beregning af aktuel forventet forældreindkomst.
Ankenævnets afgørelse Nævnet tiltræder styrelsens afgørelse af 17. december 2012, som præciseret i udtalelsen af 28. juni 2013, om afslag på at lægge dine forældres aktuelle indkomst til grund for beregningen af din SU.
Retsgrundlag SU-loven (dagældende lovbekendtgørelse nr. 661 af 29. juni 2009, nu lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
 § 25. Uddannelsessøgende på 18 og 19 år får uden for klippekortet et grundstipendium på 1.108 kr. om måneden. [. . . ] Grundstipendiet gives indtil udgangen af den måned, hvor den uddannelsessøgende fylder 20 år, og er uafhængigt af forældrenes indkomst.
 Stk. 2. De uddannelsessøgende får tillæg til grundstipendiet, hvis forældrenes samlede indkomstgrundlag på grundlag af deres indkomst i det andet kalenderår forud for støtteåret ikke overstiger 273.644 kr. [. . . ].
 § 26. Forældrenes indkomstgrundlag består af personlig indkomst med tillæg af positiv kapitalindkomst, der anvendes til beregning af indkomstskat efter personskattelovens § 7, dog før de deri nævnte bundfradrag og fradrag for grundbeløb, samt med tillæg af aktieindkomst, der beskattes efter personskattelovens § 8 a, stk. 2.
(. . .) SU-bekendtgørelsen (dagældende bekendtgørelse nr. 455 af 8. juni 2009, nu bekendtgørelse nr. 1269 af 17. december 2012) indeholder bl.a. følgende bestemmelser (uddrag):
§ 28. Styrelsen kan efter ansøgning fra den uddannelsessøgende fastsætte et andet beregningsgrundlag end forældrenes indkomstgrundlag, hvis forældrenes indkomst er faldet væsentligt i forhold til den bruttoindkomst, der indgår i indkomstgrundlaget, på grund af (. . .) 5) overgang til pension (. . .) (. . .) Begrundelse Almindelige regler Det følger af SU-lovens § 25, at satsen for SU til uddannelsessøgende på 18 år og 19 år er afhængige af deres forældres indkomst.
Den forældreindkomst, der lægges til grund for beregningen, er indkomsten i det andet kalenderår forud for støtteåret, jf. § 25, stk. 2, i SU-loven.
 I det konkrete tilfælde betyder det, at det som udgangspunkt er dine forældres indkomst i kalenderåret 2010, der skal lægges til grund for beregningen af din SU i 2012.
Omberegning i særlige tilfælde Styrelsen kan fravige SU-lovens udgangspunkt, jf. § 28, stk. 1, i SU-bekendtgørelsen, hvis forældrenes indkomst i det aktuelle år er faldet væsentligt i forhold til den bruttoindkomst, der indgår i indkomstgrundlaget to år før, og hvis indtægtsnedgangen skyldes fx overgang til pension, jf. § 28, stk. 1, nr. 5, i SU-bekendtgørelsen.
Du har søgt om at få lagt dine forældres forventede aktuelle indkomst for 2012 til grund for beregningen af din SU i 2012.
 Styrelsen har afslået at foretage beregning af dine forældres forventede bruttoindkomst i 2012 som grundlag for beregningen af din SU i 2012, jf. styrelsens udtalelse af 28. juni 2013.
Overgang til pension Din mor [udeladt] (BN) er i 2003 overgået til pension.
BN's indkomst i 2012 er væsentligt lavere i forhold til den bruttoindkomst, der indgår i indkomstgrundlaget i 2010, og dette beror på, at hendes indkomst i 2012 hovedsageligt stammer fra pension, mens hun i 2010 også havde en høj kapitalindkomst.
 Det er som udgangspunkt uden betydning, at overgangen til pension skete allerede i 2003, og ikke først efter 2010.
 Ankenævnet er imidlertid enig med styrelsen i, at reglen om at anvende et aktuelt beregningsgrundlag også kræver, at der er sammenhæng mellem årsagen til den højere indtægt i 2012 og grundlaget for til den lavere indtægt i 2010, jf. ordene "på grund af".
Der er ikke årsagssammenhæng mellem grundsalget og overgangen til pension.
Ankenævnet finder derfor, at din mors indtægt ikke er faldet væsentligt fra 2010 til 2012 på grund af overgang til pension.
 På den baggrund har du ikke ret til at få foretaget en aktuel beregning af forældreindkomst ved fastsættelsen af SU for 2012.
Betydningen af grundsalget BN har i e-mail af 8. oktober 2013 anført, at indtægten fra salget af sommerhusgrunden ikke er tilgængelig.
Ankenævnet må imidlertid konstatere, at positiv kapitalindkomst indgår i forældrenes indkomstgrundlag, jf.
SU-lovens § 26, stk. 1. Da kapitalindkomsten fremgår af opgørelsen fra SKAT, har ankenævnet ikke grundlag for at fastslå, at der skal ses bort fra denne kapitalindkomst ved opgørelsen af indkomstgrundlaget.
 Ankenævnet beklager sagsbehandlingstiden.
Sagsfremstilling Du har 30. oktober 2012 ansøgt om at få lagt dine forældres aktuelle indkomst til grund for beregningen af SU i 2012.
[BN] har i brev af 14. november 2012 oplyst til styrelsen, at hun er kronisk syg og har lav indkomst, at hun i 2010 blev skilt, og at hun i forbindelse med skilsmissen solgte en sommerhusgrund, så det var muligt at blive boende i hjemmet efter skilsmissen.
BN har beskrevet, at det har været årsag til en usædvanlig kapitalindkomst i 2010.
Styrelsen har i brev af 17. december 2012 meddelt dig, at BN's forventede bruttoindkomst i støtteperioden 2012 er så høj, at den udelukker tillægget.
Den forventede forældreindkomst overstiger indkomstgrænsen på kr. 660.383,-.
Du har i brev af 10. januar 2013 klaget til Ankenævnet for Statens Uddannelsesstøtteordninger og bl.a. anført, at BN's personlige indkomst hhv. skattepligtige indkomst er kr. 239.614,- hhv. 211.705,-, og at kapitalindkomsten i 2010 drejer sig om salg af ejendom i forbindelse med bodeling efter skilsmisse.
Du har tilføjet, at du har modtaget det pågældende tillæg 1. januar 2013.
 Det fremgår af notat af 11. juni 2013, at BN har været tilkendt førtidspension siden 1. januar 2003.
Styrelsen har i brev af 28. juni 2013 videresendt sagen sammen med en udtalelse til ankenævnet.
Styrelsen har henvist til, at den studerendes SU i 2012 som hovedregel beregnes på baggrund af forældrenes indkomst i 2010. Forældrenes indkomst består af personlig indkomst med tillæg af positiv kapitalindkomst.
Ankenævnet har ved brev af 4. juli 2013 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
Styrelsen har den 23. september 2013 udtalt til nævnet, at en del af grundlaget for indkomsten to år før det aktuelle, 2012, stammer fra et ejendomssalg.
Det øvrige indkomstgrundlag, som er omfattet af bestemmelsen i § 28, har ikke sammenhæng med ejendomssalget.
Styrelsen har endvidere henvist til, at kapitalindkomst to år før det aktuelle år under alle omstændigheder skal indgå i den aktuelle indkomst, når man beregner det aktuelle indkomstgrundlag.
Det vil således få ganske lille betydning i den konkrete sag, om man benytter indkomstgrundlaget to år før eller fastsætter et aktuelt beregningsgrundlag.
 BN har i e-mail af 8. oktober 2013 oplyst, at hun i forbindelse med skilsmisse måtte sælge sin sommerhusgrund, at indtægten herfra er en del af en bodeling, at bodelingen endnu ikke er afsluttet, og at der således ikke er tale om tilgængelige penge.
