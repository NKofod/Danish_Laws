Skrivelse om støttebeløb pr. stemme ved udbetaling af partistøtte for 2010 på grundlag af deltagelse i kommunale og regionale valg (Til alle kommunalbestyrelser og regionsråd, nbk@kommuneinformation.dk) Indenrigs- og Socialministeriet skal herved meddele, at den reguleringsordning, der er fastsat i partistøttelovens § 4 a, jf. nedenfor, indebærer, at støttebeløbet pr. stemme ved udbetaling af partistøtte for 2010, der ydes på grundlag af stemmetallene ved valgene til regionsråd og kommunalbestyrelser den 17. november 2009, udgør følgende beløb:
 Regionsrådsvalg:
 4,00 kr. pr. stemme (stigning fra 3,75 kr. i 2009).
 Kommunalbestyrelsesvalg:
 6,25 kr. pr. stemme (stigning fra 6,00 kr. i 2009).
Ifølge § 4 a i lov om økonomisk støtte til politiske partier m.v., jf. lovbekendtgørelse nr. 1291 af 8. december 2006, skal de årlige støttebeløb pr. stemme, der er fastsat i partistøtteloven, hvert år den 1. januar reguleres med 2,0 procent tillagt eller fratrukket tilpasningsprocenten for det pågældende finansår, jf. lov om en satsreguleringsprocent.
Det herved fremkomne beløb afrundes opad til nærmeste beløb, der kan deles med 25 øre.
Reguleringen fandt første gang sted den 1. januar 1997.
 Ved Finansministeriets bekendtgørelse nr. 809 af 24. august 2009 om satsreguleringsprocenten, tilpasningsprocenten og satstilpasningsprocenten samt pulje-beløbet for finansåret 2010 er det fastsat, jf. § 2, at tilpasningsprocenten for finansåret 2010 udgør 2,0.
Reguleringen sker på grundlag af de på reguleringstidspunktet gældende beløb før afrunding, jf. § 4 a, stk. 2, i lov om økonomisk støtte til politiske partier m.v.
De pr. 1. januar 2009 gældende beløb udgør før afrunding 3,6138 kr. og 5,7821, jf. ministeriets brev af 11. september 2008 om støttebeløb pr. stemme ved udbetaling af partistøtte for 2009 på grundlag af deltagelse i kommunale og regionale valg.
De to beløb skal herefter reguleres med 4,0 procent den 1. januar 2010. Ved regulering med 4,0 procent fremkommer beløbene 3,7583 kr. og 6,0134, hvilke beløb skal afrundes opad til nærmeste beløb, der er deleligt med 25 øre.
Ved denne afrunding fremkommer beløbene 4,00 kr. og 6,25 kr.
