Nr BSF 88 Forslag til folketingsbeslutning om forhøjelse af  

 bekæmpelsesmiddelafgiften Fremsat af Bent Hindrup Andersen (EL) Frank Aaen (EL) den 12. december 1997 Folketinget pålægger regeringen inden den 1. februar 1998 at fremsætte  

 lovforslag, hvorved der gennemføres en forhøjelse af  

 bekæmpelsesmiddelafgiften på insekticider, herbicider og fungicider svarende  

 til 100 pct. af de nuværende satser.
Provenuet på 155 mio. kr. fra  

 forhøjelsen skal anvendes til at fremme økologisk omstilling samt til øget  

 overvågning af drikkevand og afværgeforanstaltninger til sikring af den  

 decentrale vandforsyning.
Bemærkninger til forslaget En forhøjelse af bekæmpelsesmiddelafgiften til det dobbelte vil medføre,  

 at afgiftssatsen for insekticider stiger fra 37,00 pct. til 53,85 pct., og at  

 afgiftssatsen for herbicider og fungicider stiger fra 14,95 pct. til 33,35  

 pct.
 Afgiftsforhøjelsen forventes ikke at have nogen væsentlig  

 adfærdsregulerende effekt.
Provenuet fra den samlede afgift kan anslås til 355 mio. kr. under  

 forudsætning af 10 pct. reduktion i forbruget af pesticiderne.
Heraf afsættes  

 200 mio. kr. som hidtil til dækning af de formål, som den eksisterende  

 pesticidafgift dækker.
 Af merprovenuet på 155 mio. kr. afsættes 100 mio. kr. til økologisk  

 omstilling via hektartilskud til kløvergræsmarker m.v. samt 55 mio. kr. til  

 overvågning af drikkevand og afværgeforanstaltninger, som sikrer den  

 decentrale vandforsyning, herunder dybere boringer, hvor der konstateres for  

 stort indhold af nitrat eller pesticider og andre miljøfremmede stoffer.
Støtte til kløvergræsmarker Provenuet skal således dels anvendes til at fremme den økologisk  

 omstilling, som det ikke lykkedes at få gennemført som led i kvælstofforliget  

 mellem regeringen, SF, V og K, og som efter Enhedslistens mening er  

 altafgørende for, at ikke alene kvælstofproblemet, men også  

 pesticidproblemet, dyrevelfærdsproblemer, salmonellaproblemer,  

 medicinproblemer og arbejdsmiljøproblemer i landbruget kan løses.
Enhedslisten forslår derfor afsat 100 mio. kr. årligt som hektarstøtte til  

 kløvergræsmarker i tilknytning til økologiske landbrug.
En sådan hektarstøtte  

 vil modvirke de konkurrerende landbrugsstøtteordninger, som i dag fastholder  

 de kemiske, industrielle landbrug, og dermed på afgørende måde sætte gang i  

 den økologiske omstilling, hvor kløvergræsmarker og andre kvælstoffikserende  

 afgrøder er helt afgørende for den muldopbygning, der skal fremme jordens  

 evne til at tilbageholde næringsstoffer.
Kløvergræs, specielt ved flerårig  

 afgrøde, er den mest muldopbyggende afgrøde, der kendes til (lucerne har dog  

 samme potentiale), og bl.a. derfor er det vigtigt på alle måder at fremme  

 kløvergræs.
 Kløvergræs har en lang række andre gode egenskaber:
 - Kvælstoffiksering er en energibesparende måde at tilføre kvælstof til  

 marken, fordi der hverken går energi til fremstilling, transport eller  

 udbringning.
 - Flere kløvergræsmarker giver flere husdyr på friland.
 - Flere kløvergræsmarker giver mere brug af grovfoder, specielt til svin,  

 letter løsdriftssystemer og modvirker de udbredte mavesår.
 - Kløvergræs virker som smittebarriere i kornrige sædskifter.
 - Kløvergræsmarker øger mængden af insektføde og vilde urter til  

 fuglebestanden.
 - Kløvergræs er en oplagt afgrøde på genetablerede våde enge.
 Støtten foreslås udmøntet i form af 1.000 kroners hektarstøtte som  

 kompensation for EU's konkurrenceforvridende landbrugsstøtte, der favoriserer  

 det kemiske, industrielle landbrug.
Lukning af vandboringer Resten af merprovenuet på 55 mio. kr. årligt øremærkes til at styrke  

 kontrollen med drikkevandet og til nødvendige afværgeforanstaltninger f.eks.  

 i form af dybere boringer med henblik på at bevare den decentrale  

 vandforsyning i Danmark.
Midlerne kan eventuelt administreres i regi af  

 Vandfonden.
 Ifølge rapporten om Miljøstyrelsens projekt vedrørende udviklingen i den  

 danske vandforsyningsstruktur (april 1997) blev der i 1995 leveret vand fra  

 3.400 almene vandforsyningsanlæg, 700 anlæg omfattende 3-9 husstande, 1.300  

 større enkeltanlæg og 91.000 private brønde og boringer.
 Ifølge rapporten viser Drikkevandsudvalgets risikovurdering, at 22 pct.  

 (750 i antal) af de almene vandforsyningsanlæg, 19 pct. (130 i antal) af  

 anlæg omfattende 3-9 husstande, 21 pct. (270 i antal) af de større  

 enkeltanlæg og 66 pct. (60.000 i antal) af private brønde og boringer  

 forventes ramt af een eller flere typer forurening over grænseværdien for  

 drikkevand i de kommende 10 år.
 Det svarer til 17 brønde, boringer og anlæg dagligt i de kommende 10 år.  

 Det fremgår af risikovurderingen, at pesticiderne udgør den største trussel.
 De eksisterende kontrolmålinger af vandboringer i Danmark omfatter i dag  

 kun en ganske lille del af de pesticider og nedbrydningsprodukter heraf, som  

 reelt kan findes i grundvand og drikkevand.
For at sikre, at borgere ikke forsynes med drikkevand, som kan garanteres  

 at overholde de eksisterende grænseværdier med hensyn til pesticidindhold, er  

 det nødvendigt at udbygge kontrolmålingerne væsentligt.
Ud fra princippet  

 »forureneren skal betale« foreslås en øget kontrol finansieret via  

 afgift på pesticider.
 Således anser Enhedslisten det ikke for rimeligt, at vandforbrugerne  

 belastes med udgiften på at kontrollere og begrænse skaderne fra landbrugets  

 pesticidforurening af grundvand.
Ingen adfærdregulerende effekt Det forventes, at en afgiftsforhøjelse svarende til 100 pct. ikke i sig  

 selv vil have nogen nævneværdig miljøeffekt.
Der er ovenfor anslået et  

 reduceret forbrug på 10 pct. ved en afgiftsforhøjelse på 100 pct.
Årsagen hertil er, at pesticidanvendelse ikke kan undgås i traditionel  

 industrielt landbrug og er tæt knyttet til et højt kvælstofforbrug især i  

 form af letoptagelige gødninger.
Det høje kvælstofforbrug øger planternes  

 vækst, men gør dem samtidig mere sårbare over for svampe- og insektangreb,  

 hvorfor pesticider er nødvendige.
 Den eneste farbare vej ud af pesticidafhængigheden og den hertil knyttede  

 forurening af vandmiljøet er derfor en forceret omstilling til økologisk  

 landbrug, hvor planterne i langt højere grad kan modstå svampe- og  

 insektangreb, og hvor dyrkningsmetoderne undgår ukrudstmidler.
 Beslutningsforslaget skal derfor ikke ses som et adfærdsregulerende  

 indgreb, men som en måde at lade forureneren betale for oprydningen og for  

 omstillingen til det rigtige landbrug.
Skriftlig fremsættelse Bent Hindrup Andersen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forhøjelse af  

 bekæmpelsesmiddelafgiften.
(Beslutningsforslag nr.
B 88).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
