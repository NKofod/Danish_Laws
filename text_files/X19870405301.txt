Kommune afslår at yde beboerindskudslån til pensionist under  

 henvisning til, at den likvide formue overstiger grænserne for ydelse af  

 indskudslån.
Endvidere begrundes afslaget med, at der efter en samlet  

 vurdering af ansøgerens personlige og økonomiske forhold ikke skønnes at være  

 behov for ydelse af indskudslån.
Endvidere skønnes ansøgeren kun midlertidigt  

 at ligge under indkomst- og formuegrænsen.
 Ankenævnet finder ikke, at kommunen har oplyst forhold, som kan  

 begrunde afslag på lån efter lovens § 48. Nævnet bemærker specielt, at der  

 ikke kan gives afslag på boligindskudslån med henvisning til, at ansøgeren er  

 i besiddelse af fast ejendom eller anden ikke-likvid formue.
Ved brev af 18. april 1987 har De på Deres moders vegne klaget over kommunes afgørelse vedrørende 1. Afslag på bevilling af beboerindskudslån.
 Ved breve af 17. august og 27. august 1987 har De endvidere klaget over:
2. Afslag på personligt tillæg til dækning af udgifter i forbindelse med  

 flytning samt 3. Afslag på personligt tillæg til dækning af en varmeefterregning.
 Sagen har på grundlag af vedlagte redegørelse været behandlet i  

 amtsankenævnets møde den 19. november 1987.
Nævnet traf følgende A F G Ø R E L S E:
 Ad. 1.
 Nævnet ændrede kommunes afgørelse om afslag på beboerindskudslån, jfr.  

 boligstøttelovens § 49.
 Nævnet finder, at kommunen ikke har oplyst forhold, som kan begrunde  

 afslag på lånet i henhold til lovens § 48.
 Nævnet skal specielt bemærke, at der ikke kan gives afslag på  

 boligindskudslån med henvisning til, at ansøgeren er i besiddelse af fast  

 ejendom eller anden ikke likvid formue.
 Nævnet har ikke taget stilling til, om der kan kræves ekstraordinær  

 indfrielse af lånet efter reglen i boligstøttelovens § 51, stk. 6 i  

 forbindelse med salget af Deres mors ejendom.
 Ad. 2 + 3.
 Nævnet fandt, at der ikke kan gives afslag på personlige tillæg alene med  

 henvisning til formue i form af fast ejendom.
 Kommunen kunne derimod have indhentet nærmere oplysninger om Deres moders  

 aktuelle indtægts- og udgiftsforhold efter flytningen og undersøgt, om  

 udgifterne kunne have været dækket ved optagelse af banklån på vilkår, så  

 Deres moder selv kunne betale afdragene uden at komme til at mangle det  

 fornødne til sit underhold.
 I modsat fald finder nævnet, at der bør bevilges personligt tillæg til  

 udgifterne ved flytning, flytning af telefon og varmeregning samt rimelige  

 udgifter til anskaffelse af tæpper og gardiner.
 Hjælpen bør i givet fald ydes med tilbagebetalingspligt i henhold til  

 pensionslovens § 43, stk. 1, nr. 2, da det må forventes, at Deres moder i  

 løbet af kortere tid bliver i stand til at tilbagebetale hjælpen i  

 forbindelse med salget af ejendommen.
 Nævnet hjemviste derfor denne del af sagen til fornyet behandling i  

 kommune i overensstemmelse med ovenstående retningslinjer.
 Den afgørelse, kommune træffer efter fornyet behandling, kan indbringes  

 for amtsankenævnet ved fornyet klage inden for en frist på 4 uger.
 Om muligheden for at klage, se vedlagte klagevejledning.
 2. Notits.
Med venlig hilsen REDEGØRELSE:
Ved brev af 18. april 1987 har datter, på moderens vegne klaget over 1. Kommunes afslag på bevilling af beboerindskudslån.
Ved breve af 17. august 1987 og 30. august 1987 er der endvidere klaget  

 over 2. Afslag på personligt tillæg til udgifter i forbindelse med flytning  

 samt 3. Afslag på personligt tillæg til en varmeefterregning.
 Kommunens afgørelser blev meddelt klager i skrivelser af henholdsvis 24.  

 marts, 21. juli og 28. august 1987.
 FAKTISKE OPLYSNINGER:
Det fremgår af sagen, at klager er enke og modtager folkepension.
Hun har  

 hidtil boet alene i eget hus, men efter et lårbensbrud i februar måned 1987  

 kunne hun ikke længere klare sig i huset, som er i to etager med soveværelse  

 og toilet på loftsetagen.
Hun har derfor søgt og fået tildelt en  

 boligforeningslejlighed i X boligforening.
 Ad. 1. Afslag på beboerindskudslån.
 I forbindelse med flytningen til den nye lejlighed søgte klager kommune om  

 lån til beboerindskud, 10.600 kr..
Kommune afslog i brev af 24. marts 1987 at yde indskudslån.
Som  

 begrundelse herfor anførte kommunen følgende:
 »Begrundelsen er, at De ejer fast ejendom og vil derfor ikke opfylde  

 betingelsen med hensyn til likvid formue.
Den likvide formue må ikke overstige kr. 35.000 + indskuddet kr. 10.600 =  

 kr. 45.600.« N.N. klagede over denne afgørelse i brev af 18. april 1987. Som  

 begrundelse for klagen blev det anført, at klager på ansøgningstidspunktet  

 havde et indestående i pengeinstitut på 26.000 kr.
På grund af udgifterne ved  

 flytningen, herunder beboerindskuddet, var der nu et kontant underskud på ca.  

 10.000 kr..
Kommune videresendte imidlertid ikke klagen til amtsankenævnet, men sendte  

 i stedet den 28. april 1987 et brev til klager med en nærmere begrundelse for  

 afslaget.
I dette brev anførte kommunen følgende:
»Afslaget er ikke alene begrundet i for stor likvid formue, men er  

 vurderet ud fra bestemmelsen i § 48 i boligstøtteloven, hvoraf fremgår at lån  

 til betaling af beboerindskud ikke kan ydes, hvis der efter en samlet  

 vurdering af ansøgerens økonomiske og personlige forhold ikke skønnes at være  

 behov herfor.
Eller når ansøgeren skønnes kun midlertidigt at ligge under  

 indkomst- og formuegrænsen.
Endvidere kan der ikke ydes lån hvis ansøger er  

 ejer/medejer af fast ejendom.
Hvis De ud fra disse oplysninger fortsat ønsker at klage over afgørelsen,  

 bedes De meddele dette til herværende kommune senest den 14. maj 1987.« Klientens datter klagede på ny over afgørelsen samtidig med indsendelsen  

 af klagen over afslag på personligt tillæg i brevet af 17. august 1987. Ved  

 fremsendelsen af sagen til amtsankenævnet anførte kommunen, at klagen over  

 afslag på beboerindskudslån ikke blev besvaret, da ankefristen var  

 overskredet.
 Amtsankenævnets sekretariat meddelte i brev af 9. september 1987 kommunen,  

 at klagefristen måtte betragtes som overholdt, idet kommunen efter modtagelse  

 af klageskrivelsen den 18. april 1987 burde have videresendt sagen til  

 amtsankenævnet.
Kommunen har herefter i brev af 22. oktober 1987 anført samme begrundelse  

 for afslaget som i brevet af 28. april 1987 til klager.
Kommunen oplyser  

 videre, at klagers hus er vurderet til 390.000 kr., og at der er en  

 prioritetsgæld på 5.854 kr.. Huset er sat til salg.
 Med hensyn til pågældendes formueforhold, samt bestemmelsen i  

 boligstøttelovens § 48, har kommunen meddelt afslag på boligindskudslån, idet  

 pågældende ikke anses for at være berettiget til det ansøgte.
Kommunen har ikke redegjort nærmere for, hvilke konkrete forhold, der har  

 bevirket afslaget på beboerindskudslånet.
Ifølge et journalnotat af 6. april  

 1987 bestod klagers likvide formue på denne dato alene i et bankindestående  

 på 4.000 kr..
 Ad. 2.Ved telefonisk henvendelse til kommune den 6. april 1987 søgte  

 klagers datter på moderens vegne personligt tillæg til dækning af udgifter  

 ved flytning samt anskaffelse af gulvtæppe og gardiner.
 Kommunen afslog at yde hjælp hertil i brev af 21. juli 1987. Som  

 begrundelse for afslaget henviste kommunen til klagers formueforhold.
 Kommunen har ikke indhentet nærmere oplysninger om klagers økonomiske  

 forhold.
 Klagers datter har i brev af 24. august 1987 opgjort udgifterne i  

 forbindelse med flytningen som følger:
 Datteren anfører, at det er nødvendigt med gulvtæpper i hele lejligheden.  

 Moderen faldt i maj måned i entreen, hvor der ikke var tæppe.
 Ad. 3. Varmeregning.
 Ved brev af 24. oktober 1987 søgte klagers datter på moderens vegne hjælp  

 til betaling af en varmeefterregning for varmeåret 1986-87 for den  

 fraflyttede ejendom, i alt 3.433 kr..
 Der havde i 1986-87 været ydet varmehjælp med 900 kr. pr. måned.
 Datteren anførte i ansøgningen, at ekstraregningen formentlig dels  

 skyldtes den kolde vinter, dels at moderen ikke havde været i stand til at  

 regulere varmeforbruget under sin sygdom.
 Kommune afslog ligeledes at yde hjælp til varmeregningen under henvisning  

 til formueforholdene.
 RETSGRUNDLAG:
 Følgende retsregler finder anvendelse ved sagens behandling:
 Ad. 1.
 Boligstyrelseslovens § 48:
Lån efter §§ 49 og 50 ydes af kommunalbestyrelsen.
Lån kan ikke ydes, hvis  

 lånsøgeren efter kommunalbestyrelsens samlede vurdering af hans økonomiske og  

 personlige forhold ikke har behov for lånet.
Endvidere kan ydelse af lån  

 afslås, hvis der foreligger sådanne omstændigheder, at kommunalbestyrelsen  

 kunne afslå at yde boligstøtte, jfr. § 12. Det samme gælder, dersom  

 lånsøgeren ikke har afviklet gæld på tidligere beboerindskudslån.
Foreligger  

 der ikke omstændigheder som nævnt, påhviler det kommunalbestyrelsen at yde  

 lånet.
 § 49, stk. 1. Lån til betaling af beboerindskud i lejligheder ydes til  

 boligtagere, hvis husstandsindkomst, jfr. § 7, ved indflytning ikke  

 overstiger et beløb svarende til den samlede pension, som tilkommer et  

 folkepensionistægtepar som grundbeløb og tillæg til pensionen i medfør af §  

 49, stk. 1, nr. 1 og 6, i lov om social pension med tillæg af 5%.
 § 51, stk. 1. Lån i medfør af § 49, stk. 1, er rente- og afdragsfrit i 5  

 år, jfr. dog stk. 2. Herefter tilbagebetales lånet i løbet af 10 år og  

 forrentes med 4,5% af den til enhver tid værende restgæld.
 Stk. 6. Såfremt husstandsindkomstens størrelse eller væsentligt ændrede  

 forhold i øvrigt måtte tale derfor, kan kommunalbestyrelsen forlange lån ydet  

 i henhold til dette kapitel afdraget over et af kommunalbestyrelsen fastsat  

 kortere åremål eller eventuelt indfriet med 12 måneders varsel.
 Boligstyrelsens cirkulære af 30. august 1982 pkt. 15.3.:
 Det er i lovens § 48 fastsat, at kommunalbestyrelsen i særlige  

 undtagelsestilfælde kan nægte at yde lån til boligsøgende, selv om  

 indkomstbetingelserne er opfyldt.
 Da imidlertid udgangspunktet for lovens bestemmelser er, at der påhviler  

 kommunerne en pligt til at yde lån til alle ansøgere, der opfylder  

 betingelserne, kan undtagelsesbestemmelserne kun bringes i anvendelse,  

 såfremt der i det konkrete tilfælde foreligger ganske særegne omstændigheder.
Kommunalbestyrelsens afslag på ansøgning om lån efter lovens §§ 49-50 skal  

 angive de omstændigheder, som begrunder afslaget.... Det er endvidere i  

 lovens § 48 fastsat, at lån til betaling af beboerindskud ikke kan ydes, hvis  

 der efter en samlet vurdering af ansøgerens økonomiske og personlige forhold  

 ikke skønnes at være behov for lånet.
Formålet med denne  

 undtagelsesbestemmelse er at hindre, at lån ydes i tilfælde, hvor dette ikke  

 ville være rimeligt ud fra ansøgerens forhold....
Bestemmelsen kan bringes i anvendelse, hvor der foreligger ganske særlige  

 omstændigheder, f.eks. når ansøgeren kun rent midlertidigt ligger under  

 indkomstgrænsen, eller når ansøgeren selv disponerer over de nødvendige  

 midler.
I sidstnævnte tilfælde er det afgørende, om ansøgeren på  

 indflytningstidspunktet kan disponere over et beløb mindst svarende til  

 beboerindskuddet.
Der kan således kun i helt klare tilfælde lægges vægt på,  

 at ansøgeren senere, f.eks. i forbindelse med realisation af bogenstande  

 eller bodeling, kommer til at disponere over de nødvendige midler (men dette  

 kan eventuelt føre til ekstraordinær tilbagebetaling, jfr. pkt. 15.4.).
 Ad. 2. + 3.
 Lov om social pension § 17:
 Personligt tillæg kan udbetales til pensionister, hvis økonomiske forhold  

 er ganske særlig vanskelige.
 Stk. 2. Personligt tillæg til varmeudgifter kan udbetales til  

 pensionister, hvis økonomiske forhold er ganske særlig vanskelige på grund af  

 høje varmeudgifter.
 Ifølge den sociale pensionslovs § 43, stk. 1, nr. 2, kan det sociale  

 udvalg undtagelsesvis træffe beslutning om tilbagebetaling af personlige  

 tillæg, når der på det tidspunkt, da der ydes personligt tillæg, foreligger  

 forhold, der viser, at pensionisten i løbet af kortere tid vil være i stand  

 til at tilbagebetale hjælpen.
 Sikringsstyrelsens vejledning af 5. september 1984 pkt. 193:
 Der bør i almindelighed ikke ydes personlige tillæg til varme til  

 pensionister, hvis likvide formue overstiger 35.000 kr.. Ved andre løbende  

 ydelser, f.eks. medicinhjælp, diætkost m.v., og ved engangsydelser kan der  

 eventuelt anvendes en lavere formuegrænse, f.eks. 20.000 kr..
 Det er rimeligt at se bort fra formue, der er bundet i fast ejendom, der  

 beboes af pensionisten, herunder fritidshus, der ikke anvendes  

 erhvervsmæssigt....
