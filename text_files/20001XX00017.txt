Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 aktieavancebeskatningsloven og dødsboskatteloven. (Ændring af  

 successionsreglerne ved overdragelse af aktier).
(Lovforslag nr.
L 36).
Regeringen fremlægger en række lovforslag, der  

 skal sikre og udbygge et konkurrencedygtigt skattesystem, som er et  

 væsentligt parameter, når virksomheder træffer beslutning  

 om placering af nuværende og fremtidig produktion.
Et element heri er  

 regeringens lovinitiativer til løsning af specifikke  

 skattemæssige problemer for generationsskifte i erhvervsvirksomheder,  

 som nærværende lovforslag er en del af.
For yderligere  

 bemærkninger herom kan der henvises til lovforslag om nedsættelse  

 af skattesatsen for selskaber samt virksomhedsskatteprocenten.
Det foreslås, at mulighederne for at overdrage  

 aktier uden at der udløses skat (succession), kun skal gælde for  

 aktier i reelle erhvervsvirksomheder.
Det skal ikke længere være  

 muligt at overdrage aktier med succession, hvis der er tale om aktier i et  

 selskab, hvis væsentligste aktivitet er passiv pengeanbringelse.
Dette  

 svarer til de nugældende regler for succession i aktier ved udlodninger  

 fra et dødsbo.
Hermed målrettes de gunstige særregler til  

 de generationsskifter, hvor der overdrages aktier i aktive selskaber med et  

 reelt behov for successionsmuligheder.
Ved passiv pengeanbringelse forstås, at selskabet  

 ikke udfører en aktiv erhvervsaktivitet, men i stedet for tjener  

 pengene på at eje enten værdipapirer, fast ejendom eller  

 kontanter.
Dvs. at aktiviteten i selskabet bliver et afgørende  

 kriterium for, hvorvidt det skal være muligt at succedere, på  

 samme måde som aktiviteten er det efter de nugældende regler ved  

 overdragelser i forbindelse med arv.
Det foreslås også, at der direkte i  

 lovteksterne, både i aktieavancebeskatningsloven og i  

 dødsboskatteloven, indsættes en objektiv  

 væsentlighedsbedømmelse af, hvorvidt der er tale om passiv  

 pengeanbringelse eller ej.
Denne væsentlighedsbedømmelsen  

 gælder allerede i dag for succession af aktier i en arvesituation, men  

 er ikke skrevet direkte i lovteksten.
Ved at gøre kriterierne  

 objektive samtidig med at de skrives direkte i lovteksten, vil det  

 klargøre hvornår virksomhedens karakter er sådan, at  

 aktierne ikke kan overdrages uden skattemæssige konsekvenser.
Reglen bestemmer, at såfremt mindst 25 % af  

 indtægterne eller de samlede aktiver vedrører passiv  

 pengeanbringelse eller udlejning af fast ejendom, vil  

 væsentlighedskravet være opfyldt.
Bestemmelsen skal forstås  

 således, at stammer 25 % af indtægterne fra eller udgøres  

 25 % af de samlede aktiver af passiv pengeanbringelse og udlejning af fast  

 ejendom set under et, er væsentlighedskravet opfyldt og der kan ikke  

 ske overdragelse med succession.
Datterselskaber hvori selskabet direkte  

 eller indirekte ejer mindst 25 % af aktiekapitalen inddrages også i  

 væsentlighedsbedømmelsen.
Lovforslaget medfører ikke ændringer i  

 betingelserne om, at overdragelsen skal ske til den nære familie, at  

 der er tale om hovedaktionæraktier, samt at overdragelsen omfatter  

 mindst 15 % af stemmeværdien i selskabet. (I dødsboskatteloven  

 er grænsen fastholdt til 1 % af aktiekapitalen.) For så vidt angår de provenumæssige  

 konsekvenser af forslaget, kan der henvises til lovforslag om  

 nedsættelse af skattesatsen for selskaber samt  

 virksomhedsskatteprocenten.
 Idet jeg i øvrigt henviser til lovforslagets  

 bemærkninger, skal jeg anbefale forslaget til Folketingets velvillige  

 behandling.
