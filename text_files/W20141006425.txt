Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en bar havde venindekort, der gav 20% rabat på baren.
Nævnet lagde vægt på at udtrykket "venindekort" måtte anses for at være rettet i mod kvinder.
 Klager fik derfor medhold og en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en bar tilbød gæsterne, at de kunne blive veninde med baren og dermed komme billigere ind.
Ligebehandlingsnævnets afgørelse Indklagedes tilbud om, at gæsterne kunne blive veninde med baren og dermed komme billigere ind, var i strid med ligestillingsloven.
 Indklagede skal inden 14 dage betale en godtgørelse til klageren på 2.500 kr. med procesrente fra den 2. september 2013, hvor klagen er modtaget i Ligebehandlingsnævnet.
Sagsfremstilling Der er klaget over, at en bar på deres hjemmeside tilbød kunderne at blive veninde med baren.
Som veninde kunne man opnå 20% rabat i baren.
 Klager har indsendt en screenshot af indklagede bars hjemmeside, hvoraf det fremgår, at der gives 20% rabat ved fremvisning af et venindekort.
 Det er ikke på stedets hjemmeside angivet, hvilket kriterier der skal opfyldes for at opnå venindestatus.
Parternes bemærkninger Klager gør gældende, at der er tale om forskelsbehandling på grund af køn.
Han ønsker en godtgørelse for dette.
 Tilbuddet er rettet mod kvinder, da der på indklagede bars hjemmeside reklameres med, at man udelukkende kan blive "veninde" med baren.
 Begrebet "veninde" er anvendt adskillige gange ved bestilling af medlemskort.
 Ved tilmelding skal man desuden henvise til egen hjemmeside, hvilket giver yderligere mulighed for, at baren kan undersøge ens køn.
 Klager har fremsendt et fotografi af en købt entrébillet til indklagede bar.
 Indklagede bemærker, at det fremgår af barens hjemmeside, at den af klager påståede forskelsbehandling ikke passer.
 Klager har aldrig været på stedet, men har bare siddet derhjemme på nettet og sendt en klage ind.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt ligestillingsloven i forbindelse med tilbud om venindekort.
 Nævnet har herved lagt vægt på, at der er tale om et tilbud, som efter anvendelsen af udtrykket "venindekort" må anses for at være rettet mod kvinder.
 Nævnet finder ikke, at indklagede har godtgjort, at der er lige adgang for mænd og kvinder til at få kortet.
Klager får derfor medhold i klagen Godtgørelse Klager har dokumenteret, at han har besøgt baren.
 Indklagede skal derfor inden 14 dage betale godtgørelse til klager på 2.500 kr. med procesrente fra den 2. september 2013, hvor klagen er modtaget i Ligebehandlingsnævnet.
