Skriftlig fremsættelse (3. oktober 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om indgåelse af protokol om ændring af dobbeltbeskatningsoverenskomsten mellem Danmark og Nederlandene (Lovforslag nr.
L 33) Regeringen har et ambitiøst politisk ønske om og arbejder aktivt for at udbygge og vedligeholde Danmarks net af dobbeltbeskatningsoverenskomster, bl.a. af hensyn til varetagelse af dansk erhvervslivs globale interesser.
Dobbeltbeskatningsoverenskomster bidrager således til økonomisk udvikling og vækst ved at skabe klarhed over virksomheders skattemæssige forhold og ved at sikre rimeligheden i, at dobbeltbeskatning undgås.
På denne måde forbedres samhandlen til gavn for begge parter.
Regeringen lægger stor vægt på, at danske virksomheder har de bedst mulige forhold i udlandet.
Det har derfor høj prioritet for regeringen, at der løbende indgås nye og bedre dobbeltbeskatningsoverenskomster med andre lande.
Der blev derfor i 2016 nedsat en DBO Task Force, hvor erhvervsorganisationerne er repræsenteret og løbende er med til at klarlægge, hvilke lande der kan være behov for at få en ny dobbeltbeskatningsoverenskomst med, og hvilke eksisterende dobbeltbeskatningsoverenskomster der med fordel kan revideres.
Skatteministeriet har på den baggrund intensiveret arbejdet med at styrke det danske netværk af dobbeltbeskatningsoverenskomster.
Jeg er derfor glad for med dette lovforslag at kunne præsentere endnu en aftale i rækken af danske dobbeltbeskatningsoverenskomster og protokoller.
Og lovforslaget står ikke alene, men er et af fire forslag på DBO området, som fremsættes i dag.
Med regeringens indsats er der lagt et grundlag for, at der med et fortsat fokus i de kommende år vil kunne komme flere og bedre dobbeltbeskatningsoverenskomster til gavn for danske virksomheder og borgere.
Formålet med lovforslaget er at indhente Folketingets samtykke til, at regeringen tiltræder en protokol af 9. maj 2018 om ændring af den dansk-nederlandske dobbeltbeskatningsoverenskomst.
Lovforslaget har ikke været i høring forud for fremsættelsen, da regeringen alene skal have Folketingets samtykke til, at protokollen kan indgås.
Protokollen indeholder de ændringer, der er nødvendige for at bringe dobbeltbeskatningsoverenskomsten i overensstemmelse med de minimumsstandarder, der er indeholdt i det såkaldte BEPS-projekt, som har til formål at bekæmpe skatteudhuling og overskudsflytning.
Derudover indeholder protokollen en række opdateringer af dobbeltbeskatningsoverenskomsten for at bringe den i overensstemmelse med de seneste internationale standarder.
Protokollen indeholder herudover en ændring af de to landes ret til at beskatte pensionsudbetalinger. Ændringerne medfører, at ratepensioner, livrenter og lign. fremover kan beskattes i det land, der har givet fradrag eller bortseelsesret for indbetalingen.
Efter gældende regler kan sådanne pensioner kun beskattes i bopælslandet.
Der er en overgangsregel for pensionister, som før den 9. maj allerede var hjemmehørende i Danmark eller Nederlandene, og som før denne dato modtog pension fra det andet land og fortsætter med at modtage en sådan pension.
Disse pensionister vil fortsat være omfattet af den hidtidige regel om bopælsbeskatning af disse pensioner, så længe de forbliver hjemmehørende i dette land.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
