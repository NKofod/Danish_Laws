 Ankestyrelsen fandt, at pligten til at tilbagebetale for meget  

 udbetalt invalidepension til et ægtepar - begge var invalidepensionister -  

 påhvilede manden alene, idet kun han fandtes at have tilsidesat sin  

 oplysningspligt.
 MEDDELELSE OM AFGØRELSEN:
 Ankestyrelsen havde i maj 1979 tiltrådt en af et amtsankenævn truffet  

 afgørelse, hvorefter en invalidepensionist skulle tilbagebetale uretmæssig  

 oppebåret invalidepension for perioden 1. april 1974 - 31. maj 1975.
Der blev herefter rejst spørgsmål om, hvorvidt pågældendes  

 tilbagebetalingspligt også omfattede det til hans daværende ægtefælle for  

 meget udbetalte beløb i invalidepension.
Pågældende havde gjort gældende, at  

 hans tidligere hustru burde betale halvdelen af beløbet.
 Sikringsstyrelsen, der havde fået sagen forelagt, gav udtryk for den  

 opfattelse, at pågældende i medfør af invalidepensionslovens § 30 kun kunne  

 tilpligtes at tilbagebetale sin del af den for meget udbetalte pension, og at  

 anlæggelse af et civilt søgsmål mod ham ville være en forudsætning for at få  

 ham pålagt erstatningspligt også for hustruens del.
 Ankestyrelsen udtalte efter fornyet behandling på et møde, at da det var  

 manden, som havde tilsidesat oplysningspligten efter § 29, måtte der efter  

 ankestyrelsens opfattelse påhvile ham tilbagebetalingspligt for såvel den til  

 ham som til hustruen som følge heraf for meget udbetalte pension, og  

 ankestyrelsen fandt, at hele beløbet kunne indkræves i henhold til § 30,  

 hvorefter det beløb, der med urette var oppebåret, skal tilbagebetales af den  

 pågældende, eventuelt hans dødsbo.
Der var ikke fundet grundlag for at kræve noget beløb tilbage fra hustruen.
