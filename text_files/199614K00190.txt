Nr BTL 190 Betænkning over Forslag til lov om ændring af udlændingeloven (Optagelse  

 af fingeraftryk og personfotografi, foranstaltninger over for udlændinge, der  

 ikke medvirker til udsendelse m.v., og foranstaltninger over for den, der  

 medvirker til, at en udlænding opnår opholdstilladelse ved svig, m.v.)   

 Nr L 190 1996-97, 1. samling Afgivet af Retsudvalget Afgivet: 19970526 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Endvidere har udvalget modtaget en skriftlig henvendelse fra Advokatrådet.
 Nogle af udvalgets spørgsmål og indenrigsministerens svar herpå er optrykt  

 som bilag til betænkningen.
 Der er af indenrigsministeren og af nogle mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med det af indenrigsministeren stillede ændringsforslag.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med det  

 af indenrigsministeren under nr. 4 og de af mindretallet under nr. 1 og 3  

 stillede ændringsforslag.
Venstre og Det Konservative Folkeparti finder, at lovforslaget er et  

 skridt i den rigtige retning, men mener fortsat, at der er behov for en  

 reform af udlændingelovgivningen, og henviser til Venstres og Det  

 Konservative Folkepartis beslutningsforslag nr.
B 111 (forslag til  

 folketingsbeslutning om ændring af udlændingeloven).
 Venstre og Det Konservative Folkeparti vil stemme imod det af  

 Fremskridtspartiet stillede ændringsforslag under henvisning til  

 Rigspolitichefens forbehold, jf. indenrigsministerens svar på udvalgets  

 spørgsmål nr. 4, der er optrykt som bilag til betænkningen.
 Et tredje mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til forkastelse ved 3.  

 behandling.
Ved lovforslagets 1. behandling gjorde Enhedslisten og SF det klart, at  

 Enhedslistens og SF's modstand mod det fremsatte lovforslag var begrundet i  

 en generel utilpashed over den ideologi, som gennemsyrer forslaget - en  

 ideologi, som gennem indførelse af en række ændringer i  

 udlændingelovgivningen og tilpasninger til EU-inspirerede stramninger af  

 asylpolitikken, i de senere år skridt for skridt har betydet en udhuling af  

 retten til at søge asyl og en kriminalisering af de mennesker, som forsøger  

 det.
Lovforslaget er født ind i denne udvikling.
Det fremsatte lovforslag omfatter en række ændringer af udlændingeloven.  

 De mest vidtgående ændringer vedrører optagelse af fingeraftryk, fotografier  

 og - som det fremgår af det senere tilkomne ændringsforslag - foretagelse af  

 dna-undersøgelser i forbindelse med familiesammenføringer.
Det er især disse  

 ændringer, der giver Enhedslisten og SF grund til utilpashed.
Men i en række  

 af de høringssvar, som er indkommet fra organisationer, der beskæftiger sig  

 med flygtninge, asylsøgere og menneskerettigheder, gives der også udtryk for  

 bekymring over den udvikling, som lovforslaget angiver.
Med hensyn til optagelse af fingeraftryk er det Enhedslistens og SF's  

 generelle opfattelse, at der ikke skal ske en rutinemæssig sammenkøring af  

 fingeraftryk af asylsøgere og andre registerfiler.
Enhedslisten og SF deler  

 ikke den holdning, som Rigspolitichefen giver udtryk for i sin redegørelse,  

 nemlig at »holdningsmæssige betænkeligheder bør (. . .) vige for  

 hensynet til muligheden for en optimal oplysning af sagerne, således at man i  

 videst muligt omfang kan undgå urigtige afgørelser på grund af falske  

 identiteter.« En sådan opfattelse harmonerer dårligt med de synspunkter,  

 der for blot to år siden var enighed om i det såkaldte Per Sørensen-udvalg.
I  

 dette udvalgs betænkning fra 1995 (del III) hedder det således:
 »Efter udvalgets opfattelse bør der være tale om et særskilt register  

 hos Rigspolitichefen, der holdes totalt adskilt fra det eksisterende register  

 i Centralbureauet for Identifikation (DFI) over fingeraftryk optaget af  

 sigtede m.v. efter retsplejelovens regler.« (p. 139).
I dette ekspertudvalg var også Rigspolitichefembedet repræsenteret, og  

 udvalget havde gennem længere tid arbejdet med blandt andet problemer omkring  

 fingeraftryk og var således nået frem til ovenstående synspunkt.
Denne  

 enighed synes nu sprængt, hvilket er dybt beklageligt, al den stund der ikke  

 foreligger saglige begrundelser for en ændring, men, som det fremgår af  

 Rigspolitichefens redegørelse, alene »holdningsmæssige«  

 indvendinger - som »bør vige«.
I sit høringssvar skriver Mellemfolkeligt Samvirke, at en udvidelse  

 »af persongruppen, hvis fingeraftryk kan lagres i B-filen, (. . .) ikke  

 længere bliver et register over personer, der har markeret, at de ønsker at  

 søge asyl, men snarere et register, der omfatter forskellige kategorier af  

 udlændinge.« Enhedslisten og SF kan tilslutte sig denne opfattelse og  

 finder, at den indvending, som MS fremkommer med i sit høringssvar på dette  

 punkt, er yderst relevant, nemlig at der savnes dokumentation for »at  

 der er særlige problemer knyttet til den såkaldte C-gruppe, som nu foreslås  

 indbygget i B-filen.
Det fremgår af Rigspolitichefens redegørelse, at en  

 egentlig dokumentation herfor stadig ikke findes.
Rigspolitichefens  

 anbefaling i forhold til C-gruppen hviler således på et skøn.« Lovforslaget indebærer dernæst, at fingeraftryk skal kunne opbevares i op  

 til ti (10!) år, altså en 100 procent udvidelse af de nugældende (og så sent  

 som i 1995 vedtagne) regler.
Efter Enhedslistens og SF's opfattelse er der  

 ikke givet nogen saglig begrundelse for en så lang opbevaringsfrist, og vi må  

 konstatere, at også i denne sag ønsker et flertal at pantsætte afgørelsen af,  

 hvilke regler der skal gælde i Danmark, hos EU, nemlig i  

 fingeraftryksregistret EURODAC.
Enhedslisten og SF er ligeledes imod lovforslagets bestemmelser om  

 mulighed for videregivelse af såvel fingeraftryk som fotografier.
I  

 betragtning af, hvor forskellige - og visse steder reelt fraværende -  

 databeskyttelsesbestemmelserne er i en række lande, og i betragtning af de  

 konsekvenser, som asylsøgere afvist i Danmark kan stå ansigt til ansigt med,  

 hvis deres identitetsoplysninger udleveres til hjemlandet, er det efter  

 Enhedslistens og SF's opfattelse helt uforståeligt, at flertallet i  

 Folketinget overhovedet kan finde på at støtte lovforslaget.
Når hertil  

 yderligere lægges, at der med moderne teknik kan foretages manipulation med  

 billeder, er konsekvenserne af lovforslaget så uoverskuelige, at enhver  

 fornuft burde føre til, at det afvises.
 Det er ikke kun Enhedslisten og SF, der finder lovforslaget bekymrende.  

 Det samme gør Dansk Flygtningehjælp, som i sit høringssvar skriver:
»Dansk Flygtningehjælp finder det meget betænkeligt, at der sker  

 udveksling af personfotografier uden, at der eksisterer et grundigt kendskab  

 til, hvorledes fotografierne opbevares og bruges i de enkelte lande.« I et sent tilkommet ændringsforslag har ministeren stillet forslag om, at  

 der i familiesammenføringssager skal kunne foretages en dna-undersøgelse,  

 således at slægtskabsforhold kan fastlægges.
Dette ændringsforslag finder  

 Enhedslisten og SF af flere grunde forkasteligt.
Ændringsforslaget betyder, at familiebegrebet på denne måde gøres til  

 noget rent biologisk.
Men denne opfattelse af, hvordan mennesker er forbundne  

 med hinanden, tager udgangspunkt i en familieopfattelse, som udspringer af en  

 tradition med danske rødder.
Da verdens befolkning imidlertid ikke lever  

 efter samme normer - heller ikke på dette område - betyder den kanonisering,  

 der med ændringsforslaget efter Enhedslistens og SF's opfattelse lægges op  

 til, af det danske slægtskabsbegreb, at mennesker, som lever efter andre  

 normer og traditioner, kan komme i klemme i sager om familiesammenføring.  

 Familien er i mange samfund mere end far-mor-børn-bedsteforældre, og derfor  

 er det nødvendigt i disse sager at tage udgangspunkt i de pågældendes normer  

 for slægtskab.
Det gøres ikke ved hjælp af dna-undersøgelser.
Dertil er  

 metoden for snæver.
For det andet frygter Enhedslisten og SF, at den praksis, der vil følge af  

 ændringsforslaget, er, at det bliver obligatorisk at få foretaget en  

 dna-undersøgelse, og at denne undersøgelse i realiteten bliver det afgørende  

 argument i sager om slægtskabsrelationer.
Enhedslistens og SF's frygt kan  

 naturligvis, ja forhåbentlig blive gjort til skamme.
Men frygten for, at det  

 ikke sker, er desværre ikke ubegrundet, hvilket man kan se af bemærkningerne  

 til ændringsforslaget.
Det hedder her:
»Udlændingemyndighedernes erfaringsgrundlag med hensyn til muligheden  

 for dokumentation og misbrug i grupper af sager kan efter en konkret  

 vurdering begrunde en sådan mistanke.« Denne udpegning af bestemte grupper strider mod hensynet til en individuel  

 sagsbehandling.
Men dernæst - og det er om muligt endnu værre - så smager det  

 efter Enhedslistens og SF's opfattelse ubehageligt af »udpegning«  

 på samme måde, som jøderne i 1930'erne blev udpeget som en særlig gruppe af  

 nazisterne. Ændringsforslaget bidrager således til at understøtte  

 fremmedfjendske og racistiske strømninger i deres kampagne mod »de  

 fremmede«.
 Enhedslisten og SF har naturligvis bemærket, at ministeren i svaret på  

 udvalgets spørgsmål nr. 10, jf. bilag 15, forudsætter, at »anvendelsen  

 af reglen vil ske med respekt for Danmarks internationale forpligtelser,  

 herunder reglerne i artikel 14 i Den Europæiske Menneskerettighedskonvention  

 og artikel 1 i konventionen om afskaffelse af alle former for  

 racediskrimination.« Men Enhedslisten og SF har ligeledes bemærket, at  

 Det Danske Center for Menneskerettigheder i sit høringssvar til  

 ændringsforslaget skriver:
»Endvidere vil en sådan ordning efter omstændigheder tillige kunne  

 anses som stridende mod det forbud mod diskrimination, som er indeholdt i den  

 Europæiske Menneskerettighedskonventions art. 14, hvorefter der ikke må  

 udøves forskelsbehandling mellem sammenlignelige grupper.« Endelig har også Dansk Røde Kors fundet ændringsforslaget betænkeligt på  

 dette punkt.
De skriver i deres høringssvar:
»Dansk Røde Kors skal i denne forbindelse stille spørgsmålstegn ved,  

 om anvendelsen af dna-tests på grupper af sager vil være i overenstemmelse  

 med Danmarks internationale forpligtelser, herunder særligt Den Europæiske  

 Menneskerettighedskonventions art. 8, stk. 2, der efter praksis synes at  

 indeholde et krav om en individuel konkret prøvelse i hver enkelt sag, der  

 indebærer et så væsentlig indgreb, som der i forslaget er tale om.« For Enhedslisten og SF er der blot at konstatere, at på endnu et område  

 synes det, som om regeringen og et flertal i Folketinget har tænkt sig at  

 sætte landet op imod de internationale konventioner, som vi i andre  

 sammenhænge bryster os af at stå vagt om.
For eksempel i forbindelse med  

 lovforslag nr.
L 98 om ændring af straffeloven, retsplejeloven og våbenloven.  

 (Styrkelse af politiets muligheder for at efterforske alvorlig kriminalitet,  

 konfiskation, øget vidnebeskyttelse og skærpelse af straffen for  

 våbenbesiddelse m.v.) har Det Danske Center for Menneskerettigheder gjort  

 opmærksom på, at vedtagelsen af bestemmelser om hemmelige ransagninger kan  

 føre til et brud på Den Europæiske Menneskerettighedskonvention.
Nu kan det  

 altså konstateres, at der er endnu et område, hvor regeringen vælger en  

 konfrontationsstrategi med menneskerettighederne! Det snævre og kulturforskrækkede slægtskabssyn, som gennemsyrer  

 indenrigsministerens ændringsforslag, er efter Enhedslistens og SF's  

 opfattelse endnu en sten i muren omkring Fort Europa.
Og i opbygningen af  

 dette bygningsværk gøres der mange krumspring for at holde folk ude, folk,  

 som ikke lever op til de »normer«, forslagsstillerne dikterer som  

 standarder.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
Ændringsforslag Til § 1Af et mindretal (V, KF og FP):
 1) Efter nr. 1 indsættes som nyt nummer:
 »01. I § 36, stk. 1, indsættes som 4. og 5.  

 pkt.:
»En udlænding, der efter reglerne i kapitlerne 1 og 3-5 ikke har ret  

 til at opholde sig her i landet, kan frihedsberøves, såfremt udsendelse ikke  

 kan finde sted som følge af, at udlændingen ikke ønsker at medvirke til, at  

 udlændingens identitet fastslås.
Frihedsberøvelsen kan opretholdes, indtil  

 udlændingen har medvirket til, at udlændingens identitet  

 fastslås.«» Af et mindretal (FP):
 2) Efter nr. 1 indsættes som nyt nummer:
 »02. § 39, stk. 5, affattes således:
»Stk. 5. Indenrigsministeren fastsætter regler om udstedelse  

 af særlig rejselegitimation til udlændinge, der ikke kan skaffe sig pas,  

 eller som af andre grunde har behov for et sådant dokument.
Rejselegitimation  

 forsynes med fingeraftryk og personfotografi af rejselegitimationens  

 indehaver.
Rejselegitimation kan inddrages efter samme regler, som gælder om  

 pas til danske statsborgere, eller når grundlaget for udstedelsen er  

 bortfaldet.«» Af mindretal (V, KF og FP):
 3) Efter nr. 4 indsættes som nyt nummer:
 »03. I § 40 a, stk. 1, indsættes som nr. 4:
»4) som søger om opholdstilladelse efter udlændingelovens § 9, stk. 1  

 og 2.«» Af indenrigsministeren, tiltrådt af et flertal (udvalget med  

 undtagelse af SF og EL):
 4) I nr. 10 indsættes efter den foreslåede § 40 b:
»§ 40 c.
Ved behandlingen af en ansøgning om  

 opholdstilladelse efter udlændingelovens § 9 kan udlændingemyndighederne  

 kræve, at ansøgeren og den person, til hvem ansøgeren oplyser at have den  

 familiemæssige tilknytning, som skal danne grundlag for opholdstilladelsen,  

 medvirker til en dna-undersøgelse med henblik på at fastslå den  

 familiemæssige tilknytning, såfremt denne ikke på anden måde kan anses for  

 tilstrækkeligt dokumenteret.« Bemærkninger Til nr. 1 Ændringsforslaget vil betyde, at udlændinge, der hverken vil  

 fortælle, hvem de er, eller hvor de kommer fra, vil kunne frihedsberøves,  

 indtil de vælger at identificere sig.
Frihedsberøvelsen forudsættes kun  

 iværksat i det omfang, det ikke strider mod internationale konventioner på  

 området, som Danmark har tiltrådt.
 Til nr. 2 Formålet med dette ændringsforslag er at minimere risikoen for  

 svindel med dokumenter, der tjener som rejsedokumenter for udlændinge, jf.  

 udlændingelovens § 39.
Til nr. 3 Ændringsforslaget tilsigter at mindske muligheden for med  

 henblik på familiesammenføring at opnå visum eller opholdtilladelse på  

 urigtigt grundlag.
Når de pågældende først er kommet ind i Danmark og en  

 efterfølgende prøvelse viser, at det påståede slægtskab ikke eksisterer, har  

 de alligevel ret til selv at indgive en ansøgning om asyl og - hvis den  

 imødekommes - at blive familiesammenført med deres »rigtige  

 slægtninge«.
Derfor er det vigtigt allerede i forbindelse med  

 visumansøgningen at efterprøve slægtskabet så nøje som muligt, f.eks. ved  

 optagelse af fingeraftryk.
 Optagelse af fingeraftryk ved indgivelsen af ansøgning om visum eller  

 opholdstilladelse i medfør af udlændingelovens regler om familiesammenføring  

 vil herudover kunne medføre en lettere identifikation af den pågældende  

 udlænding ved en senere indgivelse af ansøgning om asyl, og endelig vil det  

 kunne hindre andre udlændinges misbrug af et meddelt visum eller en meddelt  

 opholdstilladelse med henblik på indrejse her i landet.
 Til nr. 4 Med ændringsforslaget præciseres det, at udlændingemyndighederne  

 kan stille krav om, at ansøgeren og referencen medvirker til en  

 dna-undersøgelse med henblik på at fastslå den familiemæssige tilknytning,  

 såfremt denne ikke på anden måde kan anses for tilstrækkeligt dokumenteret.  

 Dette kan forekomme, hvis der ikke fremlægges dokumentation for det i  

 udlændingeloven krævede slægtskab, eller hvis de dokumenter, der fremlægges,  

 ikke kan ægthedsvurderes, f.eks. på grund af forholdene i ansøgerens  

 hjemland.
 Også i disse tilfælde vil afgørelsen dog bygge på samtlige oplysninger i  

 sagen.
Ændringsforslaget indebærer alene, at udlændingemyndighederne efter en  

 konkret vurdering i den enkelte sag kan kræve, at ansøgeren og den herboende  

 reference deltager i en dna-undersøgelse.
Dette vil navnlig være tilfældet,  

 hvis der er en konkret mistanke om, at den familiemæssige tilknytning ikke  

 foreligger.
Udlændingemyndighedernes erfaringsgrundlag med hensyn til  

 muligheden for dokumentation og misbrug i grupper af sager kan efter en  

 konkret vurdering begrunde en sådan mistanke.
Efter ændringsforslaget kan udlændingemyndighederne kræve, at ansøgeren  

 eller referencen medvirker til en dna-undersøgelse.
Såvel ansøgerens som  

 referencens undladelse af at medvirke til en dna-undersøgelse kan efter en  

 konkret vurdering af de i sagen foreliggende oplysninger komme ansøgeren til  

 skade og således føre til, at der meddeles afslag på ansøgningen.
I  

 vurderingen heraf kan blandt andet lægges vægt på, med hvilken sikkerhed de  

 foreliggende oplysninger i sagen fastslår slægtskabet, og om den manglende  

 medvirken beror på undskyldelige omstændigheder.
Kravet om, at ansøgeren eller referencen medvirker til en  

 dna-undersøgelse, er knyttet til den indgivne ansøgning om  

 familiesammenføring.
Et krav fra udlændingemyndighedernes side om, at  

 referencen eller ansøgeren deltager i dna-undersøgelsen, bortfalder, hvis  

 ansøgningen efterfølgende frafaldes.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
Bilag Nogle af udvalgets spørgsmål til indenrigsministeren og dennes besvarelse  

 heraf Spørgsmål:
 Ministeren bedes yde teknisk bistand til ændringsforslag, der indebærer,  

 at alle rejsedokumenter og legitimationspapirer til udlændinge bliver  

 udstyret med såvel foto som fingeraftryk, samt forholde sig til sådanne  

 ændringsforslag.
 Svar:
 Det er ved besvarelsen lagt til grund, at der med spørgsmålet sigtes til  

 dokumenter, der tjener som rejsedokumenter for udlændinge, jf.  

 udlændingelovens § 39.
 En sådan bestemmelse vil kunne indsættes i den gældende udlændingelovs §  

 39, stk. 5, således at denne bestemmelse herefter vil have følgende ordlyd  

 (ændringen er fremhævet):
»Indenrigsministeren fastsætter regler om udstedelse af særlig  

 rejselegitimation til udlændinge, der ikke kan skaffe sig pas, eller som af  

 andre grunde har behov for et sådant dokument.
Rejselegitimation forsynes  

 med fingeraftryk og personfotografi af rejselegitimationens indehaver.  

 Rejselegitimation kan inddrages efter samme regler, som gælder om pas til  

 danske statsborgere, eller når grundlaget for udstedelsen er  

 bortfaldet.« Jeg har følgende bemærkninger til et sådant ændringsforslag:
Den rejselegitimation, der udstedes til udenlandske statsborgere, er  

 allerede i dag forsynet med fotos.
En bestemmelse herom i loven er derfor  

 overflødig.
 En bestemmelse om optagelse af fingeraftryk i rejselegitimationen med  

 henblik på at afsløre misbrug af rejselegitimation i forbindelse med ind- og  

 udrejsekontrol forudsætter, at der samtidig indføres hjemmel til at optage  

 fingeraftryk af udlændinge i forbindelse hermed.
 Rigspolitiet har oplyst, at optagelse af fingeraftryk i den nævnte  

 rejselegitimation efter Rigspolitiets opfattelse næppe i sig selv vil  

 modvirke misbrug, idet det ikke ved en almindelig indrejsekontrol vil være  

 muligt at konstatere, om fingeraftrykket i rejselegitimationen svarer til  

 fingeraftrykket hos den indrejsende udlænding.
 Rigspolitiet har i den forbindelse oplyst, at en undersøgelse af  

 fingeraftrykkene vil skulle foretages centralt i Centralbureauet for  

 Identifikation.
 Der vil derfor være behov for forinden optagelse af fingeraftryk i den  

 nævnte rejselegitimation at afklare en række spørgsmål af praktisk og teknisk  

 karakter, herunder helt overordnet om ordningen kan gennemføres, hvilket  

 maskinel der i givet fald anskaffes, hvilke forudsætninger de personer, der  

 skal udføre kontrollen, skal have, hvorvidt der i givet fald skal ske  

 frihedsberøvelse af de indrejsende, mens deres fingeraftryk kontrolleres,  

 m.v.
 Hertil kommer, at det vil være en forudsætning for ordningens effektivitet  

 efter Danmarks tiltrædelse af Schengen-samarbejdet, hvorved der skabes åbne  

 indre grænser og en effektiv indrejsekontrol efter fælles retningslinjer ved  

 de ydre grænser, at spørgsmålet om behov for fingeraftryk i udlændinges  

 rejselegitimation afklares mellem Schengen-medlemsstaterne.
 Der må endvidere gøres opmærksom på, at et krav om fingeraftryk i  

 rejselegitimation og den eventuelt forstærkede kontrolmulighed, der kan være  

 forbundet hermed, ikke vil forhindre en udlænding, der eksempelvis forsøger  

 indrejse i Danmark på en anden persons fremmedpas, i at have krav på at få en  

 eventuel ansøgning om asyl behandlet.
 Efter Rigspolitiets opfattelse bør forfalsknings- og misbrugssikkerheden i  

 stedet mere generelt overvejes i forhold til den nævnte rejselegitimation.
 Udlændingestyrelsen har i den forbindelse oplyst, at kvaliteten af såvel  

 fremmedpas og konventionspas, hvor der indføres en lamineret billedside, som  

 laissez-passer er under forbedring.
 Udlændingestyrelsen har endvidere oplyst, at styrelsen er langt fremme i  

 processen med at forbedre kvaliteten af fremmedpas, konventionspas og  

 laissez-passer.
 På denne baggrund finder jeg ikke at kunne støtte indførelsen af en  

 bestemmelse, hvorefter alle rejsedokumenter og legitimationspapirer til  

 udlændinge bliver udstyret med såvel foto som fingeraftryk.
 Spørgsmål:
 Ministeren bedes kommentere henvendelsen af d.d. fra Det Danske Center for  

 Menneskerettigheder, jf. bilag 18.
 Svar:
Ad 2. Kravet om anvendelse af dna-analyser i konkrete sager om  

 familiesammenføring Det Danske Center for Menneskerettigheder anfører, at den nugældende  

 ordning, hvorefter dna-undersøgelser iværksættes på baggrund af samtykke fra  

 de involverede, efter Centerets opfattelse ikke er forenelig med artikel 8 i  

 Den Europæiske Menneskerettighedskonvention om retten til respekt for  

 privatlivet.
Det er særligt den manglende opfyldelse af hjemmelskravet, der  

 er problematisk.
Indenrigsministeriet skal hertil bemærke, at det efter  

 Indenrigsministeriets vurdering ikke kan antages, at gennemførelsen af en  

 dna-undersøgelse udgør et indgreb efter artikel 8 i Den Europæiske  

 Menneskerettighedskonvention.
Indenrigsministeriet har herved lagt vægt på,  

 at indgrebet ikke er en tvangsmæssig foranstaltning.
Dna-undersøgelse bliver  

 alene foretaget, såfremt den ansøger eller reference, der ønskes undersøgt,  

 meddeler samtykke hertil.
Det forhold, at en ansøgers eller referencens  

 nægtelse af at medvirke til en dna-undersøgelse kan komme ansøgeren til  

 skade, således at der meddeles afslag på ansøgningen, medfører efter  

 Indenrigsministeriets opfattelse ikke, at der er tale om et indgreb efter  

 artikel 8 i Den Europæiske Menneskerettighedskonvention.
 Indenrigsministeriet finder derfor, at den nugældende ordning er i  

 overensstemmelse med artikel 8 i Den Europæiske Menneskerettighedskonvention.
Det Danske Center for Menneskerettigheder anfører endvidere, at  

 der også efter tilvejebringelse af lovhjemmel til at kræve medvirken til  

 dna-undersøgelse i familiesammenføringssager er tale om et indgreb i de  

 berørte personers privatliv.
Det vil efter Det Danske Center for  

 Menneskerettigheders opfattelse derfor være nødvendigt at undersøge, om det  

 menneskeretlige nødvendighedskrav og særligt proportionalitetskravet er  

 opfyldt i den konkrete sag.
 Indenrigsministeriet finder som ovenfor anført ikke, at der er tale om et  

 indgreb efter artikel 8 i Den Europæiske Menneskerettighedskonvention.
 Indenrigsministeriet kan i øvrigt henvise til, at det fremgår af  

 bemærkningerne til den foreslåede bestemmelse, at det er en betingelse for,  

 at udlændingemyndighederne kan stille krav om medvirken til dna-undersøgelse,  

 at den familiemæssige tilknytning ikke på anden måde kan anses for  

 tilstrækkeligt dokumenteret.
Ad 3. Krav om ansøgergruppers deltagelse i dna-undersøgelser Det Danske Center for Menneskerettigheder anfører, at Den Europæiske  

 Menneskerettighedskonvention stiller krav om, at der i forbindelse med et  

 indgreb i en beskyttet rettighed foretages en konkret vurdering af indgrebets  

 nødvendighed samt en afvejning af det anvendte middel i forhold til det  

 tilsigtede mål.
Hvis den foreslåede § 40 c vil blive administreret således,  

 at der på baggrund heraf kan opstilles generelle krav om dna-undersøgelser,  

 der retter sig mod særlige grupper af ansøgere, er der efter Centerets  

 opfattelse en betydelig risiko for, at kravet om konkret vurdering ikke  

 imødekommes.
Indenrigsministeriet skal bemærke, at sigtet med den foreslåede  

 bestemmelse er at give udlændingemyndighederne mulighed for - efter en  

 konkret vurdering i den enkelte sag - at stille krav om medvirken til  

 dna-undersøgelse.
Dette vil navnlig være tilfældet, hvis der er en konkret  

 mistanke om, at den familiemæssige tilknytning ikke foreligger.  

 Udlændingemyndighedernes erfaringsgrundlag med hensyn til muligheden for  

 dokumentation og misbrug i grupper af sager kan efter en konkret vurdering  

 begrunde en sådan mistanke.
Dette er udtrykkeligt angivet i bemærkningerne  

 til det samtidigt fremsendte ændringsforslag.
 Det bemærkes i den forbindelse, at det efter den foreslåede bestemmelse er  

 en betingelse, at den familiemæssige tilknytning ikke kan fastslås på anden  

 måde end ved en dna-undersøgelse.
Indenrigsministeriet skal endvidere bemærke, at det også for så vidt angår  

 de i bemærkningerne til ændringsforslaget nævnte grupper af sager er en  

 betingelse for gennemførelsen af dna-undersøgelsen, at den enkelte ansøger  

 eller reference meddeler sit samtykke til, at undersøgelsen foretages.
Efter  

 Indenrigsministeriets opfattelse er der således heller ikke i disse tilfælde  

 tale om et indgreb efter artikel 8 i Den Europæiske  

 Menneskerettighedskonvention.
Det Danske Center for Menneskerettigheder anfører, at en ordning,  

 der vil blive administreret således, at der på baggrund af den foreslåede  

 bestemmelse kan opstilles generelle krav om dna-undersøgelser, der retter sig  

 mod særlige grupper af ansøgere, efter omstændighederne vil kunne anses som  

 stridende mod det forbud mod diskrimination, som er indeholdt i Den  

 Europæiske Menneskerettighedskonventions artikel 14, hvorefter der ikke må  

 udøves forskelsbehandling mellem sammenlignelige grupper.
Det sidste punkt i  

 andet afsnit i bemærkningerne til ændringsforslaget vedrørende myndighedernes  

 erfaringsgrundlag med grupper af sager bør derfor efter Centerets mening  

 udgå.
 Indenrigsministeriet skal bemærke, at den foreslåede bestemmelse  

 forudsættes administreret i overensstemmelse med Den Europæiske  

 Menneskerettighedskonvention, herunder artikel 14.
Ændringsforslaget indebærer alene, at udlændingemyndighederne efter en  

 konkret vurdering i den enkelte sag kan kræve, at ansøgeren og den herboende  

 reference deltager i en dna-undersøgelse.
Dette vil navnlig være tilfældet,  

 hvis der er en konkret mistanke om, at den familiemæssige tilknytning ikke  

 foreligger.
 For så vidt angår den nærmere rækkevidde af Den Europæiske  

 Menneskerettighedskonventions artikel 14, er det afgørende, om der er saglige  

 grunde til at gennemføre dna-undersøgelse som beskrevet i ændringsforslaget,  

 og om gennemførelse af dna-undersøgelse sker i overensstemmelse med kravet om  

 proportionalitet.
Indenrigsministeriet skal i den forbindelse understrege, at den foreslåede  

 bestemmelse har et legitimt formål og en objektiv og rimelig begrundelse -  

 nemlig at sikre det bedst mulige grundlag for de afgørelser, som  

 udlændingemyndighederne træffer, og imødegå et eventuelt misbrug af  

 udlændingelovens regler om opholdstilladelse.
Endvidere kan den foreslåede  

 bestemmelse finde anvendelse over for enhver udlænding, der ansøger om  

 opholdstilladelse efter udlændingelovens § 9, og over for enhver reference  

 uanset nationalitetsmæssig baggrund.
Det forhold, at en ansøger eller reference har en bestemt  

 nationalitetsmæssig baggrund, vil ikke i sig selv kunne begrunde, at der  

 stilles krav om medvirken.
Som ovenfor anført skal der foretages en konkret  

 vurdering i hver enkelt sag.
 Indenrigsministeriet finder endvidere, at kravet om proportionalitet er  

 opfyldt, idet det fremgår af den foreslåede bestemmelses ordlyd, at det er en  

 betingelse, at den familiemæssige tilknytning ikke på anden måde kan anses  

 for tilstrækkeligt dokumenteret.
 Spørgsmål:
 Ministeren bedes kommentere henvendelsen af d.d. fra Dansk Røde Kors, jf.  

 bilag 20.
 Svar:
 Dansk Røde Kors understreger vigtigheden af, at behandlingen af  

 oplysninger, der fremkommer ved optagelse af blodprøver og dna-undersøgelser,  

 behandles yderst varsomt under hensyntagen til de ganske følsomme  

 oplysninger, som vil kunne uddrages af prøverne.
 Indenrigsministeriet er enig i denne vurdering og finder, at de  

 oplysninger, der indhentes ved optagelse af blodprøver i dna-undersøgelser,  

 vil være undergivet tavshedspligt efter reglerne i forvaltningslovens § 27.
Dansk Røde Kors finder det bekymrende, at det af bemærkningerne  

 fremgår, at der med ændringsforslaget åbnes mulighed for, at  

 udlændingemyndighederne mere generelt kan optage dna-undersøgelser i grupper  

 af sager, hvori det erfaringsmæssigt findes nødvendigt at gennemføre disse  

 tests.
Dansk Røde Kors stiller i den forbindelse spørgsmålstegn ved, om  

 anvendelse af dna-undersøgelser på grupper af sager vil være i  

 overensstemmelse med Danmarks internationale forpligtelser, herunder særligt  

 Den Europæiske Menneskerettighedskonventions artikel 8, stk. 2, der efter  

 praksis synes at indeholde et krav om en individuel konkret prøvelse i hver  

 enkelt sag, der indebærer et så væsentligt indgreb, som der i forslaget er  

 tale om.
Indenrigsministeriet skal bemærke, at sigtet med den foreslåede  

 bestemmelse er at give udlændingemyndighederne mulighed for - efter en  

 konkret vurdering i den enkelte sag - at stille krav om medvirken til  

 dna-undersøgelse.
Dette vil navnlig være tilfældet, hvis der er en konkret  

 mistanke om, at den familiemæssige tilknytning ikke foreligger.  

 Udlændingemyndighedernes erfaringsgrundlag med hensyn til muligheden for  

 dokumentation og misbrug i grupper af sager vil efter en konkret vurdering  

 kunne begrunde en sådan mistanke.
Dette er udtrykkeligt angivet i  

 bemærkningerne til det samtidigt fremsendte ændringsforslag.
 Det bemærkes i den forbindelse, at det efter den foreslåede bestemmelse er  

 en betingelse, at den familiemæssige tilknytning ikke kan fastslås på anden  

 måde end ved en dna-undersøgelse.
Indenrigsministeriet skal endvidere bemærke, at det også for så vidt angår  

 de i bemærkningerne til ændringsforslaget nævnte grupper af sager er en  

 betingelse for gennemførelsen af dna-undersøgelsen, at den enkelte ansøger  

 eller reference meddeler sit samtykke til, at undersøgelsen foretages.
Efter  

 Indenrigsministeriets opfattelse er der ikke i disse tilfælde tale om et  

 indgreb efter artikel 8 i Den Europæiske Menneskerettighedskonvention.
Dansk Røde Kors påpeger vigtigheden af, at der ved  

 administrationen af udlændingelovens § 9 er en grundlæggende forståelse af  

 den kulturelle forskellighed, der kan være mellem familieopfattelsen i  

 Danmark og hos ansøgere fra eksempelvis Afrika.
En ansøgning efter  

 udlændingelovens § 9 kan indeholde faktuelt urigtige oplysninger, der ikke er  

 fremsat med henblik på en svigagtig opnåelse af opholdstilladelse i Danmark.  

 Denne kulturelle forståelse har særlig betydning i relation til forslaget om  

 optagelsen af erklæringer på tro og love.
Indenrigsministeriet skal bemærke, at det forudsættes, at  

 udlændingemyndighederne vejleder den person, over for hvem der stilles krav  

 om afgivelse af erklæring på tro og love, om retsvirkningerne af en sådan  

 erklæring, jf. bemærkningerne til lovforslagets side 15, 1. spalte.
Det  

 bemærkes endvidere, at pålæggelse af strafansvar kræver forsæt.
 Spørgsmål:
Kan en dna-test gennemføres lige så godt ved en spytprøve som ved en  

 blodprøve? Svar:
 Retsgenetisk Afdeling, Retsmedicinsk Institut, Københavns Universitet, har  

 oplyst, at der med spytprøver formentlig sigtes til kindskrab-undersøgelser.
 Retsgenetisk Afdeling har endvidere oplyst, at metoderne til foretagelse  

 af kindskrab-undersøgelser ikke er tilstrækkeligt gode til at give  

 resultater, der har en sådan sikkerhed, at de kan afløse blodprøver.
 Spørgsmål:
 Ministeren bedes kommentere henvendelsen af d.d. fra Dansk  

 Flygtningehjælp, jf. bilag 22.
 Svar:
Dansk Flygtningehjælp anfører, at mange flygtninge ikke er i besiddelse af  

 dokumenter, der kan dokumentere et givent slægtskab.
Det forhold, at  

 dokumentation i en given sag ikke kan fremskaffes, er ikke i sig selv en  

 indikation for, at de familiemæssige forhold ikke er som af ansøgeren og  

 referencen oplyst.
Dansk Flygtningehjælp anfører endvidere, at der er tale om en  

 undersøgelsestype af en ganske særlig karakter, hvorfor et egentligt krav fra  

 udlændingemyndighedernes side om medvirken til dna-undersøgelse alene bør  

 stilles i sager, hvor en sådan konkret mistanke foreligger.
Bemærkningerne i  

 bestemmelsen bør ændres i overensstemmelse hermed.
Indenrigsministeriet skal bemærke, at sigtet med den foreslåede  

 bestemmelse er at give udlændingemyndighederne mulighed for - efter en  

 konkret vurdering i den enkelte sag - at stille krav om medvirken til  

 dna-undersøgelse.
Dette vil navnlig være tilfældet, hvis der er en konkret  

 mistanke om, at den familiemæssige tilknytning ikke foreligger.  

 Udlændingemyndighedernes erfaringsgrundlag med hensyn til muligheden for  

 dokumentation og misbrug i grupper af sager vil efter en konkret vurdering  

 kunne begrunde en sådan mistanke.
Dette er udtrykkeligt angivet i  

 bemærkningerne til det samtidigt fremsendte ændringsforslag.
 Spørgsmål:
 Ministeren bedes kommentere henvendelsen af 21. maj 1997 fra  

 Mellemfolkeligt Samvirke, jf. bilag 17.
 Svar:
 Mellemfolkeligt Samvirke anfører, at ændringsforslaget fastslår, at  

 familien er en biologisk og ikke en social enhed, hvilket efter  

 Mellemfolkeligt Samvirkes opfattelse er i modstrid med den måde, vi her i  

 landet i øvrigt opfatter slægtskab på.
 Indenrigsministeriet skal bemærke, at det stillede ændringsforslag  

 præciserer myndighedernes mulighed for at få det angivne slægtskabsforhold  

 dokumenteret ved at stille krav om, at ansøgeren og referencen medvirker til  

 en dna-undersøgelse.
 Bestemmelsen ændrer således ikke slægtskabsbegrebet i udlændingelovens §  

 9.
 Spørgsmål:
 Ministeren bedes oplyse, hvordan det ved udvidet brug af dna-undersøgelser  

 tilsikres, at kun dna-profilen bevares og alt andet materiale straks  

 tilintetgøres.
 Svar:
 En beslutning om, at der til brug for behandlingen af en ansøgning om  

 familiesammenføring skal foretages en dna-undersøgelse, træffes af  

 udlændingemyndighederne.
 Udlændingestyrelsen har oplyst, at ansøgeren og den herboende reference  

 til brug for en dna-undersøgelse anmodes om at medvirke til udtagelsen af en  

 blodprøve.
 Blodprøverne udtages af læger, der er særligt godkendte til dette formål.  

 Dette gælder, hvad enten det er blodprøver fra en ansøger, der opholder sig i  

 udlandet, eller blodprøver fra en herboende reference.
 Selve dna-undersøgelsen foretages af Retsgenetisk Afdeling, Retsmedicinsk  

 Institut, Københavns Universitet, efter anmodning fra  

 udlændingemyndighederne.
Udlændingestyrelsen vil i forbindelse med beslutningen om en udvidet brug  

 af dna-undersøgelser tilvejebringe en aftale med Retsgenetisk Afdeling med  

 henblik på at sikre, at kun det nødvendige materiale til fastlæggelse af  

 slægtskabsforholdet bevares på Retsgenetisk Afdeling.
Det vil samtidig blive  

 aftalt, hvor længe det pågældende materiale skal bevares.
