 B.A.1 Indledning.
B.A.2 DBSL's anvendelsesområde B.A.1 Indledning.
 Ved lov nr. 1221 af 27. december 1996 om beskatning ved dødsfald  

 (dødsboskatteloven) gennemførtes en betydelig revision af de hidtil gældende  

 regler for indkomstbeskatning i forbindelse med dødsfald.
Revisionen var konkret foranlediget af lov nr. 383 af 22. maj 1996 om  

 skifte af dødsboer (DSL), hvor der blev gennemført en gennemgribende revision  

 af reglerne om skifte af dødsboer med det formål at forenkle og modernisere  

 dødsbobehandlingen.
Skiftereformen forudsatte, at der skete en tilpasning af  

 dødsbobeskatningsreglerne.
Revisionen af dødsboskattereglerne gik imidlertid videre end de  

 lovændringer, der var en følge af Skiftereformen.
Der er således tale om en  

 væsentlig forenkling, navnlig for de boer, der skiftes.
Ud over de materielle  

 forenklinger er der sket en gennemgribende omskrivning af hele  

 regelkomplekset for at lette overskueligheden.
 Loven indeholder ikke alene regler om beskatning af dødsboer, men også om  

 beskatning af de personer m.v., der modtager udlodning fra et dødsbo, af  

 personer, hvis ægtefælle er afgået ved døden, og af perioden fra afslutningen  

 af afdødes seneste hele indkomstår frem til dødsfaldet ( mellemperioden ).
 Dødsboskatteloven (DBSL) har virkning i forbindelse med dødsfald, der sker  

 den 1. januar 1997 og senere, samt på skifte af uskiftede boer i den  

 efterlevende ægtefælles levende live, når anmodning om skifte indgives den 1.  

 januar 1997 eller senere.
 Beskrivelsen i ligningsvejledningen følger lovens systematik.
 Skatteministeriets cirkulære nr. 106 af 4. juli 1997 om dødsboskatteloven  

 er indarbejdet i ligningsvejledningen.
B.A.1.1 Anmeldelse af dødsfaldet Når der er truffet afgørelse om boets behandlingsmåde, skal skifteretten  

 give skatteforvaltningen meddelelse herom.
Ved udlevering til uskiftet bo og  

 udlæg til efterlevende ægtefælle i henhold til DSL § 22, oplyses  

 efterlevendes personnummer, stilling , navn og adresse.
Meddelelsen skal i  

 privatskiftede boer indeholde oplysning om, hvem der har rådighed over boet (  

 evt. ved vedlæggelse af skifteretsattest ).
 I privat skiftede boer oplyses endvidere stilling, navn og adresse på den  

 person, der på boets vegne kan modtage meddelelser om afdødes og boets  

 skattemæssige forhold samt boafgiften.
 I bobestyrerboer skal meddelelsen indeholde oplysning om bobestyrerens  

 stilling, navn og adresse.
 Hvor afgørelsen om boets behandlingsmåde træffes senere end 4 måneder  

 efter dødsfaldet, skal meddelelsen indeholde oplysning om datoen for  

 afgørelsen af behandlingsmåden.
 Sker der senere ændringer i boets behandlingsmåde eller andre forhold, som  

 skifteretten har givet skatteforvaltningen meddelelse om, underretter  

 skifteretten skatteforvaltningen om ændringerne.
De ovenanførte regler om skifterettens underretningspligt overfor  

 skatteforvaltningen gælder også, hvor et bo genoptages, eller hvor der  

 foretages skifte af uskiftet bo i efterlevendes levende live.
I sidstnævnte  

 situation skal underrretning sendes til skatteforvaltningen i den kommune,  

 hvor efterlevende var bosat ifølge det centrale personregister ( CPR ) eller  

 skatteansat på tidspunktet for skiftebegæringens imødekommelse.
 B.A.1.2 Skattemyndighed, selvangivelse m.v.
 Havde afdøde ikke indsendt selvangivelse for året før dødsåret, skal denne  

 indsendes efter de almindelige regler, navnlig SKL § 4.
Hvis der skiftes i umiddelbar forbindelse med dødsfaldet og boet er  

 udleveret til privat skifte, påhviler pligten til at indgive selvangivelse  

 arvingerne.
Ved bobestyrerboer, påhviler pligten bobestyreren.
Ved boudlæg  

 uden skiftebehandling efter DSL § 18 gælder bestemmelserne i DBSL §§ 77 og  

 78.
 Efterlader afdøde sig en ægtefælle, der i umiddelbar forbindelse med  

 dødsfaldet får fællesboet udleveret til uskiftet bo, mens afdødes særeje  

 skiftes, påhviler pligten ægtefællen og arvingerne eller dødsboet i forening.
Har ægtefællen fået udleveret fællesboet til uskiftet bo i umiddelbar  

 forbindelse med dødsfaldet, og efterlader afdøde sig ikke særeje, eller har  

 ægtefællen fået boet udleveret uden skiftebehandling efter DSL § 22 (150.000  

 kr.-reglen), indgives selvangivelsen af ægtefællen.
Selvangivelsen indgives  

 til den kommunale skattemyndighed, som afdøde selv skulle have indgivet  

 selvangivelse til.
 Hvor afdødes og en efterlevende ægtefælles kommunale skattemyndighed ikke  

 er den samme, giver afdødes skattemyndighed fornøden underretning om afdødes  

 skattemæssige forhold til den efterlevendes skattemyndighed.
 Hvor afdødes slutligningskommune for året forud for dødsfaldet er en anden  

 end den, der skal foretage en eventuel ansættelse for mellemperioden m. v.  

 giver denne sidste kommune slutligningskommunen meddelelse om dødsfaldet og  

 om boets behandlingsmåde.
En afsluttende indkomstansættelse af afdøde for mellemperioden i henhold  

 til DBSL § 13 foretages af skattemyndigheden i den kommune, hvori afdøde  

 ifølge det centrale personregister( CPR ) var bosat på dødsdagen.
Var afdøde  

 ikke ifølge CPR bosat her i landet på dødsdagen, foretages skatteansættelsen  

 af skattemyndigheden i den kommune, i hvilken afdøde var skatteansat.
Var  

 afdøde hverken registreret som bosat eller skatteansat her i landet,  

 foretages skatteansættelsen af skattemyndigheden i den kommune, hvortil  

 afdøde havde sin nærmeste tilknytning ved dødsfaldet.
 Hvis der er tvivl om, i hvilken kommune afdøde skal skatteansættes,  

 træffer skatteministeren afgørelse herom.
 Eventuel selvangivelse for mellemperioden skal indgives til den  

 skattemyndighed, der foretager skatteansættelsen.
 Skiftes både fælleseje og særeje i umiddelbar forbindelse med dødsfaldet,  

 indgives selvangivelsen i fællesskab af arvingerne og bobestyreren for de to  

 boer.
Skatteansættelsen af bobeskatningsindkomsten foretages af den samme  

 skattemyndighed, som foretager skatteansættelsen for mellemperioden.
I de i  

 DBSL § 71 omhandlede tilfælde foretages boets skatteansættelse af  

 skattemyndigheden i den kommune, hvori den efterlevende ægtefælle var bosat  

 ifølge CPR eller skatteansat på tidspunktet for skiftebegæringens  

 imødekommelse.
 Boets selvangivelse indgives til den kommunale skattemyndighed, der  

 foretager skatteansættelsen.
B.A.2 DBSL's anvendelsesområde B.A.2.1 Indledning - § 1 I DBSL findes de særlige indkomstskatteregler, der anvendes i forbindelse  

 med dødsfald, jf. § 1, stk. 1.
 Loven indeholder ikke alene regler om beskatningen af dødsboer, men også  

 om beskatningen af de personer mv., der modtager udlodning fra et dødsbo, af  

 personer, hvis ægtefælle er afgået ved døden, og af perioden fra afslutningen  

 af afdødes seneste hele indkomstår frem til dødsfaldet (mellemperioden).
 For så vidt angår dødsboerne, indeholder loven således i § 1, stk. 2-4,  

 egentlige skattepligtsbestemmelser.
For så vidt angår de øvrige nævnte, berøres de fundamentale spørgsmål om  

 deres skattepligt til Danmark ikke af loven.
De pågældendes skattepligt beror  

 således på de almindelige regler herom, navnlig KSL §§ 1 og 2 og SEL §§ 1 og  

 2, og DBSL indeholder alene nogle særregler for indkomstopgørelsen,  

 skatteberegningen mv.
B.A.2.2 Skattepligtsbestemmelser - § 1, stk. 2-6 Fuld skattepligt § 1, stk.2, er en skattepligtsbestemmelse for de fuldt skattepligtige  

 dødsboer og indeholder samtidig de stedlige og internationale  

 kompetenceregler vedrørende dødsboer.
 Skattepligtig efter de danske dødsboskatteregler er således efter § 1,  

 stk. 2, dødsboer, der helt eller delvis skiftes her i Danmark efter DSL § 2.
Dødsboer, der behandles efter DSL § 2, men som afsluttes ved boudlæg uden  

 skiftebehandling eller ved udlevering til den efterlevende ægtefælle til  

 uskiftet bo el.lign., omfattes dog ikke af reglerne om beskatning af  

 dødsboer, der er selvstændige skattesubjekter.
Om afgrænsningen af de  

 selvstændige skatte-subjekter i DBSL § 2 henvises til B.B.1.1.
Et dødsbo behandles efter DSL § 2, stk. 1, i den retskreds, hvor afdøde  

 havde hjemting efter RPL §§ 235 og 236. Skifte af et uskiftet bo i den  

 efterlevende ægtefælles levende live behandles dog ved den efterlevendes  

 hjemting.
Skiftet omfatter alle afdødes aktiver og passiver, hvorimod en  

 eventuel efterlevende ægtefælles formue som udgangspunkt ikke omfattes, jf.  

 nærmere DSL's kapitel 17.
Henvisningsskifte Selv om afdøde ikke havde hjemting her i landet, kan justitsministeren på  

 anmodning af arvinger m.fl. henvise boet eller en del af dette til behandling  

 ved en dansk skifteret, jf.
DSL § 2, stk. 2. Sker dette, omfatter den fulde  

 skattepligt den bomasse, der henvises til skifte her i landet.
 Reglerne er i princippet uændret i forhold til tidligere gældende ret, men  

 er tilpasset den nye lov om skifte af dødsboer.
Begrænset skattepligt Efter § 1, stk. 3, omfatter skattepligten efter DBSL også udenlandske  

 boer, der hverken helt eller delvis skiftes her i landet, men som oppebærer  

 en eller flere indtægter som nævnt i KSL § 2 (begrænset skattepligtige  

 dødsboer), som Danmark ikke efter en indgået dobbeltbeskatningsaftale er  

 afskåret fra at beskatte, bortset fra indkomst, der undergives en særskilt og  

 endelig bruttobeskatning efter KSL § 65 A (udbytter) og § 65 C (royalties).
 Udenlandske dødsboer er som udgangspunkt ikke begrænset skattepligtige af  

 renteindtægter.
 De hidtil gældende skattepligtsbestemmelser for begrænset skattepligtige  

 dødsboer i KSL § 2 er således overflyttet til DBSL § 1, stk. 3.
 Dog bibeholdes skattepligtsbestemmelserne i KSL § 2 for begrænset  

 skattepligtige dødsboer, der alene oppebærer indkomst som efter KSL § 65 A  

 (udbytter) eller § 65 C (royalty) undergives en særskilt og endelig  

 bruttobeskatning.
Det er ikke en forudsætning for at tale om et begrænset skattepligtigt  

 dødsbo, at skiftet i udlandet behandles som en selvstændig juridisk person og  

 således er undergivet beskatning som selvstændigt skattesubjekt.
Det betyder,  

 at udenlandske boer behandles ens uanset karakteren af den skiftemæssige  

 behandling i udlandet.
Hvis det udenlandske dødsbo som sådant ikke har indkomster som nævnt i KSL  

 § 2 (eller i kulbrinteskatteloven, jf. nedenfor), finder DBSL's regler ikke  

 anvendelse på det udenlandske dødsbo.
Afdødes indkomst i mellemperioden  

 beskattes i denne situation efter de almindelige regler i PSL og KSL og ikke  

 efter DBSL.
Royalties og udbytter Hvis dødsboet udelukkende har indkomst, som er omfattet af KSL § 65 A  

 (udbytter) eller § 65 C (royalty), beskattes indkomsten også efter de  

 almindelige regler i PSL og KSL og ikke efter DBSL.
Tilsvarende gælder for  

 afdødes indkomst i mellemperioden.
Hvis dødsboet derimod foruden indkomster, der er omfattet af KSL § 65 A og  

 § 65 C, også har anden indkomst, der er omfattet af KSL § 2 (eller af  

 kulbrinteskatteloven, jf. nedenfor), finder reglerne i DBSL anvendelse både  

 på dødsboet og på afdøde.
Afdødes indkomst i mellemperioden opgøres og  

 beskattes så efter dødsboskattereglerne.
Kulbrinteindkomst Efter § 1, stk. 4, er udenlandske boer skattepligtige (begrænset  

 skattepligtige), hvis de oppebærer indtægter som nævnt i  

 kulbrinteskatteloven, som Danmark ikke efter en indgået  

 dobbeltbeskatningsaftale er afskåret fra at beskatte.
Kongehuset undtaget fra skattepligt Efter § 1, stk. 5, er dødsboer efter personer, der var undtaget fra  

 skattepligt efter KSL § 3, skattefrie.
Det drejer sig om boer efter regenten  

 og dennes ægtefælle samt visse slægtninge til de nævnte, jf.
KSL § 3, stk. 1,  

 nr. 1 og 2.
 Skattefriheden efter § 1, stk. 5, omfatter selve dødsboet, og der  

 foretages heller ikke en skatteansættelse af mellemperioden, når afdøde var  

 omfattet af KSL § 3. Personer, der selv er skattepligtige, og som modtager  

 udlodning fra et dødsbo, der er omfattet af bestemmelsen, stilles derimod  

 skattemæssigt på samme måde som personer, der modtager udlodning fra et  

 skattefritaget dødsbo.
Lodtagernes skattemæssige stilling I § 1, stk. 6, præciseres lovens betydning for andre end dødsboet.
Det  

 drejer sig dels om afdødes efterladte ægtefælle og dels om modtagere af  

 udlodning fra et dødsbo og modtagere af boudlæg.
Udlodning og boudlæg kan  

 tilfalde såvel fysiske personer som selskaber, fonde mv.
Udlodning og boudlæg  

 kan også tilfalde offentlige myndigheder mv., som ikke er  

 indkomstskattepligtige.
For alle de nævnte gælder, at loven ikke påvirker  

 deres eventuelle skattepligt til Danmark.
Der er alene tale om særregler, der  

 skal anvendes ved opgørelsen af den skattepligtige indkomst, aktieindkomsten  

 og CFC-indkomsten (indkomst fra controlled foreign company, jf.
LL § 16 H ).
