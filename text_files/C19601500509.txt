 I medfør af § 41 i lov nr. 209 af 11. juni 1954 om apotekervæsenet  

 fastsætter sundhedsstyrelsen herved, at der ved levering af lægemidler, som  

 skal forsendes til udenbys boende forbrugere, alene vil kunne afkræves  

 betaling for de til forsendelsen medgåede fragt- eller portoudgifter i  

 tilfælde, hvor forbrugeren har ønsket lægemidlerne sendt direkte fra apoteket  

 til leveringsstedet, i stedet for at få dem udleveret gennem et  

 håndkøbsudsalg, samt i tilfælde, hvor forbrugeren har ønsket lægemidlerne  

 leveret gennem et håndkøbsudsalg, men så omgående, at lægemidlernes  

 fremsendelse til håndkøbsudsalget ikke har kunnet afvente den førstkommende  

 almindelige regelmæssige forsendelse af varer fra apoteket til  

 håndkøbsudsalget.
 Ved levering gennem et håndkøbsudsalg af lægemidler, der er sendt fra  

 apoteket til håndkøbsudsalget sammen med andre varer, der sædvanligvis tilgår  

 håndkøbsudsalget ved regelmæssige forsendelser, kan der således ikke afkræves  

 forbrugeren betaling for porto eller fragt.
 På den givne foranledning skal man endvidere henlede opmærksomheden på, at  

 det i medicintakstens § 7, pkt. 9 C, omhandlede indpakningsgebyr alene vil  

 kunne beregnes ved udenbys forsendelse direkte til den pågældende forbruger  

 og kun ved sådanne forsendelser, der kræver særlig indpakning.
 Frandsen.
 /Skovgaard.
