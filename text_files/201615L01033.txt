Tillægsbetænkning afgivet af Miljø- og Fødevareudvalget den 24. maj 2017 Tillægsbetænkning over Forslag til lov om ændring af lov om naturbeskyttelse (Nye muligheder for visse anlæg og indretninger på klitfredede arealer og inden for strandbeskyttelseslinjen samt inden for sø- og åbeskyttelseslinjen) [af miljø- og fødevareministeren (Esben Lunde Larsen)]:
1. Ændringsforslag Miljø- og fødevareministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 25. januar 2017 og var til 1. behandling den 2. februar 2017. Lovforslaget blev efter 1. behandling henvist til behandling i Miljø- og Fødevareudvalget.
Udvalget afgav betænkning den 5. april 2017. Lovforslaget var til 2. behandling den 20. april 2017, hvorefter det blev henvist til fornyet behandling i Miljø- og Fødevareudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Skriftlige henvendelser Udvalget har under den fornyede behandling af lovforslaget modtaget 1 skriftlig henvendelse fra Dines Dueholm, København Ø, samt en internt omdelt borgerhenvendelse.
 Miljø- og fødevareministeren har over for udvalget kommenteret de skriftlige henvendelser til udvalget.
Spørgsmål Udvalget har under den fornyede behandling af lovforslaget stillet 2 spørgsmål til miljø- og fødevareministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse med det stillede ændringsforslag.
Dansk Folkeparti, Venstre, Liberal Alliance og Det Konservative Folkepartis medlemmer af udvalget stemmer for ændringsforslaget for at sikre en klar retstilstand vedrørende naturbeskyttelseslovens regler om skovbyggelinjen.
Partierne bemærker dog samtidig, at partierne som udgangspunktet finder det uhensigtsmæssigt, at der hermed ikke sikres fortsat overensstemmelse mellem planlovens regler om landzone og naturbeskyttelseslovens regler om skovbyggelinjen.
Et mindretal i udvalget (EL og ALT) indstiller lovforslaget til forkastelse.
Mindretallet vil stemme imod det stillede ændringsforslag.
Et andet mindretal i udvalget (RV og SF) indstiller lovforslaget til forkastelse.
Mindretallet vil stemme for det stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 1 Af miljø- og fødevareministeren, tiltrådt af et flertal (udvalget med undtagelse af EL og ALT):
 1) Efter nr. 8 indsættes som nye numre:
 »01. § 17, stk. 2, nr. 6, affattes således:
 »6) bebyggelse, campingvogne og lign. i landzone, der er omfattet af undtagelserne fra kravet om tilladelse efter § 36, stk. 1, jf. § 36, stk. 2, i lov om planlægning, jf. dog stk. 4,«.
 02. I § 17 indsættes som stk. 4:
 »Stk. 4. De i stk. 2, nr. 6, nævnte undtagelser fra forbuddet i stk. 1 gælder ikke for følgende bebyggelse, uanset at de nævnte bebyggelser er undtaget fra krav om landzonetilladelse efter § 36 i lov om planlægning:
1) Det i § 36, stk. 1, nr. 3, i lov om planlægning nævnte byggeri til landbrugs- og skovbrugsejendomme og fiskerierhvervet, jf. dog stk. 2, nr. 4, 2) mindre byggeri, der er erhvervsmæssigt nødvendigt for driften af eksisterende dambrug på en landbrugsejendom, 3) til- og ombygning af helårshuse i landzone, hvorved husets samlede bruttoareal vil overstige 250 m2, jf. dog stk. 2, nr. 5, 4) opførelse eller indretning i eksisterende bebyggelse af en bolig på en landbrugsejendom, hvis areal overstiger 30 ha, når den nye bolig skal benyttes i forbindelse med et generationsskifte eller til en medhjælper, 5) tilbygning med indtil 500 m2 til udvidelse af en erhvervsvirksomhed i landzone, som lovligt er etableret i en overflødiggjort bygning, og 6) tilbygning til en mindre butik i landzone, der er etableret i en overflødiggjort bygning, når butikkens samlede bruttoetageareal efter udvidelsen ikke overstiger 250 m2.«« [Konsekvensændring om undtagelse fra kravet om landzonetilladelse og krav om dispensation efter naturbeskyttelsesloven som følge af revision af planloven (lovforslag nr.
L 121)] Bemærkninger Til nr. 1 Ad nr.  01 Ændring af § 17, stk. 2, nr. 6, indeholder konsekvensændringer, der henviser til bestemmelser i planlovens § 36, stk. 1, om undtagelser fra kravet om landzonetilladelse, der foreslås ændret med lovforslaget.
Efter de gældende regler i naturbeskyttelseslovens § 17 kræver placering af bebyggelse m.v. inden for 300 m fra visse skove kommunalbestyrelsens forudgående dispensation.
Bestemmelsen vedrører opførelse af ny bebyggelse, herunder opførelse af tilbygninger.
Indretning i eksisterende bygninger kræver ikke dispensation fra skovbyggelinjen.
Ved lov nr. 1630 af 26. december 2013 om ændring af bl.a. naturbeskyttelsesloven blev reglerne om dispensation fra forbuddet mod bebyggelse inden for skovbyggelinjen i landzone ændret, idet reglerne blev tilpasset planlovens landzoneregler, ved at der ikke længere skulle træffes afgørelse efter begge regelsæt.
Dette fremgår af naturbeskyttelseslovens § 17, stk. 2, nr. 5, hvorefter bebyggelse, campingvogne og lign. i landzone, hvortil der er meddelt tilladelse efter § 35, i lov om planlægning, ikke er omfattet af forbuddet mod bebyggelse m.v. i § 17, stk. 1.
 Lov nr. 1630 af 26. december 2013 indebar endvidere, at de undtagelser fra kravet om landzonetilladelse, der fremgår af planlovens § 36, stk. 1, jf. stk. 2, hvorefter det bl.a. ikke kræver landzonetilladelse at udføre om- og tilbygninger af helårshuse, hvorved husets samlede bruttoetageareal ikke overstiger 250 m2, opføre visse småbygninger og offentlige master til varsling samt udvide mindre erhvervsvirksomheder, der er lovligt indrettet i en tidligere landbrugsbygning, efter forslaget også skulle gælde for sådan bebyggelse inden for skovbyggelinjen.
 Dette fremgår af naturbeskyttelseslovens § 17, stk. 2, nr. 6, om undtagelse fra bebyggelsesforbuddet inden for skovbyggelinjen, som fik følgende ordlyd: »6) bebyggelse, campingvogne og lign. i landzone, der er omfattet af undtagelserne fra kravet om tilladelse efter § 36, stk. 1, nr. 3, 5, 7-9 og 13-15, jf. dog § 36, stk. 2, i lov om planlægning,«.
Ved lov nr. 1879 af 29. december 2015 blev der indsat et nyt nr. 10 i planlovens § 36, stk. 1, og nr. 11-15 blev herefter nr. 12-16. I den forbindelse skulle henvisningerne i naturbeskyttelseslovens § 17, stk. 2, nr. 6, have været konsekvensændret, hvilket imidlertid ikke er sket.
De nævnte nr. 13-15 burde derfor have været ændret til nr. 14-16. Det rettes der op på med dette ændringsforslag.
Denne tilpasning mellem planlovens landzoneregler og naturbeskyttelseslovens § 17 foreslås videreført, for så vidt angår de gældende undtagelser fra kravet om landzonetilladelse, således at de samme undtagelser fortsat vil gælde i forhold til skovbyggelinjen.
Det gælder f.eks. opførelse af skure m.v. eller udvidelse af helårshuse op til 250 m2.
 Den foreslåede ændring af § 17, stk. 2, nr. 6, indebærer derfor, at de gældende undtagelser i § 36, stk. 1, i lov om planlægning fra krav om landzonetilladelse fortsat også skal gælde for tilsvarende bebyggelse inden for skovbyggelinjen, der således fortsat kan opføres uden dispensation fra naturbeskyttelseslovens § 17, med de begrænsninger, der fremgår af den foreslåede § 17, stk. 4, jf. 02.
 Det gælder f.eks. opførelse af småbygninger, visse antenner og f.eks. udvidelse af helårshuse i landzone, dog kun som hidtil op til 250 m2. Tilsvarende videreføres undtagelsen for opførelse af tilbygning til virksomheder med op til 500 m2, for så vidt angår mindre virksomheder, der er etableret i tidligere landbrugsbygninger, og ligeledes udvidelse af butikker op til 250 m2.
Ad nr. 02 Tilpasningen af planlovens § 36, stk. 1, til naturbeskyttelseslovens § 17, stk. 2, nr. 6, skal ikke gælde for udvidelse af helårshuse uden landzonetilladelse op til 500 m2, dvs. over de gældende 250 m2. Her stilles krav om dispensation fra naturbeskyttelseslovens § 17.
Tilpasningen skal endvidere ikke omfatte opførelse af erhvervsmæssigt nødvendige driftsbygninger, således som undtagelsen er formuleret i lovforslag nr.
L 121 om ændring af lov om planlægning m.fl. love i forslagets § 1, nr. 83, om § 36, stk. 1, nr. 3.
 Det betyder, at den gældende undtagelse i naturbeskyttelseslovens § 17, stk. 2, nr. 4, for landbrugets erhvervsnødvendige driftsbygninger, som allerede gælder i byzone og sommerhusområder, videreføres, hvorefter byggeri, der er erhvervsmæssigt nødvendigt for den pågældende ejendoms drift som landbrugs- eller skovbrugsejendom eller for udøvelse af fiskerierhvervet, som opføres i tilknytning til ejendommens hidtidige bebyggelsesarealer, er undtaget fra kravet om dispensation.
Endelig skal tilpasningen ikke omfatte de ændringer i planlovens § 36, stk. 1, der på en række områder åbner mulighed for uden landzonetilladelse at opføre mere bebyggelse, der er dobbelt så stor, end det er tilfældet i dag, og til flere formål end efter de nu gældende regler.
Nogle af de foreslåede ændringer i planlovens § 36, stk. 1, giver mulighed for arealmæssigt større udvidelser af f.eks. helårshuse eller virksomheder uden landzonetilladelse end efter de nugældende regler, mens andre giver nye bebyggelsesmuligheder.
For så vidt angår disse nye byggemuligheder uden landzonetilladelse, stilles krav om dispensation fra naturbeskyttelseslovens § 17.
 De foreslåede ændringer fastsætter således samlet set, at fritagelsen fra kravet om dispensation fra skovbyggelinjen ikke skal omfatte alle tilfælde, hvor bebyggelse er fritaget for landzonetilladelse efter planloven.
Det fremgår af den foreslåede § 17, stk. 4, hvilke bebyggelser der, uanset at de er undtaget fra krav om landzonetilladelse, forudsætter dispensation fra skovbyggelinjen.
Dette vil gælde for de foreslåede nye undtagelser fra kravet om landzonetilladelse i planlovens § 36, stk. 1, dvs. de foreslåede bestemmelser om mindre driftsbygninger til dambrug, om tilbygning til en mindre butik i landzone etableret i en overflødiggjort bygning og om tilbygning på indtil 500 m2 til en erhvervsvirksomhed i landzone, der er etableret i en overflødiggjort bygning, dvs. også andre bygninger end tidligere landbrugsbygninger.
Som hidtil vil opførelse af visse boliger for en medhjælper eller ved generationsskifte fortsat kræve dispensation fra naturbeskyttelsesloven på arealer omfattet af skovbyggelinjen.
De foreslåede nr. 01 og 02 indebærer derfor, at kommunalbestyrelsen skal træffe afgørelse om dispensation fra skovbyggelinjen efter naturbeskyttelseslovens § 65 i sager i landzone, f.eks. udvidelse af virksomheder indrettet i en overflødiggjort bygning, der ikke er en tidligere landbrugsbygning eller udvidelse af helårshuse ud over 250 m2, hvor der i dag alene træffes afgørelse efter landzonereglerne.
Begrundelsen herfor er at varetage hensyn til natur- og landskabsinteresserne omkring skovene i forhold til større bygninger.
Ændringsforslaget vurderes at have begrænsede administrative konsekvenser i de begrænsede tilfælde, hvor kommunalbestyrelsen som følge af lov om planlægning ikke længere skal give landzonetilladelse, men hvor kommunalbestyrelsen i stedet skal træffe afgørelse om dispensation fra § 17 i forhold til bebyggelse inden for skovbyggelinjen i landzone.
I byzone og sommerhusområde gælder dispensationskravet uændret.
René Christensen (DF) Pia Adelsteen (DF) fmd.
Ib Poulsen (DF) Orla Østerby (KF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) Villum Christensen (LA) Mette Abildgaard (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
