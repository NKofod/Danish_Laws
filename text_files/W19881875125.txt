Grundværdien for et grundareal på 22.487 m2, opdelt i 33 parceller,  

 hvoraf de 32 var bebygget med parcelhuse, var af skyldrådet ansat med 32  

 byggeretsværdier.
Landsskatteretten ansatte grundværdien med 33  

 byggeretsværdier og et nedslag på 6% for grundens størrelse.
 Endvidere indrømmede retten nedslag i grundværdien på 6,5% for  

 manglende udstykning under henvisning til, at frasalg af enkelte grunde fra  

 arealet, der i matriklen var noteret som en samlet ejendom, ville forudsætte  

 yderligere udstykningsforanstaltninger.
 Et almennyttigt boligselskab klagede over den af skyldrådet ved 18.  

 almindelige vurdering pr. 1. januar 1986 foretagne ansættelse af grundværdien  

 for 33 parceller, med påstand om nedslag for grundens størrelse på 6%. Under  

 sagens behandling påstod selskabet endvidere nedslag på 6,5% for manglende  

 udstykning.
 Klageejendommen omfattede et grundareal på 22.487 m2, heraf vej 1.737 m2,  

 opdelt i 33 parceller, hvoraf de 32 hver var bebygget med et parcelhus.
 Til støtte for påstanden gjorde klageren gældende, at grunden - til trods  

 for udstykningen - i matriklen var noteret som en samlet ejendom.
 Skyldrådet indstillede under sagens behandling grundværdien ansat med 33  

 byggeretsværdier og et nedslag på 6% for grundens størrelse.
Landsskatteretten bemærkede, at grundværdien i medfør af vurderingslovens  

 bestemmelser skal ansættes til det beløb, som efter de gældende handelspriser  

 antages at kunne opnås for den pågældende ejendom i ubebygget stand ved salg  

 til en efter samtlige forhold økonomisk god anvendelse.
I bedømmelsen indgår  

 såvel ejendommens form og størrelse som udstyknings- og omlægningsmuligheder,  

 og bestemmende for værdien er bl.a. den retlige udnyttelsesmulighed af  

 grundarealet, således som denne er bestemt ved kommunens planlægning.
 Landsskatteretten ansatte herefter grundværdien med 33 byggeretsværdier og  

 et nedslag for stor grund på 6%. Herudover indrømmede retten et nedslag i  

 grundværdien på 6,5% under henvisning til, at ejendommen i matriklen var  

 noteret som en ejendom, og frasalg af enkelte matr.nr. ville forudsætte  

 yderligere udstykningsforanstaltninger.
