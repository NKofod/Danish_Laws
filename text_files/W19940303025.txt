 Et medlem arbejdede 27 timer om ugen og modtog erstatning for tabt  

 arbejdsfortjeneste for 10 timer ugentligt til pasning af sygt barn i henhold  

 til bistandslovens § 48.
Medlemmet blev afskediget og søgte dagpenge.
Medlemmet anførte, at  

 behandlingen af barnet kunne lægges uden for arbejdstiden.
 Nævnet lagde til grund, at medlemmet var fuldtidsforsikret, at hun fik  

 erstatning for tabt arbejdsfortjeneste for 10 timer ugentlig i henhold til  

 bistandslovens § 48, og at hun alene ønskede supplerende dagpenge.
 Ankenævnet fandt derfor, at medlemmet ikke kunne anses for at stå til  

 rådighed for arbejdsmarkedet i fuldt normalt omfang og tiltrådte  

 direktoratets afslag på dagpenge.
 Medlemmet modtog erstatning for tabt arbejdsfortjeneste i henhold til  

 bistandslovens § 48 til pasning af sin datter, der led af cystisk fibrose.  

 Der blev ydet erstatning for 10 timer ugentlig.
Medlemmet var fuldtidsforsikret og arbejdede 27 timer ugentligt som  

 teknisk assistent.
Hun blev afskediget den 31. december 1992 og ledigmeldte  

 sig den 7. februar 1993.
 Arbejdsløshedskassen gav afslag på dagpenge med den begrundelse, at  

 medlemmet ikke stod fuldt til rådighed for arbejdsmarkedet, idet hun ikke  

 kunne bestride et fuldtidsjob, da hendes barn krævede særskilt behandling og  

 pleje, for hvilke hun modtog erstatning for tabt arbejdsfortjeneste.
 Medlemmet anførte, at hjælpen skulle dække ekstra arbejde såsom inhalation  

 og pepmaske 2 gange om dagen, rengøring af inhalationsmasker, afhentning af  

 medicin på apoteket, tillavet specialkost, ekstra vask, kontrol på  

 Rigshospitalet m.m.
 Barnet var begyndt i skole og var i skolefritidsordning efter skoletid.
 Direktoratet for Arbejdsløshedsforsikringen meddelte, at medlemmet ikke  

 kunne anses for at kunne tage arbejde 37 timer ugentlig, så længe hun modtog  

 hjælp i henhold til bistandslovens § 48.
 Direktoratet lagde vægt på, at medlemmet var fuldtidsforsikret og før  

 ledigmeldelsen arbejdede 27 timer ugentligt samtidigt med, at hun modtog  

 kompensation for 10 timers tabt arbejdsfortjeneste i henhold til  

 bistandslovens § 48.
 Direktoratet lagde endvidere vægt på, at medlemmet fortsat efter  

 ledigmeldelsen modtog ydelser efter bistandslovens § 48, og at forløbet  

 således tilkendegav, at medlemmet ikke ønskede at overtage arbejde på mere  

 end 27 timer om ugen.
Medlemmet anførte i klagen til ankenævnet, at hun på arbejdsformidlingen  

 havde meddelt, at hun var interesseret i fuldtidsjob.
Hun havde i 1993 været  

 vikar i sit gamle job flere gange hele dagen.
Arbejdet med datterens sygdom  

 kunne lægges uden for arbejdstiden.
Direktoratet fandt ikke grundlag for at ændre afgørelsen.
Direktoratet  

 anså ikke medlemmet for berettiget til dagpenge som fuldtids- eller  

 deltidsforsikret, så længe hun modtog ydelser for tabt arbejdsfortjeneste  

 efter bistandslovens § 48, da medlemmet ikke kunne anses for at stå til  

 rådighed for arbejdsmarkedet i fuldt normalt omfang.
 Ankenævnet lagde til grund, at medlemmet var fuldtidsforsikret, at hun fik  

 erstatning for tabt arbejdsfortjeneste for 10 timer ugentligt i henhold til  

 bistandslovens § 48, og at hun alene ønskede supplerende dagpenge.
Ankenævnet fandt derfor, at medlemmet ikke kunne anses for at stå til  

 rådighed for arbejdsmarkedet i fuldt normalt omfang.
Ankenævnet tiltrådte  

 således direktoratets afgørelse.
