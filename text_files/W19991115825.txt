Landsskatteretskendelse Lønmodtager - udbetalt beløb i forbindelse med salg af selskab,  

 hvor   ansættelse fortsætter - beskatningsform  

 (løn/fratrædelsesgodtgørelse) Reference:
SL § 4 a A klagede for indkomståret 1996 over, at told- og  

 skatteregionen havde forhøjet hans indkomst med 83.670 kr.
Det fremgik af sagens oplysninger, at klageren var ansat i  

 selskabet B A/S.
I forbindelse med afhændelse af samtlige aktier i  

 selskabet besluttede den tidligere personlige ejer af tømmerhandlen,  

 at klageren skulle modtage et beløb på 500.000 kr. for "lang og  

 tro tjeneste" i virksomheden.
Beløbet var af arbejdsgiveren på  

 bilag til lønseddel for klageren benævnt  

 jubilæumsgratiale, mens beløbet på lønsedlen var  

 rubriceret som fratrædelsesgodtgørelse med tilføjelsen  

 "Afskedsgave fra B". Hovedparten af beløbet var af arbejdsgiveren  

 indbetalt på en ratepensionsordning, 416.330 kr.
 Foruden klageren, der på daværende tidspunkt  

 var prokurist i selskabet, fik også selskabets regnskabsfører  

 udbetalt et større beløb, mens de øvrige ansatte fik  

 udbetalt beløb på 4.000-5.000 kr.
 Af notat udarbejdet af Told- og Skatteregionen i  

 forbindelse med en foretaget arbejdsgiverkontrol hos selskabet fremgik, at  

 beløbene til klageren og forretningsføreren var givet som  

 jubilæumsgratialer og indberettet til beskatning i henhold til  

 ligningslovens § 7 0, mens beløbene til de øvrige medarbejdere  

 var indberettet som A-indkomst.
Ingen af de ansatte blev opsagt i forbindelse med den  

 tidligere ejers afhændelse af aktierne i selskabet, idet alle  

 medarbejdere fortsatte deres ansættelse i selskabet på  

 uændrede løn- og ansættelsesvilkår.
Klageren  

 fortsatte således også ansættelsen på uændrede  

 vilkår, og efterfølgende blev han af de nye ejere forfremmet til  

 direktør i selskabet.
 Det udbetalte beløb var af den stedlige  

 skatteforvaltning blevet beskattet i henhold til ligningslovens § 7 O.
Told- og Skatteregionen havde efterfølgende  

 omkvalificeret en del af beløbet til løn, idet regionen havde  

 fundet, at beløbet skulle behandles som en  

 fratrædelsesgodtgørelse, og at der skulle ske omkvalificering af  

 en del af beløbet til løn, der ville være opnået i  

 en opsigelsesperiode.
Regionen havde herefter anset klageren for  

 skattepligtig af 83.670 kr., opgjort som (500.000 - 416.330) kr., som  

 almindelig lønindkomst.
Regionen havde blandt andet henvist til  

 Ligningsvejledningen pkt.
A.B.1.4.1., Landsskatterettens kendelse af 27.  

 januar 1972, offentliggjort i Meddelelser fra Landsskatteretten 1972.121, og  

 Told- og Skattestyrelsens udtalelse af 1. juli 1996, offentligjort i  

 Tidsskrift for Skatter og Afgifter 1996.620.
Klagerens repræsentant havde over for  

 Landsskatteretten principalt nedlagt påstand om, at hele beløbet  

 var omfattet af ligningslovens § 7 O.
Subsidiært havde  

 repræsentanten nedlagt påstand om, at regionens afgørelse  

 var ugyldig på grund af formelle fejl under sagsbehandlingen.
Til støtte for den principale påstand havde  

 repræsentanten anført, at bestemmelsen i ligningslovens § 7 O,  

 stk. 1, nr. 2, efter sin ordlyd, hvilken ordlyd tillige var anvendt i  

 cirkulære nr. 181 af 1. december 1995, pkt. 2.3.3., kun omfattede  

 situationer, hvor der skete faktisk fratræden.
Repræsentanten  

 havde desuden anført, at det i Ligningsvejledningen vedrørende  

 spørgsmålet anførte og afgørelsen i  

 Landsskatterettens kendelse af 27. januar 1972, offentliggjort i Meddelelser  

 fra Landsskatteretten 1972.121, netop vedrørte tilfælde, hvor  

 der rent faktisk skete fratræden af stillingen.
 Til støtte for at der i tilfælde, hvor der  

 ikke skete fratræden, ikke skulle ske omkvalificering til løn i  

 en opsigelsesperiode, havde repræsentanten henvist til  

 Landsskatterettens kendelse af 15. januar 1973, offentliggjort i Meddelelser  

 fra Landsskatteretten 1973.121 og Landsskatterettens kendelse af 18. januar  

 1990, offentliggjort i Tidsskrift for Skatteret 1990.232.
Repræsentanten havde videre anført, at reglen  

 om indfortolket løn i en opsigelsesperiode måtte anses for  

 indført for at forhindre, at man i forbindelse med en  

 stillingsopsigelse i stedet for løn i opsigelsesperioden udbetalte  

 fratrædelsesgodtgørelse for at opnå en lempeligere  

 beskatning.
Dette var der imidlertid i nærværende sag ikke tale  

 om, idet klageren oppebar almindelig løn i den periode, som regionen  

 indfortolkede som opsigelsesperiode.
Repræsentanten havde herved  

 anført, at regionens fortolkning medførte, at klageren blev  

 beskattet af 18 måneders løn fra samme arbejdsgiver, hvilket  

 efter repræsentantens opfattelse måtte forekomme åbenlyst  

 forkert.
Vedrørende den subsidiære påstand havde  

 repræsentanten anført, at skiftende sagsbehandlere hos regionen  

 efter et arbejdsgiverkontrolbesøg påbegyndte en lang række  

 skriftlige og telefoniske henvendelser vedrørende den  

 skattemæssige behandling af det omhandlede beløb.
I forbindelse  

 hermed rettede regionen telefonisk henvendelse til repræsentanten og  

 oplyste, at man efter en fornyet vurdering ville henlægge sagen, hvis  

 der blev indsendt en erklæring fra de nye ejere, hvoraf fremgik, at  

 løn og ansættelsesvilkår var uændrede.
Som  

 følge heraf blev der udarbejdet og indsendt en erklæring til  

 regionen.
Samme dag modtog repræsentanten imidlertid en telefax fra  

 regionen, hvoraf fremgik, at man ikke havde til hensigt at overholde den  

 indgåede aftale.
Repræsentanten havde videre anført, at uagtet  

 at regionen flere gange havde startet sagsbehandlingen forfra, havde regionen  

 nu afsagt en kendelse med tilhørende sagsfremstilling.
Imidlertid  

 indeholdt sagsfremstillingen ikke to af de væsentligste punkter, punkt  

 6 (Deres bemærkninger og vurdering) og punkt 7 (Regionens endelige  

 afgørelse).
Repræsentanten havde på grundlag heraf  

 anført, at der var så væsentlige mangler ved  

 sagsfremstillingen, at kendelsen måtte betragtes som ugyldig.
Endvidere  

 havde repræsentanten anført, at kendelsen ikke var vedlagt en  

 klagevejledning.
 Regionen havde over for Landsskatteretten i anledning af  

 klagen udtalt, at regionen fortsat fandt, at beløbet skulle behandles  

 som en fratrædelsesgodtgørelse efter ligningslovens § 7 O, og at  

 der skulle ske omkvalificering til løn i en opsigelsesperiode.
For så vidt angik ugyldighedspåstanden havde  

 regionen oplyst, at det var korrekt, at der ikke var skrevet i  

 sagsfremstillingen under punkterne 6 og 7. Efter regionens opfattelse  

 medførte dette imidlertid ikke ugyldighed, idet der ikke var formkrav  

 til en sagsfremstillings indhold; denne skulle blot indeholde de i  

 forvaltningslovens §§ 22 og 24 beskrevne faktiske forhold samt relevante  

 lovhenvisninger.
Regionen havde oplyst, at der efter fremsendelsen af den  

 sidste agterskrivelse ikke fremkom yderligere indsigelser fra  

 repræsentanten, hvilket forklarede, hvorfor punkterne 6 og 7 var  

 udeladt.
Regionen fandt med henvisning til afgørelserne,  

 offentliggjort i Tidsskrift for Skatteret, 1995,605; 1997,105 og 1997,593, at  

 der ikke havde været sådanne mangler ved sagsbehandlingen, at  

 regionens afgørelse var ugyldig.
Regionen havde endvidere  

 anført, at det forhold, at der ikke var vedlagt klagevejledning ved  

 kendelsen ikke medførte ugyldighed, men blot at klagefristen blev  

 suspenderet, og da afgørelsen var påklaget til  

 Landsskatteretten, burde den manglende klagevejledning ikke medføre  

 konsekvenser for sagens videre forløb.
 Regionen havde videre fremført, at det forhold, at  

 klageren blev stillet som om han havde fået løn for 18  

 måneder på eet år, ikke var forskellig fra andre  

 tilfælde, hvor en skattepligtig modtog  

 fratrædelsesgodtgørelse fra een arbejdsgiver og påbegyndte  

 ansættelse hos en anden arbejdsgiver.
 Regionen havde subsidiært indstillet, at hele  

 beløbet, 500.000 kr., skulle beskattes som personlig indkomst, idet  

 regionen havde anført, at repræsentantens opfattelse måtte  

 forstås derhen, at der ikke skete fratræden af stillingen,  

 hvorfor der ikke var grundlag for at betragte beløbet som en  

 fratrædelsesgodtgørelse.
 Repræsentanten havde over for Landsskatteretten  

 oplyst, at B A/S havde eksisteret siden 1930/31, og at klageren i  

 indeværende år havde været ansat i virksomheden/selskabet i  

 27 år.
 Told- og Skattestyrelsen havde i udtalelse over for  

 Landsskatteretten tilsluttet sig regionens afgørelse.
Landsskatteretten fandt, at det omhandlede beløb, i  

 et tilfælde som det foreliggende, hvor der alene skete overdragelse af  

 aktierne i selskabet, og hvor klageren fortsatte ansættelsesforholdet  

 uændret og uopsagt hos B A/S, ikke var omfattet af  

 anvendelsesområdet for reglerne om  

 fratrædelsesgodtgørelser, jf. ligningslovens § 7 O, stk. 1, nr.  

 2. Retten fandt derfor, idet klageren ikke havde godtgjort, at beløbet  

 var ydet af en af de i øvrigt i ligningslovens § 7 O nævnte  

 anledninger, at det omhandlede beløb, 500.000 kr., ikke kunne  

 henføres til beskatning efter reglerne i ligningslovens § 7 O, og  

 retten fandt herefter, at klageren var skattepligtig af det omhandlede  

 beløb som almindelig skattepligtig indkomst, jf. statsskattelovens § 4  

 a.
Efter fradrag for indbetaling på ratepensionsordning, jf.  

 pensionsbeskatningslovens § 18, skulle (500.000 - 416.330) kr., 83.670 kr.,  

 derfor henføres til beskatning som personlig indkomst.
 For så vidt angik den af repræsentanten  

 nedlagte ugyldighedspåstand, fandt Landsskatteretten, idet retten kunne  

 tiltræde det af regionen anførte, at der ikke forelå  

 sådanne mangler ved den udarbejdede sagsfremstilling eller regionens  

 afgørelse, at der var grundlag for at anse afgørelsen for  

 ugyldig.
 Den påklagede ansættelse blev  

 stadfæstet.
