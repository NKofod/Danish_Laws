Bekendtgørelse om borgerenergifællesskaber og forholdet mellem borgerenergifællesskaber og elhandelsvirksomheder og kollektive elforsyningsvirksomheder1) I medfør af § 6 b, stk. 13 og § 9, i lov om elforsyning, jf. lovbekendtgørelse nr. 119 af 6. februar 2020, som ændret ved lov nr. 2196 af 29. december 2020, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Anvendelsesområde og definitioner § 1. Bekendtgørelsen finder anvendelse på borgerenergifællesskabers, elhandelsvirksomheders og kollektive elforsyningsvirksomheders opgaver og forpligtelser i forbindelse med deling, forbrug eller produktion af elektricitet inden for et borgerenergifællesskab.
 § 2. Ved næsten realtid forståes i denne bekendtgørelse i forbindelse med elmåling, en kort tidsperiode, normalt ned til sekunder eller op til tidsrammen for afregning af ubalancer.
Generelle bestemmelser § 3. Deltagelse i et borgerenergifællesskab og ejerskab af kapitalandele i et borgerenergifællesskab er åben og frivillig.
Deltagelse i et borgerenergifællesskab og ejerskab af kapitalandele i et borgerenergifællesskab kan dog begrænses af borgerenergifællesskabets interessentskabskontrakt eller vedtægter.
 Stk. 2. Deltagere og kapitalejere i et borgerenergifællesskab bevarer deres rettigheder og forpligtelser som elforbrugere, herunder som husholdningsforbruger og aktiv kunde.
Stk. 3. Hvis en deltager eller kapitalejer i et borgerenergifællesskab trækker sig ud af borgerenergifællesskabet finder de relevante selskabsretlige regler anvendelse afhængig af selskabsformen.
Retten til at trække sig ud af et borgerenergifællesskab påvirker ikke eventuelle hæftelsesforpligtelser for deltageren eller kapitalejeren i forhold til borgerenergifællesskabet eller forpligtelser indgået af borgerenergifællesskabet.
 Stk. 4. En deltager eller kapitalejer i et borgerenergifællesskab anvender sin ret til at vælge elhandelsvirksomhed efter elforsyningsloven § 6, 2. pkt., når borgerenergifællesskabet indgår en aftale om levering og deling af elektricitet med en elhandelsvirksomhed, jf. § 11. Dette påvirker dog ikke deltagerens eller kapitalejerens adgang til frit at aftale levering af elektricitet med en anden elhandelsvirksomhed, forudsat at den krævede tilslutning og de nødvendige målepunkter er etableret.
 § 4. Et borgerenergifællesskab kan etableres og drives som en forening, et interessentskab, et andelsselskab eller et kapitalselskab.
 Stk. 2. Fysiske og juridiske personer, der træffer beslutninger på et borgerenergifællesskabs vegne må ikke deltage i omfattende kommercielle aktiviteter og have energisektoren som primært område for økonomisk aktivitet. 1. pkt. omfatter medlemmer af ledelsen i virksomheder, der har energisektoren som primært område for økonomisk aktivitet.
 Stk. 3. Deltagere og kapitalejere i et borgerenergifællesskab, der deltager i omfattende kommercielle aktiviteter og har energisektoren som primært område for økonomisk aktivitet, må ikke opnå bestemmende indflydelse i borgerenergifællesskabet.
 Stk. 4. Uanset stk. 2 og 3 kan et borgerenergifællesskab etableres som elhandelsvirksomhed efter § 8, stk. 2, med det formål at foranstalte deling af elektricitet i borgerenergifællesskabet.
 § 5. Et borgerenergifællesskab kan ikke eje, etablere, købe eller leje distributionsnet.
Borgerenergifællesskabers aktiviteter vedrørende elektricitet og adgang til elektricitetsmarkeder § 6. Borgerenergifællesskaber kan beskæftige sig med produktion, levering, forbrug, aggregering, energilagring, energieffektivitetsydelser eller ydelser til opladning af elektriske køretøjer eller yde andre energiydelser til sine deltagere eller kapitalejere.
 § 7. Borgerenergifællesskaber er økonomisk ansvarlige for de ubalancer, som de skaber i elektricitetssystemet, og skal derfor være balanceansvarlige parter eller delegere deres balanceansvar til en balanceansvarlig i overensstemmelse med artikel 5 i forordning (EU) 2019/943.
 § 8. Et borgerenergifællesskab har adgang til alle elektricitetsmarkeder, enten direkte eller via tredjepart, på en ikke forskelsbehandlende måde.
 Stk. 2. Et borgerenergifællesskab skal etableres som elhandelsvirksomhed eller som aggregatorvirksomhed og omfattes af alle respektive regler herfor for at deltage direkte i elmarkedet.
 § 9. Borgerenergifællesskaber skal behandles på en ikkeforskelsbehandlende og forholdsmæssigt afpasset måde for så vidt angår deres aktiviteter, rettigheder og forpligtelser som elforbrugere producenter, elhandelsvirksomheder og aggregatorvirksomheder.
Deling af elektricitet § 10. Et borgerenergifællesskab kan, inden for borgerenergifællesskabet via det kollektive net, foranstalte deling af elektricitet, der produceres på de af borgerenergifællesskabet ejede elproduktionsanlæg, eller på elproduktionsanlæg ejet af deltagere eller kapitalejere, i borgerenergifællesskabet.
 Stk. 2. Deltagerne eller kapitalejerne kan forsynes med elektricitet fra produktionsanlæggene inden for borgerenergifællesskabet uden at være i direkte fysisk nærhed af elproduktionsanlægget og uden at være bag et fælles målepunkt.
 Stk. 3. Hvis elektricitet deles af et borgerenergifællesskab mellem dets deltagere eller kapitalejere, finder de gældende nettariffer og afgifter i forbindelse med disse elektricitetsstrømme anvendelse.
Aftalebaseret deling og oprindelsesgarantier § 11. Deling af elektricitet i borgerenergifællesskabet foranstaltes gennem aftale om levering af elektricitet med en elhandelsvirksomhed til deltagere eller kapitalejere i borgerenergifællesskabet jf. dog § 8, stk. 2. Elhandelsvirksomheden varetager fordeling og modregning mellem borgerenergifællesskabets deltagere eller kapitalejere ud fra borgerenergifællesskabets anmodning.
 Stk. 2. Levering af elektricitet til borgerenergifællesskabets deltagere eller kapitalejere i henhold til aftaleforholdet efter stk. 1 skal både omfatte elektricitet, der er produceret og delt i borgerenergifællesskabet og elektricitet, der er produceret uden for borgerenergifællesskabet, hvis den delte elektricitet ikke fuldt ud dækker elektricitetsforbruget for deltagerne eller kapitalejerne i borgerenergifælleskabet.
Stk. 3. Kravet om aftale efter stk. 1 bortfalder, hvis borgerenergifællesskabet selv varetager elhandelsvirksomhed.
I dette tilfælde skal borgerenergifællesskabet opfylde alle forpligtelser for varetagelsen af elhandelsvirksomhed.
 § 12. Borgerenergifællesskaber, skal jf. § 2 i bekendtgørelse om oprindelsesgaranti for VE-elektricitet anmode om udstedelse af oprindelsesgarantier for borgerenergifællesskabets delte produktion af VE-elektricitet.
 Stk. 2. Oprindelsesgarantierne skal annulleres af borgerenergifællesskabet eller dets elhandelsvirksomhed i forbindelse med delingen af elektriciteten inden for borgerenergifællesskabet.
 Stk. 3. Borgerenergifællesskabet kan vælge at annulleringen foretages af Energinet umiddelbart efter udstedelsen.
 Stk. 4. Såfremt Energinet udvikler en model for næsten realtids-baserede oprindelsesgarantier, skal disse lægges til grund for deling.
Netvirksomheders samarbejde § 13. Netvirksomheder skal samarbejde med borgerenergifællesskaber om at lette deling af elektricitet inden for borgerenergifællesskaber.
Borgerenergifællesskaber retter henvendelse til netvirksomheder om behov for konkrete tiltag for at lette deling af elektricitet inden for det respektive borgerenergifællesskab.
 Stk. 2. Borgerenergifællesskaber skal kompensere netvirksomheder i form af særskilte gebyrer for konkrete tiltag, som netvirksomheder iværksætter jf. stk. 1.
 Stk. 3. Forsyningstilsynet vurderer rimeligheden af kompensationen efter stk. 2.
Stk. 4. Pligten til samarbejde med et borgerenergifællesskab efter stk. 1. indtræder for den netvirksomhed, der har bevilling til at drive netvirksomhed i det netområde, hvor borgerenergifællesskabet etableres og drives.
Hvis et borgerenergifællesskab etableres og drives over flere netområder, vil pligten efter stk. 1 indtræde for de pågældende netvirksomheder i forhold til dette borgerenergifællesskab.
Tarifering § 14. Hvis borgerenergifællesskabers brug af nettet giver anledning til besparelser for de kollektive elforsyningsvirksomheder skal tariferingen af borgerenergifællesskaber udarbejdes ud fra de kollektive elforsyningsvirksomheders vurdering af fordelene for de kollektive elforsyningsvirksomheder ved borgerenergifællesskabers brug af nettet.
Metoden til udarbejdelse af tariffer efter 1. pkt. godkendes af Forsyningstilsynet, jf. elforsyningsloven § 73 a.
Undtagelse fra leveringspligten § 15. En elhandelsvirksomheds elprodukt, som udelukkende består i leveringen af elektricitet til deltagere eller kapitalejere i et borgerenergifællesskab, der alene er produceret på elproduktionsanlæg, der er ejet af borgerenergifællesskabet eller af deltagere eller kapitalejere i borgerenergifællesskabet, er ikke omfattet af pligten til levering af elektricitet efter elforsyningsloven § 6 b, stk. 1, jf. § 6 b, stk. 4, 5 og 8, selvom en eller flere deltagere eller kapitalejere i borgerenergifællesskabet er husholdningsforbrugere.
 Stk. 2. En elhandelsvirksomheds øvrige levering af elektricitet til deltagere eller kapitalejere i borgerenergifællesskaber, der er husholdningsforbrugere, skal ske via et elprodukt, der er omfattet af pligten til levering af elektricitet efter elforsyningsloven § 6 b, stk. 1, jf. § 6 b, stk. 4, 5 og 8.
Tilsyn § 16. Forsyningstilsynet skal identificere og overvåge fjernelsen af uberettigede hindringer og restriktioner for udviklingen af borgerenergifællesskaber.
Ikrafttræden § 17. Bekendtgørelsen træder i kraft den 31. december 2020.
Energistyrelsen, den 29. december 2020 Martin Hansen / Lars Nielsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/944/EU af 5. juni 2019 om fælles regler for det indre marked for elektricitet og om ændring af direktiv 2012/27/EU, EU-Tidende 2019, nr.
L 158, side 125.
