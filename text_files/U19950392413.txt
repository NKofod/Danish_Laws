Et antal renovationsarbejdere nedlagde arbejdet 30/1-95. Den 31/1-95  

 afholdtes fællesmøde, hvor det pålagdes arbejderne at genoptage arbejdet.
Fra  

 arbejdsgiverside forbeholdt man sig at indbringe sagen for Arbejdsretten,  

 såfremt pålægget ikke blev fulgt.
Da 4 af renovationsarbejderne ikke genoptog  

 arbejdet 1/2-95, blev de bortvist.
I den anledning blev arbejdsgiveren og  

 dennes organisation indklaget for Arbejdsretten.
Arbejdsretten fandt, at virksomheden med bortvisningen tilsigtede en  

 endelig afbrydelse af arbejdernes ansættelsesforhold.
Bortvisningerne kunne  

 herefter ikke betragtes som en lock-out.
Ved afgørelsen af, om der forelå en  

 overenskomststridig kollektiv bortvisning lagde Arbejdsretten til grund, at  

 virksomheden med den indledte arbejdsretlige behandling i hvert fald  

 foreløbig havde givet afkald på at gøre misligholdelsen af  

 arbejdsforpligtelsen gældende som grundlag for en uvarslet ophævelse af de  

 individuelle ansættelsesforhold.
Det på fællesmødet passerede måtte for de  

 strejkende fremtræde som en bekræftelse på, at et sådant afkald forelå, og at  

 sagen derfor i givet fald ville blive fortsat i Arbejdsretten med påstand om  

 bod for arbejdsnedlæggelsen.
Under disse omstændigheder måtte en kollektiv  

 bortvisning af medarbejderne være betinget af, at de forinden klart og  

 utvetydigt var advaret om, at en fortsættelse af strejken ville medføre  

 bortvisning, og at driftsmæssige hensyn gjorde en sådan reaktion nødvendig og  

 ikke gav virksomheden mulighed for at afvente den fortsatte fagretlige  

 behandling af konflikten.
Disse betingelser havde ikke været ar opfyldt,  

 hvorfor virksomheden dømtes til at betale løn i opsigelsesperioden og 75.000  

 kr. i bod.
Der fandtes ikke tilstrækkeligt grundlag for at idømme  

 arbejdsgiverorganisationen bod.
1. Under denne sag, der er indbragt for Arbejdsretten ved klageskrift af  

 8. februar 1995, har klagerne, Landsorganisationen i Danmark for  

 Specialarbejderforbundet i Danmark, over for de indklagede, Vognmandsfagets  

 Arbejdsgiverforening for virksomheden H.C.
Svendsen A/S, Lyngby, og på egne  

 vegne nedlagt følgende påstande:
1. Indklagede, H.C.
Svendsen A/S, har den 1. februar 1995 iværksat en  

 overenskomststridig lockout, subsidiært foretaget en overenskomststridig  

 kollektiv bortvisning af 4 renovationsarbejdere.
2. Indklagede, H.C.
Svendsen A/S, tilpligtes straks at bringe den  

 iværksatte overenskomststridige lockout til ophør samt at efterbetale  

 manglende løn pr. 1. februar 1995, subsidiært at efterbetale et beløb  

 svarende til løn i den overenskomstmæssige opsigelsesperiode, hvis det  

 statueres, at der foreligger en overenskomststridig kollektiv bortvisning.
3. Indklagede, H.C.
Svendsen A/S, tilpligtes - hvadenten den principale  

 eller den subsidiære påstand tages til følge - for overenskomstbrud at betale  

 en efter Arbejdsrettens skøn fastsat bod til Specialarbejderforbundet i  

 Danmark.
 4. Medindklagede, Vognmandsfagets Arbejdsgiverforening, tilpligtes for  

 delagtighed i overenskomstbrud at betale en efter rettens skøn fastsat bod  

 til Specialarbejderforbundet i Danmark.
 De indklagede har påstået frifindelse.
Baggrunden for den opståede tvist er en erkendt overenskomststridig  

 arbejdsnedlæggelse, der indledtes mandag den 30. januar 1995 ved normal  

 arbejdstids begyndelse blandt renovationsarbejderne i Skælskør Kommune,  

 hvoraf 4 blev bortvist i løbet af onsdag den 1. februar 1995 med den  

 begrundelse, at »du har siddet påbud om at optage arbejdet i dag kl.  

 06.00 overhørig.« 2. Af sagen fremgår, at den indklagede virksomhed udfører  

 renovationsarbejdet i Skælskør Kommune i henhold til kontrakt med kommunen,  

 hvorefter der på skift i 14-dages perioder afhentes gråt affald i en uge og  

 grønt affald i den følgende uge.
I slutningen af 1993 rettede Arbejdstilsynets Vestsjællands Amtskreds  

 henvendelse til kommunen og udtrykte forventning om, at der i løbet af 1.  

 halvår 1994 blev taget højde for arbejdsmiljøforholdene som beskrevet i  

 AT-anvisning nr. 4.1.01 om manuel håndtering og transport af dagrenovation  

 m.v.
Efter et foreløbigt svar fra kommunen og et senere afholdt møde med  

 deltagelse af repræsentanter for kommunen, den indklagede virksomhed og  

 Specialarbejderforbundet i Danmark traf kommunens tekniske udvalg den 9.  

 august 1994 beslutning om »at acceptere et tilbud fra kommunens  

 dagrenovatør H.C.
Svendsen A/S, på genindførelse af kærre til afhentning af  

 det grå affald (sække) med automatisk tømning i komprimatorvogn.  

 »Underretning herom blev sendt til samtlige implicerede med skrivelse af  

 30. august 1994, hvori det yderligere er anført bl.a.: »Der medtages kun  

 en sæk ad gangen på kærren.
Kærren forventes indført pr. 1. september  

 1994.« I løbet af efteråret 1994 kunne det imidlertid konstateres, at  

 renovationsarbejderne trods indskærpelse af påbudet herom ikke anvendte kærre  

 ved afhentning af affaldssækkene.
Der afholdtes derfor den 10. januar 1995 et  

 møde med deltagelse af repræsentanter fra forbundet, Vognmandsfagets  

 Arbejdsgiverforening og den indklagede virksomhed, hvorunder man nåede til  

 enighed om, at medarbejderne skulle overgå fra akkordaflønning til ugeløn.
I  

 referatet fra mødet hedder det bl.a.:
»Sagen diskuteredes, og parterne enedes om, at de ansatte fra uge  

 3/1995 overgår til ugeløn, og samtidig er parterne enige om, at de påbudte  

 kærrer skal anvendes, ligesom der er enighed om, at der kan anvendes  

 varierende ugentlig arbejdstid i henhold til §1, stk. 3, og der anvendes  

 køreskiver fra uge 3/1995.« 3. Som nævnt foran under punkt 1 blev arbejdet nedlagt mandag den 30.  

 januar 1995 ved normal arbejdstids begyndelse.
Samme dag fremsendte  

 Vognmandsfagets Arbejdsgiverforening til Landsorganisationen i Danmark  

 begæring om afholdelse af fællesmøde.
I skrivelsen hedder det bl.a.:
»H.C.
Svendsen A/S, -- har meddelt, at ca. 5 medlemmer af  

 Specialarbejderforbundet i Danmark ved arbejdstids begyndelse mandag den 30.  

 januar 1995 har nedlagt arbejdet.
De pågældende er beskæftiget med indsamling  

 af dagrenovation i Skælskør kommune.
Efter det for os oplyste skyldes arbejdsnedlæggelsen, at  

 renovationsarbejderne mener, at der bruges for mange timer på indsamlingen af  

 dagrenovation, efter at arbejdet fra uge 3 udføres på ugeløn i stedet for  

 akkord.--» Fællesmøde afholdtes den 31. januar 1995. I referatet fra mødet hedder det  

 bl.a.:
 »Fra arbejdstagerside erkendtes det, at der var tale om en  

 overenskomststridig arbejdsnedlæggelse.
 Det blev pålagt renovationsarbejderne at genoptage arbejdet snarest muligt  

 og senest ved normal arbejdstids begyndelse onsdag den 1. februar 1995.
 Fra arbejdsgiverside forbeholdt man sig at indbringe sagen for  

 Arbejdsretten, såfremt pålægget ikke blev fulgt.
 Fra arbejdstagerside mente man, at der forelå formildende omstændigheder i  

 sagen, da det kunne se ud til, at virksomheden planlagde systematisk  

 overarbejde.
Fra arbejdsgiverside bestred man dette og anførte, at varierende ugentlig  

 arbejdstid lige var indført, og at man først efter en længere periode kunne  

 vurdere det reelle tidsforbrug.« Da 4 af de 5 renovationsarbejdere ikke genoptog arbejdet onsdag den 1.  

 februar 1995, blev de som nævnt bortvist med den foran under punkt 1 gengivne  

 begrundelse.
 4. Bortvisningerne blev drøftet ved et fællesmøde den 6. februar 1995. I  

 referatet fra mødet hedder det bl.a.:
 »Fra arbejdsgiverside gjorde man gældende, at 4 ud af 5 medarbejdere  

 ikke genoptog arbejdet den 1. februar 1995, sådan som et fællesmødereferat af  

 31. januar 1995 havde pålagt dem.
 Den 1. februar 1995 kl. 6.00 gjorde virksomheden straks opmærksom på, at  

 konsekvensen ville blive, at der ville blive ansat andre til at udføre  

 arbejdet, hvis de ikke genoptog arbejdet.
 Da arbejdet fortsat ikke var blevet genoptaget ved middagstid den 1.  

 februar 1995, fik de 4 ansatte meddelelse om, at de ikke længere var ansat i  

 firmaet, som herefter ville ansætte andre til at udføre arbejdet.
 Fra arbejdstagerside bestred man, at der på noget tidspunkt var blevet  

 gjort opmærksom på, at der ville blive ansat andre, såfremt arbejdet ikke  

 blev genoptaget.
 Fra arbejdstagerside gjorde man gældende, at de stedfundne bortvisninger  

 er i strid med gældende overenskomster samt en omgåelse af det fagretlige  

 system.
Endvidere opfordrede arbejdstagersiden Vognmandsfagets  

 Arbejdsgiverforening til at pålægge sin medlemsvirksomhed øjeblikkeligt at  

 genansætte de bortviste.
I modsat fald tog man forbehold for at gøre  

 organisationsansvar gældende.
 Fra Vognmandsfagets Arbejdsgiverforenings side gjorde man gældende, at  

 virksomheden havde været nødsaget til at disponere som gjort af driftsmæssige  

 årsager, da affaldet skulle bortskaffes, fordi der kun udføres renovation  

 hver fjortende dag, idet der den ene uge køres grønt affald og den følgende  

 uge gråt affald.
Fra arbejdstagerside forbeholdt man sig at indbringe sagen som hastesag  

 for Arbejdsretten.« Klageskriftet af 8. februar 1995 blev behandlet på et forberedende  

 retsmøde i Arbejdsretten den 9. s.m.
I retsbogsudskriften fra mødet hedder  

 det bl.a.
»Indklagede kunne ikke erkende, at der skulle foreligge en  

 overenskomststridig lock-out, og var derfor ikke indstillet på at meddele  

 virksomheden pålæg om ophævelse af lock-outen.
Klagerne forbeholdt sig  

 herefter at nedlægge en yderligere påstand om organisationsansvar.« 5. For Arbejdsretten er der afgivet forklaring af en række vidner.
Renovationsarbejder Lars Christiansen har forklaret bl.a., at han blev  

 ansat i virksomheden i november 1991. Grunden til arbejdsnedlæggelsen den 30.  

 januar 1995 var, at tømningerne tog urimelig lang tid, når kærren skulle  

 bruges.
Det er rigtigt, at der i begyndelsen af måneden var opnået enighed om  

 at bruge kærren, men det viste sig, at det tog alt for lang tid.
Den 30.  

 januar mødte de kl. 5.30 og blev enige om at nedlægge arbejdet.
Det meddelte  

 de virksomhedens driftschef Leif Schandorff telefonisk ved 10-tiden.  

 Schandorff sagde, at det kunne de ikke, men der blev ikke givet nogen  

 advarsel om de eventuelle følger for deres vedkommende, da de gentog, at  

 arbejdet var nedlagt.
De blev efterfølgende orienteret af fagforeningen om  

 forløbet af fællesmødet den følgende dag.
De fik at vide, at sagen kunne ende  

 i Arbejdsretten, hvorimod der ikke blev sagt noget om, at de kunne blive  

 afskediget.
Dagen efter - den 1. februar 1995 - mødtes folkene igen kl. 5.30  

 og drøftede situationen.
Kun en af de 5 strejkende valgte at køre, hvilket  

 telefonisk blev meddelt Schandorff.
Vidnet fik af Schandorff besked om at  

 holde kontakt med fagforeningen.
Omkring middagstid blev vidnet kontaktet på  

 bopælen af Schandorff, der bad ham komme ud på arbejdspladsen og aflevere  

 nøglerne samt hente sin fyreseddel.
Han fulgtes med Rene Larsen derud, hvor  

 de afleverede nøglerne og fik fyresedlen, som han dog ikke ville kvittere  

 for, før han havde været i fagforeningen.
Vidnet havde ikke forud herfor fået  

 nogen advarsel om, at han og de andre ville blive fyret, hvis ikke arbejdet  

 blev genoptaget.
Talsmand Morten Christiansen har forklaret bl.a., at han blev ansat i  

 virksomheden i november 1991. Han blev bortvist den 1. februar 1995 ved  

 14-tiden uden forudgående advarsel.
Han fik blot besked om, at han skulle  

 komme ud på arbejdspladsen og aflevere nøgler og køreskiver.
Der var ingen  

 til stede, da han kom derud.
Han lagde nøglerne fra sig og modtog dagen efter  

 fyresedlen med posten.
Afdelingsformand Knud Larsen har forklaret bl.a., at organisationsmødet  

 den 10. januar 1995 blev afholdt på foranledning af forbundet.
Det, man nåede  

 til enighed om på mødet, løste imidlertid ikke problemerne, hvilket var  

 grunden til arbejdsnedlæggelsen den 30. januar.
Den bevirkede, at  

 virksomhedens direktør Carsten Claumarch indfandt sig på afdelingskontoret,  

 hvor han gav udtryk for, at han egentlig syntes, folkene burde fyres.
Vidnet  

 svarede hertil, at han ikke håbede, det kom så vidt, da man jo hidtil havde  

 været enige om, at man skulle se tiden an.
Efter fællesmødet orienterede  

 vidnet folkene om, hvad der var sket, og har i den forbindelse nok sagt, at  

 sagen kunne ende i Arbejdsretten, og at arbejdet så kunne blive frigivet.  

 Senere blev vidnet kontaktet af Leif Schandorff, der sagde, at man agtede at  

 fyre folkene, og at man ikke ville indbringe sagen for Arbejdsretten, da man  

 så ikke kunne fyre folkene.
Direktør Carsten Claumarch har forklaret bl.a., at han den 30. januar 1995  

 kørte til Skælskør for at tale med afdelingen, kommunen og folkene i  

 anledning af den iværksatte ulovlige arbejdsnedlæggelse.
Under samtalen med  

 afdelingsformand Knud Larsen gav denne udtryk for, at folkene nok ville blive  

 pålagt at genoptage arbejdet næste dag, og at de så ville på igang.
Vidnet  

 bemærkede hertil, at det i modsat fald godt kunne være, at man allerede i  

 morgen ville ansætte andre til at udføre arbejdet for at undgå driftsmæssige  

 forstyrrelser.
Han snakkede senere samme dag med talsmand Morten Christiansen  

 på dennes bopæl.
Morten Christiansen gav herunder udtryk for, at det slet  

 ikke havde været meningen, at det skulle komme så vidt, men folkene var  

 trætte af de mange timer.
Driftschef Leif Schandorff har forklaret bl.a., at han den 30. januar 1995  

 forsøgte at få telefonisk kontakt med folkene allerede ved 6-tiden om  

 morgenen.
Det lykkedes imidlertid ikke.
Ved 10.30-tiden blev han ringet op af  

 Lars Christiansen, der fortalte, at arbejdet var nedlagt, fordi folkene var  

 utilfredse med den megen tid, der nu medgik til arbejdets udførelse.
Vidnet  

 sagde, at de skulle gå i arbejde, hvortil der blev svaret, at det ville de  

 ikke.
Vidnet nævnte ikke ved den lejlighed noget om de mulige konsekvenser af  

 arbejdsnedlæggelsen, men gjorde opmærksom på, at der var tale om en  

 overenskomststridig arbejdsnedlæggelse.
Vidnet ringede på ny den 1. februar  

 om morgenen til Lars Christiansen og fik at vide, at kun en af de 5  

 strejkende ville gå i arbejde igen efter påbudet fra fællesmødet.
Samtalen  

 sluttede med, at vidnet meddelte Lars Christiansen, at han ville kontakte  

 Vognmandsfagets Arbejdsgiverforening, og at han ville opfordre folkene til at  

 kontakte fagforeningen.
Efter af have drøftet sagen med  

 arbejdsgiverforeningen valgte man fra virksomhedens side ikke at gå i  

 Arbejdsretten med sagen.
Vidnet kørte herefter til Skælskør og kontaktede  

 undervejs Lars Christiansen, som han underrettede om, at de ville blive  

 opsagt, hvis ikke de genoptog arbejdet, da de ikke havde efterkommet påbudet  

 fra fællesmødet.
Vidnet havde opsigelserne med for det tilfælde, at folkene  

 stod fast på at fortsætte arbejdsnedlæggelsen.
Samtalen sluttede med, at han  

 bad Lars Christiansen om at indkalde folkene, så de i givet fald kunne  

 aflevere nøgler og afhente deres personlige ting.
Under turen til Skælskør  

 kontaktede vidnet også afdelingsformand Knud Larsen og opfordrede denne til  

 at pålægge folkene at genoptage arbejdet, hvad han imidlertid allerede havde  

 gjort.
Vidnet orienterede også Knud Larsen om, at virksomheden i givet fald  

 ville opsige de pågældende medarbejdere.
Efter ankomsten til Skælskør  

 orienterede vidnet på ny Lars Christiansen og nu tillige Rene Larsen om  

 virksomhedens fremgangsmåde og opfordrede dem igen til at gå i arbejde, hvad  

 de ikke ville.
De fik herefter opsigelserne overrakt, men nægtede at  

 underskrive disse og henviste til, at virksomheden jo havde valgt at gå i  

 Arbejdsretten med sagen.
Opsigelserne blev herefter sendt anbefalet til dem.
6. Til støtte for de nedlagte påstande har klagerne anført, at baggrunden  

 for den erkendt overenskomststridige ar bejdsnedlæggelse var, at brug af den  

 påbudte kærre betød en væsentlig forøgelse af tidsforbruget til udførelsen af  

 renovationsarbejdet.
Folkenes reaktion indebar ingen vægring mod brug af  

 kærren, men mod det øgede tidsforbrug, der som påpeget på fællesmødet tydede  

 på planlagt systematisk overarbejde.
Når man i den situation fra  

 arbejdsgiverside valgte at indlede sædvanlig fagretlig behandling af  

 arbejdsnedlæggelsen og tog forbehold om at indbringe sagen for Arbejdsretten,  

 har man givet afkald på at forfølge sagen ved bortvisning af de medarbejdere,  

 som ikke fulgte pålægget fra fællesmødet om at genoptage arbejdet.
Da  

 bortvisningerne ikke var driftsmæssigt begrundede, foreligger der en  

 overenskomststridig lockout.
I hvert fald er der med den uvarslede opsigelse  

 af de omhandlede 4 medarbejdere sket en overenskomststridig kollektiv  

 bortvisning af disse, idet deres arbejdsnedlæggelse under de foreliggende  

 omstændigheder ikke var en så grov og væsentlig misligholdelse af  

 arbejdsforholdet, at det kunne berettige en bortvisning, ligesom de ikke  

 forud for bortvisningen var advaret på en tilstrækkelig klar og utvetydig  

 måde om konsekvenserne af en fortsat arbejdsvægring.
Tværtimod havde folkene  

 al anledning til at tro, at sagen i givet fald ville blive videreført i  

 Arbejdsretten.
 Da Vognmandsfagets Arbejdsgiverforening hverken på fællesmødet den 6.  

 februar 1995 eller under det forberedende retsmøde i Arbejdsretten den 9.  

 s.m. har villet efterkomme en opfordring fra arbejdstagerside om at pålægge  

 virksomheden at ophæve lockout'en og genansætte de bortviste medarbejdere,  

 har foreningen gjort sig delagtig i det skete overenskomstbrud og bør derfor  

 pålægges bodsansvar.
7. De indklagede har anført, at de bortviste 4 medarbejdere klart havde  

 misligholdt de individuelle ansættelsesforhold så groft, at det gav  

 virksomheden mulighed for at vælge mellem at forfølge sagen inden for det  

 fagretlige system eller - som sket - straks at bortvise de pågældende.
Forud  

 for arbejdsnedlæggelsen var der givet folkene klare instrukser om, hvorledes  

 arbejdet skulle udføres.
Disse instrukser blev ikke fulgt, og da der herefter  

 blev givet pålæg om, at de skulle efterleves, blev arbejdet nedlagt og ikke  

 genoptaget efter pålæg herom på fællesmødet.
Under disse omstændigheder var  

 der tale om en så grov misligholdelse af ansættelsesforholdet, at det var  

 berettiget at bortvise folkene, så meget mere, som driftsmæssige hensyn  

 gjorde dette nødvendigt.
Folkene var forinden advaret om, at det kunne blive  

 nødvendigt at ansætte nye folk, hvis arbejdet ikke snarest blev genoptaget.  

 Det blev de advaret om endnu engang den 1. februar 1995, inden opsigelserne  

 blev søgt afleveret til dem.
Der er således heller intet grundlag for at  

 pålægge den medindklagede arbejdsgiverforening organisationsansvar.  

 Virksomheden ville få meget betydelige vanskeligheder, hvis arbejdet ikke  

 snarest kom igang igen.
Derfor kunne man ikke pålægge virksomheden at  

 genansætte folkene, når der ikke forelå tilsagn om, at arbejdet i så fald  

 straks ville blive genoptaget.
8. ARBEJDSRETTEN SKAL UDTALE Efter det foreliggende tilsigtede virksomheden med bortvisningen af de  

 omhandlede 4 renovationsarbejdere en endelig afbrydelse af deres  

 ansættelsesforhold.
Under hensyn hertil og til, at driftsmæssige hensyn - og  

 ikke nogen »kamphensigt« - må antages at have været afgørende for  

 virksomhedens valg af denne løsning, finder Arbejdsretten det ikke godtgjort,  

 at bortvisningerne kan betragtes som en overenskomststridig lockout.
For  

 sagens udfald bliver det herefter afgørende, om der - som påstået subsidiært  

 - er sket en overenskomststridig kollektiv bortvisning af de omhandlede  

 medarbejdere.
Ved afgørelsen heraf lægger Arbejdsretten til grund, at virksomheden med  

 den indledte arbejdsretlige behandling af den erkendt overenskomststridige  

 arbejdsnedlæggelse i hvert fald foreløbig havde givet afkald på at gøre  

 misligholdelsen af arbejdsforpligtelsen gældende som grundlag for en uvarslet  

 ophævelse af de individuelle ansættelsesforhold.
Det på fællesmødet passerede  

 måtte for de strejkende fremtræde som en bekræftelse på, at et sådant afkald  

 forelå, og at sagen derfor i givet fald ville blive fortsat i Arbejdsretten  

 med påstand om bod for arbejdsnedlæggelsen.
Under disse omstændigheder måtte  

 en kollektiv bortvisning af medarbejderne være betinget af, at de forinden  

 klart og utvetydigt var advaret om, at en fortsættelse af strejken ville  

 medføre bortvisning, og at driftsmæssige hensyn gjorde en sådan reaktion  

 nødvendig og ikke gav virksomheden mulighed for at afvente den fortsatte  

 fagretlige behandling af konflikten.
Da det efter bevisførelsen ikke kan  

 anses for godtgjort, at disse betingelser var opfyldt, har den indklagede  

 virksomhed været afskåret fra at bortvise de pågældende, uden at det er  

 nødvendigt for Arbejdsretten at tage stilling til, om betingelserne for  

 bortvisning i øvrigt måtte være opfyldt.
 Som følge af det anførte skal virksomheden efterbetale et beløb, svarende  

 til løn til de 4 renovationsarbejdere i den overenskomstmæssige  

 opsigelsesperiode.
 Den af virksomheden herudover forskyldte bod fastsættes til 75.000 kr.
 De idømte beløb skal betales til Specialarbejderforbundet i Danmark.
Af referatet fra fællesmødet den 6. februar 1995 fremgår, at man fra  

 arbejdsgiverside anførte bl.a., at folkene var blevet advaret inden  

 bortvisningen, og at driftsmæssige hensyn havde gjort det nødvendigt at  

 disponere som sket.
Som sagen forelå oplyst både under fællesmødet og under  

 det forberedende møde i Arbejdsretten den 9. februar 1995, havde  

 Vognmandsfagets Arbejdsgiverforening således nogen føje til at anse  

 bortvisningerne for sket med rette.
Det kan ikke pådrage foreningen  

 bodsansvar, at foreningen under disse omstændigheder undlod at efterkomme  

 arbejdstagersidens opfordring til at pålægge virksomheden at genansætte de  

 bortviste medarbejdere.
Vognmandsfagets Arbejdsgiverforening frifindes derfor  

 for den nedlagte bodspåstand.
 Thi kendes for ret:
Indklagede, H.C.
Svendsen A/S, Lyngby, har foretaget en  

 overenskomststridig kollektiv bortvisning af 4 renovationsarbejdere og skal  

 derfor efterbetale et beløb svarende til løn til disse arbejdere i den  

 overenskomstmæssige opsigelsesperiode.
Indklagede, H.C.
Svendsen A/S, Lyngby, skal for over enskomstbrud betale  

 en bod på 75.000 kr.
 Beløbene skal betales til Specialarbejderforbundet i Danmark.
 Medindklagede, Vognmandsfagets Arbejdsgiverforening, frifindes for den  

 nedlagte bodspåstand.
 Sagens omkostninger, 2.000 kr., skal betales af de indklagede til  

 Arbejdsretten.
