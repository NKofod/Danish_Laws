 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Foreninger af erhvervsdrivende kan i  

 overensstemmelse med varemærkelovens §§ 1-3 ved registrering eller brug  

 erhverve eneret for deres medlemmer til at benytte særlige kendetegn for  

 varer eller arbejds- og tjenesteydelser, som medlemmerne tilbyder i deres  

 virksomhed.
 Offentlige myndigheder samt sådanne stiftelser og andre juridiske  

 personer, organisationer eller sammenslutninger, som fører kontrol med eller  

 fastsætter normer for varer eller arbejds- og tjenesteydelser, kan på  

 tilsvarende måde erhverve eneret til særlige kendetegn til benyttelse for de  

 varer eller arbejds- og tjenesteydelser, der er genstand for kontrol, eller  

 for hvilke normer er fastsat.
 Kendetegn, som omfattes af denne lov, kaldes fællesmærker.
 § 2.  Hvis ikke andet følger af bestemmelserne  

 nedenfor, gælder for fællesmærker de i varemærkeloven indeholdte regler, for  

 så vidt og i det omfang de efter deres beskaffenhed kan finde anvendelse.
 § 3.  Anmeldelse af et fællesmærke til registrering  

 indgives skriftlig til direktoratet for patent- og varemærkevæsenet.  

 Anmeldelsen skal foruden de i varemærkelovens § 17 nævnte oplysninger  

 indeholde angivelse af de for mærkets benyttelse fastsatte bestemmelser.
Godkendes anmeldelsen, indføres disse bestemmelser i registeret.
Senere  

 ændringer i bestemmelserne skal af mærkets indehaver inden 3 måneder anmeldes  

 til direktoratet for patent- og varemærkevæsenet til indførelse i registeret.
 § 4.  Overdragelse af et registreret fællesmærke kan  

 kun registreres, såfremt mærket ikke skønnes egnet til i den nye indehavers  

 hånd at vildlede offentligheden.
 § 5.  Registreringen af et fællesmærke kan ophæves ved  

 dom, såfremt forhold svarende til de i varemærkelovens § 25 og § 36 angivne  

 måtte indtræde, såfremt mærket strider mod almene samfundsinteresser, eller  

 såfremt ændringer i bestemmelserne for mærkets benyttelse ikke behørigt  

 anmeldes tIl registeret.
 Sag kan anlægges af enhver, der har interesse deri, dog kan sag til  

 ophævelse af registreringen af et fællesmærke som stridende mod almene  

 samfundsinteresser alene anlægges af handelsministeren.
§ 6.  I sager om indgreb i retten til fællesmærker  

 skal kun mærkets indehaver anses som søgsmålsberettiget.
Krav om erstatning  

 kan nedlægges ikke blot for den skade, som måtte være påført  

 mærkeindehaveren, men også for den skade, der måtte være tilføjet de til  

 mærkets benyttelse berettigede.
 § 7.  Fællesmærker registreres i  

 fællesmærkeregisteret, der føres som en særlig afdeling af  

 varemærkeregisteret.
 Handelsministeren fastsætter nærmere bestemmelser om indgivelse og  

 behandling af anmeldelser til fællesmærkeregisteret, om registerets  

 indretning og førelse, om registreringens bekendtgørelse samt om afgifter for  

 anmeldelser, ekspeditioner, udskrifter m.v.
§ 8.  Bestemmelserne i denne lov træder i stedet for  

 lov nr. 102 af 7. april 1936 om fællesmærker.
De i henhold til nævnte lov af  

 1936 registrerede fællesmærker forbliver i registeret, uanset om de ikke  

 opfylder betingelserne i nærværende lov for at kunne registreres som nye  

 mærker.
 På fællesmærker, der er registreret i medfør af ovennævnte lov nr. 102 af  

 7. april 1936, finder den i varemærkelovens § 16 omhandlede registrering i  

 vareklasser først anvendelse ved registreringens fornyelse.
§ 9.  Tidspunktet for lovens ikrafttræden fastsættes  

 ved kongelig anordning.
Loven skal dog senest sættes i kraft den 1. oktober  

 1960.
 De ved lovens ikrafttræden foreliggende uafgjorte anmeldelser behandles  

 efter den hidtidige lovgivnings bestemmelser, medmindre anmelderen ønsker  

 anmeldelsen overført til behandling efter nærværende lov.
 For Grønlands og Færøernes vedkommende fastsættes tidspunktet for lovens  

 ikrafttræden ved kgl. anordning, hvorved tillige kan fastsættes sådanne  

 afvigelser fra lovens bestemmelser, som forholdene måtte tilsige.
 Givet på Amalienborg, den 11. juni 1959.
 Under Vor Kongelige Hånd og Segl.
 FREDERIK R.
 Kampmann.
