Fremsat den 23. oktober 2001 af  

 Pia Christmas-Møller (KF), Tom Behnke (KF),  

 Knud Erik Kirkegaard (KF) og  

 Henriette Kjær (KF) Forslag til folketingsbeslutning om uvildigt tilsyn med hjemmehjælpen Folketinget pålægger regeringen inden udgangen  

 af denne samling at fremsætte et lovforslag om udvidelse af det  

 uvildige tilsyn med indsatsen over for ældre, således at  

 embedslægeinstitutionen ligeledes skal føre tilsyn med  

 hjemmehjælpen.
Tilsynet skal omfatte besøg i private hjem med  

 varig hjemmehjælp og udføres på stikprøvebasis.
Bemærkninger til forslaget Værdighed og tryghed er  

 omdrejningspunktet for en god alderdom.
Tryghed i ældreplejen er  

 ensbetydende med, at ældre kan være sikre på at modtage  

 tilstrækkelig og kvalificeret hjælp, samt at det gøres  

 på en ordentlig måde.
En sådan garanti fås gennem et  

 effektivt tilsyn.
Det er en kommunal opgave at sørge for, at  

 ældre får den nødvendige hjælp.
Kommunerne  

 fastsætter selv deres serviceniveau, som beskrives via de lovpligtige  

 kvalitetsstandarder.
Det er ligeledes kommunalbestyrelsens opgave at  

 kontrollere, om hjælpen rent faktisk ydes i overensstemmelse med  

 såvel det vedtagne serviceniveau som den konkrete afgørelse.
Det  

 kommunale tilsyn er rettet mod, hvordan de kommunale opgaver løses.  

 Det være sig indholdet af tilbudene eller den måde, opgaverne  

 udføres på.
Kommunalbestyrelsen er forpligtet til to gange  

 årligt at foretage uanmeldt besøg på plejehjem og lignende  

 institutioner.
Det kommunale tilsyn suppleres af et uvildigt tilsyn forankret  

 i embedslægeinstitutionen.
Embedslægeinstitutionen  

 gennemfører én gang årligt et uanmeldt  

 tilsynsbesøg vedrørende de sundhedsmæssige forhold  

 på plejehjem m.v.
Indførelsen af det uvildige tilsyn blev besluttet  

 i forlængelse af en massiv og vidtfavnende kritik af standarden af  

 ældreplejen i landets plejehjem og plejeboliger.
Det var en helt  

 uacceptabel situation, som krævede indførelsen af et effektivt,  

 uvildigt tilsyn.
Gennem det uvildige tilsyn gives sikkerhed for, at de  

 ældre får den pleje og omsorg, som de har behov for, og at  

 udførelsen heraf sker på en ordentlig måde.
Det er imidlertid forslagsstillernes opfattelse, at man  

 ved at begrænse det uvildige tilsyn til kun at omfatte de svage  

 ældre på plejehjem overser den store gruppe af ældre, der  

 modtager hjemmehjælp.
Disse ældre har også krav på  

 tryghed i ældreplejen.
At det uvildige tilsyn ikke omfatter  

 ældre, som modtager hjælpen i eget hjem, forekommer at være  

 en uberettiget diskrimination.
Den seneste kritik af hjemmehjælpen  

 sår ikke bare tvivl om, hvorvidt de ældre får den pleje,  

 omsorg og hjælp, som de er blevet lovet, men også om, hvorvidt  

 den udføres på en ordentlig og værdig måde.
Der er  

 således behov for et uvildigt tilsyn, der kan skabe sikkerhed omkring  

 hjælp og pleje til de svage ældre, også selv om den  

 udføres i de ældres eget hjem.
Det er efter forslagsstillernes opfattelse helt  

 afgørende, at embedslægeinstitutionen som en uvildig instans er  

 omdrejningspunktet i tilsynet med indsatsen over for ældre.  

 Embedslægerne vil kunne foretage et uvildigt tilsyn med  

 hjemmehjælpen i forhold til kommunerne og dermed sikre, at kommunerne  

 lever op til deres forpligtelser.
Gennem et uvildigt tilsyn er det muligt at  

 skabe større tillid og tryghed omkring ældreplejen og den  

 praktiske hjælp.
Tilsynet skal naturligvis kun foregå med accept  

 fra hjemmehjælpsmodtageren.
Tilsynet skal omfatte hjemmehjælpen forstået  

 som den personlige pleje og den praktiske hjælp.
Dette begrundes i, at  

 den praktiske hjælp har betydning for den ældres helbred og  

 velvære.
Til eksempel har den generelle hygiejne såvel som det,  

 at den ældre får sund kost og væske, betydning for dennes  

 helbred.
Mange ældre er gangbesværede, og den praktiske  

 hjælp består derfor også i så simpel en opgave som,  

 at hjemmehjælpen stiller drikkevand frem.
Normalt foretager embedslægerne kun tilsyn med de  

 forhold, der har betydning for de ældres sundhedsfaglige tilstand.
En  

 del af den personaleudvidelse, som forslaget medfører, kunne  

 bestå i en ansættelse af personer med kompetence til at  

 bistå i en vurdering af den samlede hjemmehjælp.
Det foreslås, at embedslægerne foretager ca.  

 5.000 tilsynsbesøg årligt i hjem med varig hjemmehjælp.  

 Dette skønnes at kræve omkring 25 årsværk.
De  

 økonomiske konsekvenser forventes at beløbe sig til ca. 10 mio.  

 kr.
Skriftlig fremsættelse Pia Christmas-Møller (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om uvildigt tilsyn med  

 hjemmehjælpen.
(Beslutningsforslag nr.
B 72).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
