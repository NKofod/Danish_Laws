Bekendtgørelse om forhåndsanmeldelse m.v. af foder med oprindelse i eller afsendt fra Japan efter ulykken på atomkraftværket i Fukushima1) I medfør af § 1, § 2 og § 6, stk. 2, i lov om foderstoffer, jf. lovbekendtgørelse nr. 192 af 12. marts 2009, og efter bemyndigelse fastsættes:
Forhåndsanmeldelse § 1. Foderstofvirksomheder, der importerer foder omfattet af Kommissionens gennemførelsesforordning (EU) Nr. 297/2011 af 25. marts 2011 om særlige importbetingelser for foder og fødevarer, der har oprindelse i eller er afsendt fra Japan efter ulykken på atomkraftværket i Fukushima (Forordningen), skal anmelde enhver import af disse produkter til Plantedirektoratet.
Kontrol § 2. Plantedirektoratet fører kontrol med, at foderstofvirksomheder foretager anmeldelse som fastsat i § 1.
 Stk. 2. Plantedirektoratet kontrollerer, at erklæringer og resultater af eventuel fysisk kontrol er i overensstemmelse med kravene i Forordningen inden frigivelse af produkterne til fri omsætning.
 Stk. 3. Omkostningerne forbundet med kontrol afholdes af virksomheden, og Plantedirektoratets tidsforbrug betales efter §§ 13 og 14 i bekendtgørelse nr. 1489 af 15. december 2010 om betaling for kontrol af foder og foderstofvirksomheder.
 § 3. Plantedirektoratet kan efter § 2, stk. 4, i lov om foderstoffer, meddele de påbud og forbud, der anses for nødvendige for at sikre overholdelsen af Forordningen.
 Stk. 2. Udgifterne til opfyldelse af påbud og forbud efter stk. 1 påhviler den, som foranstaltningerne er rettet imod.
Straffebestemmelser § 4. Med bøde straffes den, der overtræder § 1, eller som undlader at følge et meddelt påbud eller forbud, jf. § 3. Med bøde straffes endvidere den, der overtræder Forordningens artikel 4 og artikel 7.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Ikrafttræden § 5. Bekendtgørelsen træder i kraft den 8. april 2011.
Plantedirektoratet, den 5. april 2011 Ole P.
Kristensen / Dorthe Nielsen 1) Bekendtgørelsen indeholder bestemmelser, der er nødvendige for anvendelsen af Kommissionens gennemførelsesforordning (EU) Nr. 297/2011 af 25. marts 2011 om særlige importbetingelser for foder og fødevarer, der har oprindelse i eller er afsendt fra Japan efter ulykken på atomkraftværket i Fukushima, EU-Tidende 2011, L 80, s. 5.
