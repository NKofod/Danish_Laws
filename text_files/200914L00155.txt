Bilag 1 Bilag 2 Betænkning afgivet af Skatteudvalget den 11. november 2009 Betænkning over Forslag til lov om indgåelse af protokol om ændring af overenskomstmellem Danmark og Schweiz til undgåelse af dobbeltbeskatningvedrørende skatter af indkomst og formue [af skatteministeren (Kristian Jensen)] 1. Udvalgsarbejdet Møder Høring Spørgsmål 2. Indstillinger og politiske bemærkninger Torsten Schack Pedersen V Karsten Lauritzen V Flemming Møller V Jacob Jensen V Mikkel Dencker DF Pia Adelsteen DF Mike Legarth KF Charlotte Dyremose KF Anders Samuelsen LA nfmd.
Nick Hækkerup S John Dyrby Paulsen S Thomas Horn S René Skau Björnsson S Thomas Jensen S Jesper Petersen SF Niels Helveg Petersen RV fmd.
Frank Aaen EL Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 17 Oversigt over spørgsmål og svar vedrørende L 17 Bilag 2 Nogle af udvalgets spørgsmål til skatteministeren og dennes svar herpå Spørgsmål 2, 3 og 7 og skatteministerens svar herpå er optrykt efter ønske fra S, SF og RV.
 Spørgsmål 2:
I hvilket omfang giver aftalen og den nugældende DBO mulighed for, at danske skattemyndigheder besøger Schweiz, og foretager besøg hos der registrerede selskaber for at konstatere, om der foregår en reel aktivitet i de pågældende selskaber på deres officielle adresse? Svar:
 Indledningsvis skal det understreges, at den væsentligste betydning af ændringen af artiklen om informationsudveksling er, at de schweiziske skattemyndigheder ikke kan afvise at give de danske skattemyndigheder oplysninger, som de danske myndigheder har anmodet om, med den begrundelses, at oplysningerne skal indhentes i en bank, eller at Schweiz ikke behøver oplysningerne til dets egen beskatning.
 Ændringerne har derimod ikke betydning for mulighederne for, at embedsmænd fra danske skattemyndigheder kan være til stede i Schweiz for at foretage undersøgelser hos andre selskaber der.
OECDs bemærkninger til artikel 26, stk. 1, nævner, at artiklen tillader udveksling af oplysninger på tre måder: efter anmodning, automatisk og spontant.
Det nævnes videre, at de kontraherende stater kan anvende andre teknikker til udveksling af oplysninger, herunder samtidige revisioner og tilstedeværelse af embedsmænd på et andet lands territorium.
 Vedrørende embedsmænds tilstedeværelse på et andet lands territorium nævner OECD-bemærkningerne, at skattemyndighederne i et land kan tillade, at repræsentanter fra det andet lands skattemyndigheder besøger det førstnævnte land for at udspørge fysiske personer eller undersøge et foretagendes bogføring eller være til stede ved undersøgelse, som foretages af førstnævnte lands myndigheder.
 OECD-landene har mulighed for at indsætte forbehold til OECD-modellen om, at de ikke vil følge en artikel i modellen, eller observationer om, at de ikke tilslutter sig den fortolkning af en artikel i modellen, som er angivet i OECD-bemærkningerne.
 Schweiz har hidtil haft forbehold både vedrørende artikel 26, stk. 1, og stk. 5, men har i marts 2009 trukket disse forbehold tilbage.
 Under alle omstændigheder tillader dobbeltbeskatningsoverenskomsternes artikel om informationsudveksling ikke, at skattemyndigheder fra et land på egen hånd foretager myndighedsudøvelse i form af kontrolbesøg hos personer og selskaber i et andet land.
 Artiklen tillader derimod, at danske embedsmænd efter aftale med et andet lands myndigheder kan besøge det andet land for at foretage undersøgelser hos personer eller foretagender i dette andet land eller for at være til stede ved det andet lands undersøgelser dér.
 Det vides ikke, om eller i hvilket omfang Schweiz, efter at forbeholdet vedrørende artikel 26, stk. 1, er trukket tilbage, vil tillade, at danske embedsmænd besøger Schweiz for at foretage undersøgelser dér.
 Spørgsmål 3:
I hvilket omfang kan danske skattemyndigheder få oplysninger fra de schweiziske myndigheder om selskaber registreret i Schweiz, herunder deres aktionærer og deres aktivitet, hvis de danske myndigheder har mistanke om, at det pågældende selskab ejes af danske aktionærer, men ikke har egentlig dokumentation for dette? Svar:
 Skattemyndighederne i Schweiz har pligt til at sende de oplysninger til de danske skattemyndigheder, som de danske skattemyndigheder anmoder om, når betingelserne i den nye artikel om informationsudveksling er opfyldt.
Det medfører især, at de oplysninger, der anmodes om, skal kunne forudses at være relevante for dansk beskatning, dvs. ansættelse af grundlaget for danske skatter og afgifter af enhver art.
De danske myndigheder skal altså i anmodningen begrunde, hvorfor de anser oplysningerne for at være relevante for dansk beskatning.
 Hvis danske myndigheder anmoder et andet lands myndigheder om oplysninger vedrørende et selskab i dette land, herunder dets ejerkreds og aktivitet, fordi de har mistanke om, at selskabet ejes af danske aktionærer, forudsættes de altså at kunne begrunde, dels hvorfor de har mistanke vedrørende ejerskabet og aktiviteten, dels hvilken betydning oplysningerne vil have vedrørende dansk beskatning.
 Spørgsmål 7:
 Med henvisning til artiklen »Masser af danske selskaber kryber i skattely« i Berlingske Tidende den 23. oktober 2009, hvor en skatterådgiver udtaler, at aftalen med Schweiz ikke er meget værd, med henvisning til at schweizerne ikke vil opgive bankhemmeligheden, ønskes oplyst, hvor detaljerede oplysninger de danske skattemyndigheder kan forvente at få fra Schweiz.
 Svar:
 Det schweiziske Forbundsråd har den 13. marts 2009 udstedt en erklæring om, at Schweiz har tilsluttet sig OECDs standard for administrativ bistand i skattesager i overensstemmelse med artikel 26 i OECDs modeldobbeltbeskatningsoverenskomst.
OECDs standard indebærer, at et lands skattemyndigheder ikke kan afvise at give et andet lands skattemyndigheder oplysninger, som de har anmodet om, med den begrundelse, at oplysningerne skal indhentes i en bank.
Standarden indebærer ikke, at et land skal opgive at have bankhemmelighed, men alene at bankhemmeligheden skal praktiseres således, at den ikke hindrer videregivelse af oplysninger til andre landes skattemyndigheder.
Erklæringen fra Det schweiziske Forbundsråd indeholder da heller ingen omtale af, at bankhemmeligheden skal bringes til ophør, hvorimod det nævnes, at tilslutningen til OECD-standarden ikke vil have nogen betydning for skatteydere, der er bosat i Schweiz.
 Det er på grundlag heraf min forventning, at detaljeringsniveauet for de oplysninger, som de danske skattemyndigheder fremover vil modtage fra de schweiziske skattemyndigheder, vil være det samme som for oplysninger, som de danske skattemyndigheder modtager fra andre udenlandske skattemyndigheder.
