Nr BSF 47 Forslag til folketingsbeslutning om indførelse af betalingsordninger,  

 betalingsringe, bompenge m.v. for den gennemkørende bilisme Fremsat af Margrete Auken (SF) Tommy Dinesen (SF) Aage Frandsen (SF) Steen  

 Gade (SF) Jes Lunde (SF) den 4. november 1997 Folketinget opfordrer regeringen til at skabe mulighed for, at kommuner og  

 amter som en del af region-, kommune- og trafikplanlægningen kan indføre  

 betalingsordninger, betalingsringe, bompenge m.v. for den gennemkørende  

 motoriserede trafik.
Bemærkninger til forslaget Forslaget er i det væsentlige en genfremsættelse.
Se beslutningsforslag B  

 114 fra folketingsåret 1995-96, Folketingstidende 1995-96, forhandlingerne s.  

 4863 og 6386 og tillæg A s. 4432, og beslutningsforslag B 105 fra  

 folketingsåret 1996-97, Folketingstidende 1996-97, forhandlingerne s. 4379 og  

 5523 og Tillæg A s. 4377.
Formålet med at oprette betalingsringe er at nedbringe CO2-forureningen og  

 trafikkens øvrige miljøbelastning af de tætte byområder.
Samtidig kan der  

 tilvejebringes midler til en udbygning/billigørelse af den kollektive  

 trafikbetjening af byerne.
Midlerne kan bruges til oprettelse af lokale  

 støjpuljeordninger til nedbringelse af trafikstøjen i belastede  

 boligområder/opholdsrum samt til at nedlægge parkeringspladser og opbygge  

 trafiksanerede veje og pladser.
En væsentlig årsag til den globale CO2--forurening er privatbillismen.
Det  

 er derfor vigtigt at gøre noget effektivt for at begrænse bilismen, hvis  

 problemet skal til livs.
Der findes ikke en enkelt metode til at løse  

 problemet.
I stedet kan der peges på flere forskellige elementer: større  

 miljøafgifter på benzin og diesel, differentierede afgifter på biler, således  

 at de mindst forurenende slipper billigst, forbedring af den kollektive  

 trafik, bedre forhold for »bløde« trafikanter etc.
De trafikskabte lokale miljøproblemer er størst i byerne.
Her er der ikke  

 kun tale om CO2-forurening, men også støjforurening og forurening som følge  

 af emissioner fra trafikken, bestående af sod, benzen, toulen, xylen og  

 kvælstofdioxider.
Disse mistænkes for at give luftvejsirritationer og nedsat  

 lungefunktion, især hos børn.
Der er derfor et helt akut behov for, at man  

 lokalt og regionalt får nogle planlægningsinstrumenter som f.eks.  

 betalingsringe til at regulere trafikmængden.
I dag har kommunerne og amterne  

 ikke mulighed for at anvende økonomiske styringsinstrumenter for at begrænse  

 den gennemkørende pendlertrafik.
Der er heller ikke på nuværende tidspunkt  

 mulighed for at anvende økonomiske styringsmidler til at begrænse f.eks. den  

 gennemkørende tunge lastbiltrafik i tætbebyggede byområder.
SF's synspunkter  

 bekræftes af en ny rapport fra Transportrådet (rapport nr. 97-05)  

 »Betalingssystemer på veje - trafik og teknologi«.
Ifølge rapporten  

 vil en betalingsring i det såkaldte Godsbanesnit i København kunne reducere  

 trafikken i den indre by med 5-10 procent.
På de store indfaldsveje kan  

 reduktionerne blive helt op til 20-25 procent.
Det er ikke kun i Danmark, at der diskuteres indførelse af betalingsringe.  

 For kort tid siden blev det vedtaget i Sverige, at Stockholm skal have  

 betalingsring.
I Oslo og Singapore har man haft disse ordninger længe, med  

 stor succes begge steder.
 I dag er spørgsmålet, hvem der kan beslutte at oprette en betalingsring,  

 indføre bompenge, pålægge vejskatter m.v.
SF mener, at denne kompetence bør overlades til de politisk valgte  

 forsamlinger i kommunerne og i særlige tilfælde til amterne.
Indtægterne fra  

 ordningerne skal samtidig øremærkes til en tiltrængt forbedring af den  

 kollektive trafik, således at den kollektive trafik kan opfylde det  

 transportbehov, der skabes, når pendlere lader bilen stå.
Da det ikke er muligt helt at fjerne biltrafikken fra byerne, skal der  

 være mulighed for, at en del af pengene anvendes til oprettelse af  

 »støj-puljer« til at formindske støjen i boligområder, der støder  

 op til større veje, herunder lydisolering af de boliger, der ligger tæt op af  

 større trafikanlæg.
Samtidig vil en sænkning af biltrafikken i byerne betyde,  

 at flere parkeringspladser kan nedlægges, og at der kan oprettes veje og  

 pladser, hvor både den kollektive trafik, cyklisterne og fodgængerne får  

 langt bedre vilkår.
De kommunale og regionale betalingsordninger skal således  

 også kunne anvendes til finansiering af sådanne formål.
Et muligt alternativ til bompenge er såkaldt roadpricing, hvor biler  

 pålægges en afgift præcist efter, hvor de kører og eventuelt hvornår.
Der vil  

 dog gå mindst 10 år, før roadpricing er en realistisk mulighed, og SF advarer  

 mod at gøre roadpricing til en sovepude.
Der er brug for handling nu.
Skriftlig fremsættelse Margrete Auken  (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af  

 betalingsordninger, betalingsringe, bompenge m.v. for den gennemkørende  

 bilisme.
(Beslutningsforslag nr.
B 47).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
