 En læreruddannelse på Den frie Lærerskole fandtes at måtte anses for  

 at være en sådan højere uddannelse, at støtte efter bistandslovens § 42 efter  

 det første år af uddannelsen skulle ydes dels som tilskud og dels som lån.
 Ankestyrelsen lagde herved særlig vægt på uddannelsens lighed med  

 folkeskolelæreruddannelsen, herunder uddannelsens varighed og  

 indtægtsniveauet for færdiguddannede.
 REDEGØRELSE FOR SAGEN:
En ansøger havde tidligere fået bevilget hjælp efter bistandslovens § 42 til gennemførelse af de 2 første år af læreruddannelsen på Den frie Lærerskole.
 I det tredie studieår var ansøgeren i praktik og modtog løn.
Ansøgeren søgte herefter det sociale udvalg om hjælp til færdiggørelse af uddannelsen.
Det sociale udvalg afslog ansøgningen, men blev af amtsankenævnet pålagt at yde hjælp.
Det sociale udvalg ydede herefter hjælpen som halvt tilskud/halvt lån.
 Ansøgeren klagede over, at hjælpen ikke blev ydet som fuldt tilskud.
Om uddannelsen på Den frie Lærerskole forelå oplyst, at en ansøger skal være fyldt 20 år, kunne dokumentere faglige kundskaber i dansk, matematik og engelsk eller tysk svarende til 10. klasse niveau samt have mindst 1 års erhvervserfaring.
Undervisningen er 5-årig og omfatter på 1., 2., 4. og 5. år teoretisk undervisning, mens eleven på 3. år skal have en praktikperiode af mindst 5 måneders varighed.
Indtægtsniveauet er ifølge oplysning fra De Frie Grundskolers Lærerforening det samme som for folkeskolelærere.
Uddannelse på Den frie Lærerskole giver mulighed for ansættelse ved højskoler, efterskoler, husholdningsskoler, håndarbejdsskoler og de fleste grundskoler.
Ansættelse i folkeskolen forudsætter en tillægseksamen på et seminarium.
Uddannelsen på Den frie Lærerskole er ikke optaget i den klassifikation af uddannelser (DUN-oversigten), som anvendes af Undervisningsministeriet og Danmarks Statistik, hvori de forskellige videregående uddannelser er indplaceret i en niveauinddeling fra 1 - 8, og hvor folkeskolelærere i øvrigt indplaceres på niveau 6.
 AFGØRELSEN, DER KLAGES OVER:
Amtsankenævnet fandt, at det sociale udvalg burde frafalde kravet om tilbagebetaling af en del af den hjælp, som ansøgeren i medfør af bistandslovens § 42 modtog til færdiggørelse af sin uddannelse på Den frie Lærerskole.
Nævnet lagde ved sin afgørlse vægt på kriterierne for optagelse på Den frie Lærerskole, uddannelsens opbygning, herunder længden af praktikperioden samt på at begyndelseslønnen for en lærer ikke afviger væsentligt fra begyndelseslønnen for en pædagog.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Bistandsloven, § 42.
Socialministeriets cirkulære af 17. december 1986 om hjælp efter bistandslovens § 42, pkt. 5 og 8.
 ANKESTYRELSENS AFGØRELSE:
Ankestyrelsen har taget udgangspunkt i Undervisningsministeriets opdeling af uddannelser i grunduddannelser, gymnasieuddannelser og videregående uddannelser og i at videregående uddannelser med en teoretisk del på maksimalt 3 år anses for korte videregående uddannelser.
Ankestyrelsen har endvidere taget udgangspunkt i den klassifikation af uddannelser, som anvendes af Undervisningsministeriet og Danmarks Statistik (DUN-oversigten).
Ankestyrelsen finder herefter, at uddannelsen på Den frie Lærerskole må anses for at være en sådan højere uddannelse, at støtte efter bistandslovens § 42 efter det første år af uddannelsen skal ydes dels som tilskud og dels som lån.
Ankestyrelsen har ved afgørelsen særlig lagt vægt på uddannelsens lighed med folkeskolelæreruddannelsen, herunder uddannelsens varighed og indtægtsniveauet for færdiguddannede.
 Ankestyrelsen ændrer således amtsankenævnets afgørelse.
Ankestyrelsens ændrede afgørelse medfører ikke adgang for socialudvalget til at kræve tilbagebetaling af det bevilgede uddannelseslån, som amtsankenævnet har pålagt det sociale udvalg at bevilge som fuldt tilskud.
Begrundelsen herfor er, at amtsankenævnets afgørelser ifølge § 18 i Socialministeriets bekendtgørelse nr. 120 af 28. marts 1985 af forretningsorden for amtsankenævnene ikke kan tillægges opsættende virkning med henblik på, at de indbringes for Ankestyrelsen.
