Nr BSF 17 Forslag til folketingsbeslutning om Erhvervs- og Selskabsstyrelsens  

 opgaver Fremsat af Rahbæk Møller (SF) Tommy Dinesen (SF) Jes Lunde (SF) Ebba  

 Strange (SF) den 25. januar 1991 Folketinget opfordrer industriministeren til at udvide Erhvervs- og Selskabsstyrelsens opgaver og beføjelser efter følgende retningslinjer:
Styrelsen skal systematisk undersøge baggrunden for unormale foreteelser  

 såsom hyppige revisorskift, for sen indlevering af regnskaber m.v.
Styrelsen  

 skal endvidere have mulighed for at gennemføre granskninger af selskaber.
Bemærkninger til forslaget Begivenhederne omkring Nordisk Fjer har endnu en gang aktualiseret  

 spørgsmålet om, hvem der har pligt til at reagere, når alle advarselslamper  

 lyser i et selskab.
Erhvervs- og Selskabsstyrelsen har visse tilsynsfunktioner, nemlig over  

 for anpartsselskaber vedrørende indskudskapitalbeløb, jf. § 85 a i lov om  

 anpartsselskaber.
Endvidere er styrelsen via delegation fra  

 fondsmyndighederne blevet egentlig tilsynsmyndighed over for erhvervsdrivende  

 fonde, idet registret kan afkræve fondene og deres revisorer oplysninger om  

 alle forhold.
Det er ikke realistisk at lade Erhvervs- og Selskabsstyrelsen være  

 tilsynsmyndighed over for alle aktie- og anpartsselskaber på samme måde, som  

 Finanstilsynet er tilsynsmyndighed for pengeinstitutterne.
Der er simpelt hen  

 for mange selskaber.
Men Erhvervs- og Selskabsstyrelsen bør være  

 tilsynsmyndighed i den forstand, at den reagerer, når der er tegn på unormale  

 forhold i et selskab.
I så fald bør styrelsen undersøge baggrunden for, at  

 der f.eks. ustandseligt skiftes revisor, eller at regnskaberne altid kommer  

 for sent.
Desuden bør der indføres en egentlig granskningsinstitution efter engelsk  

 mønster, dvs. mulighed for dybtgående undersøgelser af et selskabs forhold,  

 hvis foreløbige undersøgelser begrunder det.
Da en granskning kan give  

 anledning til negativ omtale af virksomheden, er det imidlertid væsentligt,  

 at der også er mulighed for at gennemføre diskrete undersøgelser, før der  

 træffes beslutning om en granskning.
Sådanne undersøgelser bør kunne finde  

 sted enten på styrelsens eget initiativ eller på baggrund af en henvendelse.  

 Eksempelvis bør andre myndigheder, herunder told- og skattemyndighederne,  

 pålægges en indberetningspligt til registret, såfremt de konstaterer  

 overtrædelser af regnskabs- eller selskabslove ved deres besøg i  

 virksomhederne.
Forslaget vil nødvendiggøre en udvidelse af personalet i Erhvervs~ og  

 Selskabsstyrelsen.
Forslagsstillerne afstår fra at vurdere størrelsen af den  

 nødvendige udvidelse.
