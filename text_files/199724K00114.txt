Nr BTL 114 Betænkning over Forslag til lov om ændring af lov om visse spil, lotterier  

 og væddemål (Ændring af fordelingsnøgler m.v.)   

 Nr L 114 1997-98. 2. samling Afgivet af Skatteudvalget Afgivet: 19980619 Udvalget har behandlet lovforslaget i nogle møder og har herunder stillet  

 spørgsmål til skatteministeren og kulturministeren, som disse har besvaret  

 skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Bløderforening, Dansk Cyklistforbund, Dansk Ungdoms Fællesråd, Danske Kvinders Nationalråd, DanToto A/S, De Samvirkende Invalideorganisationer, Folkekirkelige Organisationers Fællesudvalg, Friluftsrådet, Hjerteforeningen, Idrættens Fællesråd, Kræftens Bekæmpelse, Landsforeningen til Bekæmpelse af Cystisk Fibrose og Patient Foreningernes Samvirke.
 Der er af skatteministeren og to mindretal stillet ændringsforslag, hvorom  

 henvises til de ledsagende bemærkninger.
 Skatteministeren har under udvalgets arbejde med lovforslaget oplyst  

 følgende:
1. Vedrørende spejderhytter og vandrerhjem Der er tale om en uheldig formulering i lovforslagets bemærkninger.
Det er  

 ikke hensigtsmæssigt, at Friluftsrådet ikke længere skal have mulighed for at  

 støtte spejderhytter og vandrerhjem.
Omvendt bør der ikke på forhånd lægges  

 nogen bindinger på Lokale- og Anlægsfonden med hensyn til, hvilke  

 facilitetstyper den skal støtte.
Fonden skal udelukkende anlægge  

 kvalitetskriterier i behandlingen af ansøgninger, og ingen anlægstyper kan på  

 forhånd sikres støtte.
Fonden skal i den henseende alene være bundet af sin  

 formålsparagraf, som nedfældes i vedtægterne.
Heraf vil det fremgå, at anlæg  

 til friluftsformål også er omfattet af fondens virke på lige fod med andre  

 anlægstyper inden for idræt, fritid og kultur.
Det er alene fondens bestyrelse, der fastlægger de detaljerede  

 samarbejdsformer med andre partnere inden for området.
Det må formodes, at de  

 organisationer, der vil være repræsenteret i fondens bestyrelse, selv sikrer  

 et tæt og konstruktivt samarbejde.
2. Vedrørende Finansministeriets pulje til øvrige almennyttige  

 landsdækkende organisationer I bemærkningerne hertil, side 9, sidste pkt., skulle rettelig have stået:  

 Formålsgruppen er den samme som i dag, bortset fra landsdækkende sociale  

 organisationer, der er flyttet til Socialministeriet.
3. Vedrørende kompensation for Tipstjenestens rentetab ved acontoordningen Det foreslås at indføre en kompensation for det rentetab, som modtagerne  

 kan få, når overskuddet i Tipstjenesten (ekskl. renteindtægterne) er under  

 1.328 mio. kr. (1998-niveau).
 Det foreslås, at det sker ved at optage en bevilling til rentetab på de  

 årlige finanslove på op til 20 mio. kr., således at den samlede udlodning  

 ikke overstiger loftet på 1.328 mio. kr. (1998-niveau). Kompensationen vil  

 blive optaget på § 7. Finansministeriet, og vil indgå i reguleringen af  

 overskuddet til modtagerne efter regnskabsårets afslutning.
 Kompensationsordningen vil sikre, at modtagerne er stillet uændret i  

 forhold til i dag.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes og Det Radikale Venstres  

 medlemmer af udvalget) lovforslaget til vedtagelse med det af  

 skatteministeren stillede ændringsforslag.
Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse med de af  

 mindretallet og det af skatteministeren stillede ændringsforslag.
Vedtagelse  

 af mindretallets ændringsforslag er en forudsætning for, at mindretallet kan  

 stemme for lovforslaget ved 3. behandling.
 Med den eksisterende lov er der sket et utilsigtet skred i udlodningen til  

 de forskellige grupper af tilskudsmodtagere afhængigt af omsætnings- eller  

 overskudsudlodning.
Mindretallet ser gerne en langt mere grundlæggende ændring af hele tips-  

 og lottoområdet.
Hele overskuddet burde i virkeligheden køres ind under  

 finansloven og derefter uddeles til de forskellige områder som alle øvrige  

 finanslovmidler.
Dette ville medføre en større gennemskuelighed, og  

 lobbyisternes arbejde vil blive mere åbent og tilgængeligt for alle partier.
Den tidligere kulturminister, Ebbe Lundgaard, opnåede kort før valget en  

 såkaldt forståelse med idrættens organisationer, hvor der blev fastsat et  

 lidt mindre tilskudsprovenu til idrættens organisationer, samtidig med at  

 Lokale- og Anlægsfonden skulle styrkes, og idrættens udviklingsfond skulle  

 oprettes.
Udviklingsfonden var en begyndelse, som mindretallet gav udtryk for  

 godt kunne danne basis for en videre forhandling.
Valget stoppede imidlertid  

 sagen, og den nye kulturminister har nu sammen med Venstre, Det Konservative  

 Folkeparti og Centrum-Demokraterne forhandlet sig til et nyt resultat, som  

 går i den gale retning: flere penge til eliteidrætten og dermed reelt færre  

 penge til breddeidrætten.
Desuden indebærer regeringens aftale med de  

 borgerlige, at der bliver alt for få midler til de landsdækkende almennyttige  

 og sygdomsbekæmpende sociale organisationer samt til de grønne  

 organisationer.
Idrættens lobbyister har gennem en energisk indsats fået forhindret de  

 nødvendige ændringer i den hidtidige fordeling og fik fastholdt det resultat,  

 de har opnået ved, at de fra 1989 til 1996 har fået fordoblet tilskuddet af  

 tipsmidlerne til idrætten og specielt eliteidrætten, samtidig med at de samme  

 idrætsorganisationer vælter sig i sponsorpenge og tv-indtægter.
Også efter  

 denne lov er vedtaget, er det eliteidrætten her i landet, der flyder i penge,  

 mens den uorganiserede idræt, de lokale klubber, de sociale og de humanitære  

 organisationer mangler penge.
 Det overordnede sigte med de af mindretallet stillede ændringsforslag er  

 at bringe lovforslaget i overensstemmelse med den »forståelse«, som  

 den tidligere kulturminister, Ebbe Lundgaard, havde opnået med idrætten.
Et andet mindretal (Dansk Folkepartis medlem af udvalget) vil  

 redegøre for sin stilling til lovforslaget ved 2. behandling.
Mindretallet  

 vil stemme for det af skatteministeren stillede ændringsforslag og imod de af  

 mindretallene stillede ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for det af skatteministeren stillede ændringsforslag  

 og imod de af mindretallene stillede ændringsforslag.
Det er Fremskridtspartiets opfattelse, at hele Tips- og Lottosystemet skal  

 ændres.
Tips og Lotto er blevet en malkemaskine for penge til politisk  

 uddeling til venner og bekendte.
Den trafik skal stoppes.
Dertil kommer, at  

 Tipstjenestens monopol skal brydes.
Fremskridspartiet vil have et system på følgende måde: Tipstjenesten gøres  

 til et privat firma, der opdeles i divisioner med forskellige ejere.  

 Aktieselskabsformen kan være velegnet, således at forskellige firmaer,  

 organisationer og personer kan eje virksomheden.
Overskud fra  

 sportsrelaterede spil skal gå udelukkende til idrættens verden.
Overskud fra  

 Lotto og lignende ikke-sportsrelaterede spil skal fordeles til  

 sygdomsbekæmpende organisationer, sociale organisationer,  

 friluftsorganisationer samt idrætsorganisationer.
Fordelingstal skal ikke afgøres gennem politiske handler, men gennem  

 forholdstal ud fra ejerandel i den nye privatiserede og fraktionerede  

 Tipstjeneste.
Alle tilskud til humanitære organisationer, politiske  

 organisationer, kultur, kunstnere og alverdens tendentiøse forhold skal  

 stoppes.
 Fremskridtspartiet kan derfor ikke tilslutte sig det indgåede forlig om  

 fordelingen eller foreliggende lovforslag.
Fremskridtspartiet vil dertil påpege, at udviklingen med Tipstjenestens  

 fortsatte monopolvirksomhed og støvsugning af markedet for spillepenge  

 betyder, at listen over nødlidende organisationer vil vokse yderligere.  

 Derfor er Fremskridtspartiet imod, at Tipstjenesten får monopol på flere  

 spil.
Derimod skal der åbnes op for privat, fri konkurrence.
Et fjerde mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for det af skatteministeren stillede ændringsforslag,  

 de af mindretallet under nr. 2, 3, 5, 6 og 10 stillede ændringsforslag og det  

 under nr. 8 af et andet mindretal stillede ændringsforslag.
Mindretallet vil  

 stemme hverken for eller imod de øvrige af et andet mindretal stillede  

 ændringsforslag.
Kristeligt Folkeparti beklager meget, at regeringen og dens forligspartier  

 har nedskåret den del af Finansministeriets nuværende pulje i § 6 A, stk. 1,  

 nr. 8, til andre almennyttige formål, der omfatter andre humanitære,  

 velgørende og almennyttige formål fra 37,2 mio. kr. til 11,9 mio. kr.
Dermed  

 forringer man situationen voldsomt for en række humanitære, velgørende og  

 almennyttige formål, jf. skatteministerens besvarelse af spørgsmål 15 og 16  

 (bilag 49).
 Mindretallet kan støtte det af Socialistisk Folkeparti og Enhedslisten  

 stillede ændringsforslag nr. 8 om, at midler under Socialministeriet flyttes  

 til Finansministeriet.
Der henvises i den forbindelse til de Samvirkende Invalideorganisationers  

 henvendelse til udvalget (bilag 10), hvori det fremgår, at handicappede i  

 årtier har kæmpet en hård kamp for at blive integreret i det danske samfund  

 og blive betragtet som ligeværdige borgere både i lovgivningen og i det  

 almindelige dagligliv.
Det fremgår endvidere, at handicappede altid har været  

 modstandere af, at handicappolitik blev betragtet som Socialministeriets  

 anliggende, idet integrationen af handicappede kræver bred samfundsmæssig  

 indsats fordelt over alle ministerielle ansvarsområder.
 Mindretallet ønsker lovforslaget henvist til fornyet udvalgsbehandling  

 efter 2. behandling.
Æ n d r i n g s f o r s l a g Til § 1 Af et mindretal (SF og EL):
 1) I den under nr. 2 foreslåede § 6 A affattes  

stk. 1 således:
»Af det overskud på indtil 1.250 mio. kr., der fremkommer efter  

 udredelsen af statsafgiften, gevinsterne og udgifterne til administration,  

 afskrivning, henlæggelser m.v. samt dividende, fordeles 1) 62,9 pct. til Kulturministeriet, 2) 13,1 pct. til Undervisningsministeriet, 3) 4,1 pct. til Miljø- og Energiministeriet, 4) 5,6 pct. til Socialministeriet, 5) 3,0 pct. til Sundhedsministeriet, 6) 0,4 pct. til Forskningsministeriet, 7) 9,5 pct. til Finansministeriet, 8) 0,9 pct. til Grønland og 9) 0,5 pct. til Færøerne.« Af et mindretal (KRF):
 2) I den under nr. 2 foreslåede § 6 A, stk. 1,  

 affattes nr. 1  således:
 »1) 62,3 pct. til Kulturministeriet,».
 3) I den under nr. 2 foreslåede § 6 A, stk. 1,  

 affattes nr. 7  således:
 »7) 5,5 pct. til Finansministeriet,».
 Af et mindretal (SF og EL):
 4) I den under nr. 2 foreslåede § 6 B affattes stk. 1 således:
 »Kulturministeriets midler anvendes således:
 1) 7,1 pct. til Team Danmark.
 2) 27,2 pct. til Danmarks Idræts-Forbund.
 3) 25,0 pct. til Danske Gymnastik- og Idrætsforeninger.
 4) 3,6 pct. til Dansk Firmaidrætsforbund.
 5) 7,8 pct. til Lokale- og Anlægsfonden.
6) 29,3 pct. til kulturelle formål.« Af et mindretal (KRF):
 5) I den under nr. 2 foreslåede § 6 B, stk. 1,  

 affattes nr. 1  således:
»1) 7,1 pct. til Team Danmark.« 6) I den under nr. 2 foreslåede § 6 B, stk. 1,  

 affattes nr. 5  således:
»5) 6,3 pct. til Lokale- og Anlægsfonden.« Af skatteministeren, tiltrådt af udvalget:
7) I den under nr. 2 foreslåede § 6 C, stk. 2,  

 ændres »nævnets bestyrelse« til: »nævnet« og  

 »bestyrelsesmedlemmer« til: »medlemmer«, og før sidste  

 pkt. indsættes som nyt punktum: »Klage over Dansk Ungdoms Fællesråds  

 sagsbehandling og afgørelser om tildeling af støtte kan indbringes for  

 Tipsungdomsnævnet.« Af et mindretal (SF og EL), tiltrådt af et mindretal (KRF):
 8) I den under nr. 2 foreslåede § 6 E affattes  

stk. 1 således:
 »Socialministeriets midler anvendes således:
 1) 28,4 pct. til ældreorganisationer.
 2) 56,5 pct. til landsdækkende frivillige sociale organisationer.
3) 15,1 pct. til særlige sociale formål.« Af et mindretal (SF og EL):
 9) I den under nr. 2 foreslåede § 6 H affattes  

stk. 1 således:
 »Finansministeriets midler anvendes således:
 1) 58,2 pct. til landsdækkende almennyttige organisationer.
 2) 9,6 pct. til andre almennyttige formål.
 3) 30,6 pct. til medlemsforeninger af De Samvirkende  

 Invalideorganisationer og eventuelle andre organisationer, der fungerer som  

 interesseorganisation for handicappede, kronisk syge m.v.
4) 1,6 pct. til fremme af ligestilling af kvinder og mænd.« Af et mindretal (KRF):
 10) I den under nr. 2 foreslåede § 6 H, stk. 1,  

 affattes nr. 1 og 2  således:
 »1) 52,0 pct. til landsdækkende almennyttige organisationer.
2) 48,0 pct. til andre almennyttige formål.« Af et mindretal (SF og EL):
11) I den under nr. 2 foreslåede § 6 H indsættes  

 efter stk. 3 som nyt stykke »Stk. 4. Finansministeriet fordeler de i stk. 1, nr. 3 og 4,  

 nævnte midler efter indstilling fra henholdsvis De Samvirkende  

 Invalideorganisationer og Danske Kvinders Nationalråd.« B e m æ r k n i n g e r Til nr. 1 Fordelingen af overskuddet på ministerområder ændres som konsekvens af de  

 under 4, 8 og 9 foreslåede ændringer. Ændringen indebærer endvidere, at der  

 tilføres ca. 6 mio. kr. yderligere til Miljø- og Energiministeriet, hvis  

 pulje anvendes til støtte af friluftslivet fordelt af Friluftsrådet.
Til nr. 2, 3, 5, 6 og 10 Ændringsforslagene indebærer, at Finansministeriets pulje i lovforslaget  

 til andre almennyttige formål m.v., som fordeles af finansministeren med  

 godkendelse af Folketingets Finansudvalg, forhøjes fra ca. 11,9 mio. kr. til  

 ca. 34,8 mio. kr.
Der henvises i den forbindelse til, at der for 1997 blev  

 fordelt ca. 33 mio. kr. til »andre humanitære, velgørende og  

 almennyttige formål«, jf.
Finansministeriets aktstykke nr. 213 af 25.  

 maj 1998.
 Forøgelsen af puljen tages fra Team Danmark (ca. 9,4 mio. kr.) og Lokale-  

 og Anlægsfonden (ca. 13,5 mio. kr.), jf. ændringsforslagene 2, 5 og 6,  

 hvilket indebærer, at udlodningen til Team Danmark og Lokale- og Anlægsfonden  

 bliver uændret i forhold til den skønnede udlodning for 1997/98.
Til nr. 4 Under Kulturministeriets område foreslås Team Danmark tildelt ca. 9 mio.  

 kr. mindre end foreslået i lovforslaget.
Dansk Idræts-Forbund og Danske  

 Gymnastik- og Idrætsforeninger foreslås tildelt hver ca. 3 mio. kr. mindre  

 end foreslået i lovforslaget.
Udlodningen til Team Danmark bliver dermed  

 stort set uændret i forhold til den skønnede udlodning for 1997/98. For  

 Danmarks Idræts-Forbund og Danske Gymnastik- og Idrætsforeninger  

 neutraliseres den yderligere tildeling, som er sket i forhold til den aftale,  

 som næsten var på plads med Socialistisk Folkeparti og Enhedslisten.
Disse  

 ca. 15 mio. kr. fordeles som nævnt i bemærkningerne til ændringsforslag nr. 1  

 og 9. Beløbene for de øvrige modtagere under Kulturministeriet ændres ikke.
Til nr. 7 Ændringerne er af teknisk karakter.
Der vil fortsat - som anført i  

 bemærkningerne side 11, under »1. Ungdomsformål« - ikke ske  

 ændringer i forhold til den gældende § 7, stk. 7, 8 og 9. Der er alene tale  

 om, at dele af disse bestemmelser fastsættes af undervisningsministeren i en  

 bekendtgørelse.
Til nr. 8 Midlerne under Socialministeriet til handicaporganisationer og -foreninger  

 flyttes til Finansministeriet.
Beløbene for de øvrige modtagere under  

 Socialministeriet berøres ikke.
Til nr. 9 Midlerne til handicaporganisationerne og -foreningerne, som bliver  

 overført til Finansministeriet fra Socialministeriet, jf. ændringsforslag nr.  

 8, forøges med 7 mio. kr., og modtagerkredsen omformuleres til den hidtil  

 gældende.
 Endvidere foreslås det, at der oprettes en ny pulje på ca. 2 mio. kr. til  

 fremme af ligestilling af kvinder og mænd.
Til nr. 11 Det foreslås, at De Samvirkende Invalideorganisationer henholdsvis Danske  

 Kvinders Nationalråd som paraplyorganisationer (som hidtil for DSI's  

 vedkommende) indstiller fordelingen af midlerne, jf. ændringsforslag nr. 9,  

 til finansministeren.
