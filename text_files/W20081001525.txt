Ankenævnet fandt ikke grundlag for at pålægge Arbejdsdirektoratet at genoptage en sag om 7,4 timers karantæne som følge af for sen indbetaling af medlemsbidrag, da der ikke var kommet væsentlige nye oplysninger om faktiske eller retlige forhold, og der ikke var tale om sagsbehandlingsfejl Arbejdsmarkedets Ankenævn har behandlet Deres klage på møde den 28. august 2008.
Ankenævnet traf denne A F G Ø R E L S E Der er ikke grundlag for at pålægge Arbejdsdirektoratet at genoptage Deres sag.
 Ankenævnet tiltræder således direktoratets afgørelse af den 27. november 2007.
B E G R U N D E L S E En sag kan genoptages, hvis der fremkommer væsentlige nye oplysninger om faktiske eller retlige forhold, eller hvis der er sket sagsbehandlingsfejl.
 Ankenævnet finder ikke grundlag for at tilsidesætte direktoratets vurdering af, at der ikke er fremkommet væsentlige nye oplysninger i forhold til det grundlag, som forelå, da direktoratet den 22. december 2006 traf afgørelse om, at De skulle pålægges en karantæne på 7,4 timer som følge af for sen indbetaling af medlemsbidrag til a-kassen.
Ankenævnet har herved lagt til vægt på, at De den 21. juni 2007 anmodede direktoratet om at genoptage sagen, idet De anførte, at a-kassen uden Deres vidende og accept var begyndt at fremsende elektroniske indbetalingskort til Deres bank i stedet for at sende indbetalingskortene til Dem via postvæsenet.
A-kassen har imidlertid oplyst over for direktoratet, at a-kassen ikke har mulighed for at tilmelde medlemmer til elektronisk betaling.
 Ankenævnet finder på denne baggrund ikke, at der er grundlag for at pålægge direktoratet at genoptage sagen.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
