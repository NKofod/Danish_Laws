 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
§ 1 I borgerlig straffelov, jfr. lovbekendtgørelse nr. 527 af 1. november  

 1981, som ændret senest ved lov nr. 239 af 1. juni 1982, foretages følgende  

 ændring:
 § 110  c affattes således:
 »§ 110 c.  Med bøde, hæfte eller under skærpende  

 omstændigheder med fængsel indtil 3 år straffes den, som forsætligt eller  

 uagtsomt overtræder bestemmelser eller forbud, som i henhold til lov måtte  

 være givet til værn for statens forsvars- eller neutralitetsforanstaltninger.
Stk. 2.  Med bøde, hæfte eller under skærpende  

 omstændigheder med fængsel indtil 4 år straffes den, som forsætligt eller  

 uagtsomt overtræder bestemmelser eller forbud, som i henhold til lov måtte  

 være givet til gennemførelse af statens forpligtelser som medlem af De  

 Forenede Nationer.« § 2 I lov nr. 156 af 10. maj 1967 om visse forholdsregler i henhold til De  

 Forenede Nationers pagt foretages følgende ændring:
 I § 1 indsættes efter stk. 1 som nyt stykke:
» Stk. 2.  Endvidere kan der i en sådan anordning  

 fastsættes bestemmelser om, at udbyttet ved overtrædelser af anordningen skal  

 konfiskeres.« Stk. 2  bliver herefter stk. 3.
Givet på Amalienborg, den 6. juni 1985 Under Vor Kongelige Hånd og Segl MARGRETHE R.
