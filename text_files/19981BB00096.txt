Fremsat den 5. marts 1999 af Ole Donner (DF),  

 Kristian Thulesen Dahl (DF), Klaus Kjær (DF),  

 Pia Kjærsgaard (DF) og Peter Skaarup (DF) Forslag til folketingsbeslutning om ligestilling af ugifte samlevende med  

 ægtefæller og registrerede partnere i arveretlig henseende Folketinget pålægger regeringen at  

 fremsætte forslag til ændring af arveloven, der indebærer,  

 at arvereglerne for ægtefæller og registrerede partnere udvides  

 efter nærmere fastsatte regler til også at gælde for ugifte  

 samlevende, der har boet sammen på samme folkeregisteradresse i en  

 nærmere bestemt årrække.
Bemærkninger til forslaget Reglerne i den nuværende arvelov blev  

 til i 1950'erne, hvor familiemønstret var en del anderledes end i dag.  

 Arvereglerne skulle tilgodese den dengang typiske familie, der bestod af far,  

 mor og fælles børn.
I dag udgør kernefamilien kun en  

 tredjedel af alle ægteskaber, en anden tredjedel har sammenbragte  

 børn og den sidste tredjedel er barnløse.
Omkring 600.000 lever  

 sammen uden at være gift, og heraf har halvdelen af parrene  

 børn.
Reglerne for, hvem der arver hvad og fra hvem, lever ikke  

 op til nutidens moderne familiemønster med sammenbragte børn,  

 papirløse ægteskaber og faste kærester.
Forskellen  

 på loven og de faktiske forhold i samfundet kan give store  

 økonomiske problemer, når den ene part i et fast  

 papirløst parforhold dør.
I dag er det sådan, at arvinger efter en arvelader  

 er børn, børnebørn, ægtefælle, registreret  

 partner, forældre, bedsteforældre osv., mens der ikke er regler  

 for arv efter »papfædre«, stedmødre, weekendfamilier og  

 halvsøskende, medmindre arvelader har oprettet testamente herom.
Det  

 kan få helt uoverskuelige konsekvenser for dagens familieliv.
En fast  

 kæreste, der har boet sammen med den afdøde på samme  

 folkeregisteradresse gennem en årrække og haft fælles  

 økonomi med vedkommende, bliver i dag taberen, når arven skal  

 fordeles.
 Det er forslagsstillernes opfattelse, at det bliver  

 nødvendigt at foretage en revision af arveloven, så ugifte  

 samlevende sidestilles med ægtefæller og registrerede partnere i  

 arveretlige spørgsmål efter nærmere fastsatte regler.  

 Disse regler kunne eksempelvis være, at hvis man har boet sammen  

 på samme folkeregisteradresse gennem f.eks. fem år og har haft  

 fælles daglig økonomi, da er man i arveretlige  

 spørgsmål sidestillet med ægtefæller og registrerede  

 partnere.
 Det skal bemærkes, at for ægtefæller og  

 registrerede partnere påvirkes den efterlevendes arveretlige stilling i  

 dag i høj grad af reglerne om livsforsikring og pensionsopsparing.  

 Tilsvarende regler findes ikke for personer, der bor sammen papirløst.  

 Men med en ligestilling af samboende på samme folkeregisteradresse med  

 ægteskab og registreret partnerskab vil også livsforsikrings- og  

 pensionsopsparingsmæssige spørgsmål kunne  

 løses.
 Det er forslagsstillernes opfattelse, at en revision af  

 arveloven må tage højde for nuværende samlivsformer, som  

 jo i realiteten i folks bevidsthed indebærer ligestilling mellem gifte,  

 registrerede partnere og fast samboende.
Skriftlig fremsættelse Ole Donner (DF):
 Som ordfører for forslagsstillerne tillader jeg mig  

 herved at fremsætte:
Forslag til folketingsbeslutning om ligestilling af  

 ugifte samlevende med ægtefæller og registrerede partnere i  

 arveretlig henseende (Beslutningsforslag nr.
B 96).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
