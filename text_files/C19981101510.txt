I 1998 skal lønmodtagere, selvstændigt erhvervsdrivende og modtagere af  

 forskellige offentlige ydelser indbetale til en midlertidig  

 pensionsopsparing.
Dette følger af lov nr. 803 af 24. oktober 1997 om ændring  

 af lov om Arbejdsmarkedets Tillægspension med flere love (midlertidig  

 pensionsopsparing).
Det er Civilretsdirektoratets opfattelse, at bidrag til den midlertidige  

 pensionsopsparing - på samme måde som andre bidrag til obligatoriske  

 pensionsordninger - ikke bør indgå i grundlaget for beregningen af  

 bidragsevnen eller bidragsbehovet.
Der henvises til Skarrildhusberetningen  

 for 1996, pkt.
B.c.3.
 Den midlertidige pensionsopsparing kan til brug for bidragsberegningen  

 sammenfattes på følgende måde:
 * For lønmodtagere m.fl. udgør opsparingen 1 % af grundlaget for  

 arbejdsmarkedsbidraget efter lov om arbejdsmarkedsfonde § 8, stk. 1, litra a,  

 b, d og e.
 * For selvstændigt erhvervsdrivende udgør opsparingen 1 % af  

 bidragsgrundlaget efter lov om arbejdsmarkedsfonde § 10.
* For personer, der modtager dagpenge, revalideringsydelse og lignende,  

 opkræves der årligt 1.300 kr. som midlertidig pensionsopsparing.
Personer,  

 der kun oppebærer disse ydelser en del af året, skal betale en forholdsmæssig  

 del af de 1.300 kr.
 Pensionsopsparingen omfatter også personer under 18 år.
 Den midlertidige pensionsopsparing gælder ikke i følgende situationer:
 * For personer, der har frikort, undlades indeholdelse af  

 pensionsopsparing i det omfang, som A-indkomst udbetales uden indeholdelse af  

 A-skat.
 * Indbetalinger, der opgøres til 345 kr. eller derunder opkræves ikke.
 * Personer med DIS-indtægter er ikke omfattet af loven.
 * Personer, som i øvrigt ikke er skattepligtige i Danmark, er ikke  

 omfattet af loven.
I bidragssammenhæng vil de beløb, der skal indbetales til opsparingen i  

 almindelighed være af mindre betydning.
For så vidt angår beregningsgrundlag  

 for 1998 vil dette for erhvervsdrivende først fremgå af årsopgørelsen for  

 1998. Civilretsdirektoratet skal derfor for disse henstille, at der til brug  

 for bidragsberegningen tages udgangspunkt i den seneste foreliggende  

 årsopgørelse, medmindre det godtgøres, at beregningsgrundlaget i 1998 vil  

 fravige væsentligt herfra.
