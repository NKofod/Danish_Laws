Fremsat den 22. april 2009 af indenrigs- og socialministeren (Karen Ellemann) Forslag til Folketingsbeslutning Om Danmarks ratifikation af FNs Konvention af 13. december 2006 om rettigheder for personer med handicap Folketinget meddeler sit samtykke til, at Danmark ratificerer den Konvention om rettigheder for personer med handicap, som De Forenede Nationers Generalforsamling vedtog på sin samling den 13. december 2006.
Bemærkninger til beslutningsforslaget Almindelige bemærkninger A.. Konventionens forhistorie og vedtagelse FNs Konvention om rettigheder for personer med handicap har sit udspring i de principper, der er fastlagt i De Forenede Nationers Pagt af 26. juni 1945 om menneskets naturlige værdighed.
Hertil kommer de principper og rettigheder, som følger af de to konventioner om henholdsvis borgerlige og politiske rettigheder og økonomiske, sociale og kulturelle rettigheder af 16. december 1966. I konventionen om rettigheder for personer med handicap anerkendes vigtigheden af de principper og retningslinier, der er indeholdt i verdenshandlingsprogrammet for personer med handicap fra 1983 og i FNs Standardregler af 20. december 1993 om lige muligheder for handicappede.
I øvrigt anerkendes i konventionen, at diskrimination af en person på grund af handicap er en krænkelse af det enkelte menneskes naturlige værdighed samt behovet for at fremme og beskytte menneskerettighederne for alle personer med handicap, herunder vigtigheden af personlig autonomi, uafhængighed og retten til at træffe frie valg.
 Konventionen om rettigheder for personer med handicap blev vedtaget af FNs Generalforsamling den 13. december 2006 og undertegnet af Danmark den 30. marts 2007.
Konventionen trådte i kraft den 3. maj 2008 efter deponeringen af det 20. ratifikationsinstrument.
Den 16. april 2009 havde 139 stater undertegnet konventionen. 51 stater havde ratificeret konventionen.
B.
Danmarks ratifikation Ved ratifikationen påtager Danmark sig en folkeretlig forpligtelse til at indrette sin lovgivning og sin administrative praksis således, at konventionens krav opfyldes.
Konventionen indeholder visse bestemmelser, som efter regeringens vurdering har en sådan karakter, at de skal være gennemført ved lov forud for ratifikationen.
Der tænkes her på en række grundlæggende borgerlige og politiske rettigheder samt enkelte andre bestemmelser, hvis ordlyd nødvendiggør dette.
I alle de berørte tilfælde er der i Danmark allerede vedtaget relevant lovgivning.
 Der henvises i øvrigt til bemærkningerne til de enkelte bestemmelser.
 Konventionen dækker samtlige ministeriers områder og har været sendt i ekstern høring, hvor relevante institutioner og organisationer har haft mulighed for at afgive høringssvar.
 Alle har givet udtryk for tilslutning til, at Danmark ratificerer konventionen.
For så vidt angår Grønland, kan det oplyses, at Grønland endnu ikke har taget stilling til en eventuel deltagelse i konventionen.
For så vidt angår Færøerne, kan det oplyses, at det er planen, at spørgsmålet om ratifikation bliver forelagt Lagtinget i 1. halvår af 2009.
C.
Konventionens indhold C.1. Oversigt over konventionens bestemmelser Konventionen har til formål at sikre, at personer med handicap kan få fuldt udbytte af menneskerettighederne og de fundamentale frihedsrettigheder samt at fremme respekten for værdigheden hos personer med handicap.
 Konventionsteksten indledes med en præambel efterfulgt af en række bestemmelser om konventionens formål, definitioner, generelle principper, generelle forpligtelser samt lighed og ikke diskrimination, jf. artiklerne 1-5.
 Art. 6-8 vedrører specielt kvinder og børn med handicap samt forpligtelser om at øge bevidstheden i samfundet om personer med handicap.
 Art. 9 er en generel bestemmelse om tilgængelighed.
 Art. 10-30 indeholder en række borgerlige og politiske grundrettigheder samt økonomiske, kulturelle og sociale rettigheder.
 Art. 31 indeholder bestemmelser om statistik og dataindsamling vedrørende personer med handicap.
 Art. 32 omhandler internationalt samarbejde inden for konventionens område.
 Art. 33-40 angiver regler om gennemførelse og overvågning af konventionen.
 Art. 41-50 indeholder sædvanlige afslutningsbestemmelser om ratifikation, ikrafttræden, opsigelse m.v.
Det er karakteristisk for konventionen, at den indeholder en række overordnede målsætninger og en række bestemmelser om økonomiske, sociale og kulturelle rettigheder, som skal gennemføres ved foranstaltninger i videst muligt omfang inden for de ressourcer, der er til rådighed i de enkelte deltagerstater.
Dette betyder, at der ikke i konventionen er krav om, at sådanne foranstaltninger skal være gennemført på et bestemt tidspunkt.
C.2. Gennemgang af de enkelte bestemmelser og deres forhold til dansk ret Artikel 1 Formål Artikel 1 fastslår, at formålet med konventionen er at fremme, beskytte og sikre muligheden for, at alle personer med handicap fuldt ud kan nyde alle menneskerettigheder og grundlæggende frihedsrettigheder på lige fod med andre samt at fremme respekten for deres naturlige værdighed.
Artikel 1 beskriver, hvad der forstås ved personer med handicap.
Det anvendte handicapbegreb i Danmark tager afsæt i De Forenede Nationers standardregler om lige muligheder for handicappede, hvor betegnelsen handicap dækker over tab eller begrænsning af mulighederne for at deltage i samfundslivet på lige fod med andre.
Formålet med denne definition er at sætte fokus på mangler ved omgivelserne, der forhindrer personer med handicap i at deltage på lige fod med andre.
 Dette miljørelaterede handicapbegreb er i overensstemmelse med beskrivelsen af personer med handicap i artikel 1 i konventionen.
Artikel 2 Definitioner Artikel 2 indeholder definitioner af begreberne kommunikation, sprog, diskrimination på grund af handicap, rimelig tilpasning og universelt design.
Definitionerne stemmer overens med de tilsvarende danske begreber.
Det bemærkes i den forbindelse, at begrebet diskrimination også i denne konvention må fortolkes i overensstemmelse med sædvanen, hvorefter der er tale om diskrimination, når der foretages usaglig negativ forskelsbehandling.
Artikel 3 Generelle principper I artikel 3 redegøres for de generelle principper i konventionen.
De generelle principper er i overensstemmelse med konventionen om borgerlige og politiske rettigheder samt konventionen om økonomiske, sociale og kulturelle rettigheder.
I artiklen gengives principperne om a) respekt for menneskets naturlige værdighed, personlige autonomi, herunder frihed til at træffe egne valg, og uafhængighed af andre personer, b) ikke-diskrimination.
Artiklen fastsætter desuden en række principper med specifik relevans for personer med handicap.
Disse omfatter:
 c) fuld og effektiv deltagelse og inklusion i samfundslivet, d) respekt for forskellighed og accept af personer med handicap som en del af den menneskelige mangfoldighed og af menneskeheden, e) lige muligheder, f) tilgængelighed, g) ligestilling mellem mænd og kvinder, h) respekt for de udviklingsmuligheder som børn med handicap har samt respekt for deres ret til at bevare deres identitet.
 Konventionens principper er i overensstemmelse med de generelle principper i dansk handicappolitik, som bygger på De Forenede Nationers standardregler om lige muligheder for handicappede og omfatter kompensationsprincippet, sektoransvarlighedsprincippet, solidaritetsprincippet og ligebehandlingsprincippet.
Artikel 4 Generelle forpligtelser Deltagerstaterne forpligter sig ifølge artiklen til at træffe alle passende foranstaltninger til at gennemføre de rettigheder, der anerkendes i konventionen, og til at afskaffe diskrimination på grund af handicap.
Ved gennemførelse af konventionen skal deltagerstaterne rådføre sig med og aktivt involvere personer med handicap.
Endvidere fastslås det, at konventionen ikke påvirker bestemmelser i national lovgivning, som er bedre egnede til at virkeliggøre de rettigheder, der tilkommer en person med handicap.
Endelig påtager deltagerstaterne sig at afstå fra handlinger, som er uforenelige med konventionen, og sikre at offentlige myndigheder handler i overensstemmelse med konventionen.
 Deltagerstaterne skal ifølge bestemmelsen herudover bl.a. fremme forskning og udvikling af universelt designede varer, anvendelse af ny teknologi, herunder informations- og kommunikationsteknologi, samt tilgængelig information til personer med handicap om ny teknologi på området.
Bestemmelsen overlader generelt deltagerstaterne et skøn med hensyn til de midler, de hver for deres vedkommende agter at bringe i anvendelse med henblik på gennemførelse af konventionen.
For så vidt angår konventionens økonomiske, sociale og kulturelle rettigheder, fremgår det, at gennemførelsen af disse rettigheder kan ske progressivt og i videst muligt omfang inden for de ressourcer, der er til rådighed.
Artikel 5 Lighed og ikke-diskrimination Bestemmelsen fastslår, at deltagerstaterne skal anerkende, at alle er lige for loven samt forbyde enhver diskrimination på grund af handicap.
Det fremgår endvidere af bestemmelsen, at deltagerstaterne med henblik på at fremme lighed og afskaffe diskrimination skal tage alle passende skridt til at sikre, at der tilvejebringes rimelig tilpasning.
 Det er regeringens opfattelse, at bestemmelsen i konventionens artikel 5, stk. 2, ikke stiller krav om gennemførelse af generel lovgivning i Danmark, der forbyder diskrimination på grund af handicap på alle områder.
Det er et fundamentalt princip i dansk ret, at alle mennesker er lige for loven.
Personer med handicap nyder derfor samme rettigheder og beskyttelse efter lovgivningen som andre borgere.
Offentlige myndigheder er bundet af den almindelige forvaltningsretlige lighedsgrundsætning, der indebærer, at lige forhold skal behandles lige for loven.
Offentlige myndigheder må således ikke foretage usaglig negativ forskelsbehandling af personer med handicap.
Folketinget vedtog i 1993 beslutningsforslaget B 43 om ligebehandling og ligestilling mellem handicappede og ikke-handicappede.
I beslutningen henstiller Folketinget til alle statslige og kommunale myndigheder samt private virksomheder og organisationer at efterleve princippet om ligestilling og ligebehandling af personer med handicap med andre borgere.
Med henblik på at sikre, at personer med handicap på alle samfundsområder ligebehandles med andre borgere, blev der endvidere oprettet et Center for Ligebehandling af Handicappede.
Endelig blev Folketingets Ombudsmand anmodet om at følge udviklingen i ligebehandlingen af personer med handicap og eventuelt meddele påtale, hvor dette er muligt inden for ombudsmandsembedets kompetence.
 Bestemmelsen har sin parallel i artikel 26 i konventionen om borgerlige og politiske rettigheder samt artikel 2 i konventionen om økonomiske, sociale og kulturelle rettigheder.
Lov om forbud mod forskelsbehandling på arbejdsmarkedet m.v. indeholder et udtrykkeligt forbud mod forskelsbehandling på grund af handicap på arbejdsmarkedet.
Forbuddet gælder i forbindelse med ansættelsen, under ansættelsen og i forbindelse med afslutningen af et ansættelsesforhold og omfatter både direkte og indirekte forskelsbehandling.
Artikel 6 Kvinder med handicap Det anerkendes i artikel 6, at kvinder og piger med handicap udsættes for multidiskrimination, og at deltagerstaterne er forpligtede til at træffe passende foranstaltninger for at sikre, at kvinder og piger med handicap kan nyde alle menneskerettigheder og grundlæggende frihedsrettigheder uden diskrimination.
 Artikel 6 udspringer af artikel 26 i konventionen om borgerlige og politiske rettigheder samt artikel 3 i konventionen om økonomiske, sociale og kulturelle rettigheder.
 Lov om ligestilling af kvinder og mænd og Lov om ligebehandling af mænd og kvinder med hensyn til beskæftigelse m.v. forbyder diskrimination på grund af køn både inden for arbejdsmarkedet og uden for arbejdsmarkedet f.eks. i forhold til offentlig forvaltning eller erhvervsmæssig virksomhed.
Artikel 7 Børn med handicap Artikel 7 fastsætter, at deltagerstaterne skal træffe alle passende foranstaltninger til at sikre børn med handicap rettigheder på lige fod med andre børn.
Artikel 7 stemmer overens med artikel 24 i konventionen om borgerlige og politiske rettigheder samt artikel 10, stk. 3 i konventionen om økonomiske, sociale og kulturelle rettigheder.
Hertil kommer børnekonventionens artikel 3, 12 og 23.
 Artikel 7, stk. 2 har samme ordlyd som børnekonventionens artikel 3, stk. 1. I serviceloven er det præciseret, at der ved anvendelse af bestemmelserne om særlig støtte skal lægges afgørende vægt på, at støtte ydes ud fra barnets eller den unges bedste.
 Sundhedsloven samt lov om social service indeholder regler om behandling af og særlig støtte til børn med handicap.
Artikel 8 Bevidstgørelse Artikel 8 forpligter deltagerstaterne til at vedtage umiddelbare, effektive og passende foranstaltninger til at øge bevidstheden og respekten om personer med handicap i hele samfundet og bekæmpe stereotyper, fordomme og skadelig praksis samt fremme bevidstheden om evner hos og bidrag fra personer med handicap.
 I Danmark har sådanne initiativer bl.a. været en del af regeringens beskæftigelsesstrategi for personer med handicap fra 2004.
 Der er i satspuljen for 2009 afsat midler til information om rettighederne i konventionen med hensyn til personer med handicap.
Artikel 9 Tilgængelighed Artikel 9 forpligter deltagerstaterne til at træffe passende foranstaltninger til at sikre personer med handicap adgang til samfundets tilbud for at kunne deltage fuldt ud i alle livets forhold.
 Tilgængelighed er ikke en rettighed i sig selv, men er et af konventionens generelle principper, jf. konventionens artikel 3.
Artikel 9 omhandler tilgængelighed til tilbud og faciliteter, der er åbne for eller gives offentligheden.
Disse omfatter bygninger, veje, transportmuligheder og andre indendørs og udendørs faciliteter, herunder skoler, boliger, sygehuse og andre sundhedsfaciliteter og arbejdspladser samt informations- og kommunikationstjenester og andre tjenester, herunder elektroniske tjenester og nødberedskab.
Mere specifikt nævnes det, at der bl.a. skal træffes passende foranstaltninger med henblik på udarbejdelse af minimumstandarder og vejledninger, undervisning af involverede aktører i personer med handicaps tilgængelighedsproblemer samt med henblik på sikring af, at private udbydere af faciliteter og tilbud tager hensyn til tilgængelighedsproblematikker.
Der skal desuden træffes passende foranstaltninger med henblik på at lette tilgængeligheden til offentligt tilgængelige bygninger og andre faciliteter ved hjælp af forskellige former for bistands- og formidlingspersoner samt ved hjælp af skiltning med punktskrift og i letlæselige og letforståelige former.
Der skal herudover være adgang til teknologi og nye systemer på informations- og kommunikationsområdet, herunder internettet m.v.
Deltagerstaterne vurderer selv, hvilke midler der er passende for at sikre gennemførelsen af artiklens indhold, og hvilket tilgængelighedsniveau der er passende i en konkret situation.
Det er således væsentligt at vurdere konventionens målsætninger i overensstemmelse med specielt frednings- og samfundsøkonomiske hensyn.
Deltagerstaterne forpligtes til løbende at søge at forbedre forholdene for personer med handicap.
Det må forventes, at handicapområdet til stadighed vil være i udvikling, således at forventningerne til graden af samfundets tilgængelighed vil bevæge sig i takt med den teknologiske udvikling.
 Nedenfor nævnes en række foranstaltninger, der er centrale i den danske indsats for at skabe tilgængelighed for personer med handicap.
Bygningsreglementet (2008) indeholder krav om tilgængelige adgangsveje, handicapparkeringspladser, niveaufri adgang ind i bygninger, handicaptoiletter samt handicapelevator.
Bygningsreglementet gælder for alle nye bygninger og for eksisterende bygninger, når de ombygges eller overgår til anden anvendelse, og når ombygningen eller ændringen er væsentlig i forhold til bestemmelser i bygningsreglementet.
Der arbejdes løbende på at løfte niveauet for den ældre bygningsmasses handicaptilgængelighed.
Midlerne hertil er bl.a. sektorspecifikke kortlægninger af tilgængelighedsniveau samt offentlige puljer, herunder satspuljemidler og støttemuligheder til ombygninger.
 Vedrørende tilgængelighed til offentlige hjemmesider er der indgået en aftale mellem regeringen og de kommunale parter, hvorefter danske myndigheders hjemmesider skal leve op til den internationalt anerkendte standard for it-tilgængelighed WCAG, når hjemmesiderne udskiftes eller væsentligt ændres.
 Videnskabsministeriet, Finansministeriet, Beskæftigelsesministeriet og Indenrigs- og Socialministeriet har desuden præsenteret en fælles strategi for at styrke opmærksomheden om betydningen af tilgængeligheden af it-baserede arbejdsværktøjer på de offentlige arbejdspladser.
 Herudover er der i IT- og Telestyrelsen etableret en rådgivningsfunktion, der rådgiver offentlige myndigheder om it-tilgængelighed.
 På arbejdsmarkedet pålægger forskelsbehandlingsloven arbejdsgivere at foretage rimelige tilpasninger i konkrete tilfælde, hvor dette er hensigtsmæssigt for at imødekomme behovene hos personer med handicap.
 Herudover imødegås tilgængelighedsproblemer på arbejdsmarkedet ved hjælp af kompensationsmulighederne i lov om kompensation til handicappede i erhverv.
I transportsektoren imødegås tilgængelighedsproblemer bl.a. gennem kollektive løsninger.
Som supplement til de kollektive foranstaltninger tilbydes der kompenserende transportløsninger.
 I lov om social service er der fastsat en række ydelser, som har til formål at kompensere personer med handicap for deres funktionsnedsættelse i en sådan udstrækning, at de så vidt muligt gives adgang til samfundsdeltagelse på lige fod med andre borgere.
 For så vidt angår adgangen til boliger for personer med handicap, indeholder lov om almene boliger særlige bestemmelser om særlig indretning og adgang for personer med handicap til visse boliger, jf. beskrivelsen under bemærkningerne til artikel 19.
Som opfølgning på satspuljeaftalen for 2008 arbejdes der desuden på at etablere en tolkeløsning for på tværs af sektorer at sikre mennesker med hørehandicap bedre mulighed for at deltage i samfundslivet.
Der har siden år 2000 været adgang til tolkning på forsøgsniveau gennem Det Sociale Tolkeprojekt med henblik på at sikre tilgængelighed og deltagelse i samfundet generelt.
Artikel 10 Retten til livet I artikel 10 bekræftes ethvert menneskes ret til livet.
Artiklen er en parallel til artikel 6 i konventionen om borgerlige og politiske rettigheder.
 I lighed med fortolkningen af den tilsvarende artikel i børnekonventionen, antages det fra dansk side, at bestemmelsen alene vedrører barnets forhold efter fødslen.
Artikel 11 Risikosituationer og humanitære nødsituationer Artikel 11 forpligter deltagerstaterne til at træffe passende foranstaltninger til at sikre personer med handicap beskyttelse og sikkerhed i risikosituationer.
 I Danmark er forholdsreglerne i sådanne situationer reguleret i beredskabsloven.
Artikel 12 Lighed for loven Efter artikel 12 skal staterne anerkende, at personer med handicap har rets- og handleevne på lige fod med andre i alle livets forhold.
Deltagerstaterne skal træffe passende foranstaltninger for at give personer med handicap adgang til den støtte, de måtte have behov for, til at udøve deres rets- og handleevne.
Desuden skal medlemsstaterne sikre, at personer med handicap har lige ret til at eje eller arve ejendom, til at styre deres egne økonomiske forhold og til at have lige adgang til banklån, realkreditlån og andre former for økonomisk kredit.
Deltagerstaterne skal desuden sikre, at personer med handicap ikke vilkårligt fratages deres ejendom.
 Personer med handicap har efter dansk ret rets- og handleevne på lige fod med alle andre.
 De regler, som findes i værgemålslovgivningen, hvorefter der kan iværksættes værgemål for personer, der på grund af sindssygdom, herunder svær demens, eller hæmmet psykisk udvikling eller anden form for alvorligt svækket helbred er ude af stand til at varetage deres anliggender, hvis der er behov for det, må antages at være forenelige med konventionen.
Artikel 13 Adgang til retssystemet Deltagerstaterne skal ifølge artikel 13 sikre, at personer med handicap har effektiv adgang til retssystemet på lige fod med andre.
Retsplejeloven indeholder en række bestemmelser, som skal sikre, at personer med handicap har effektiv adgang til retssystemet på lige fod med andre.
Det kan i den forbindelse bl.a. nævnes, at personer med et høre- eller talehandicap har adgang til bistand i forbindelse med afviklingen af retssager, og at politiet eller anklagemyndigheden skal underrette retten, hvis der efter en konkret vurdering er behov for særlig hensyntagen til et vidne.
Endvidere kan retsbetjente eller andet personale ved retten yde bistand for at sikre den pågældendes fysiske adgang til retten, ligesom en person med handicap har mulighed for at blive ledsaget af en særlig støtteperson i retten.
Artikel 14 Frihed og personlig sikkerhed Efter artikel 14 skal deltagerstaterne sikre, at personer med handicap på lige fod med andre har ret til frihed og personlig sikkerhed og ikke ulovligt eller vilkårligt berøves deres frihed.
 Personer med handicap har efter dansk ret samme ret til frihed og personlig sikkerhed som alle andre og er på lige fod med andre beskyttet mod vilkårlig frihedsberøvelse.
 Adgangen til at indbringe administrativt bestemte frihedsberøvelser for domstolene er reguleret i retsplejeloven.
Artikel 15 Frihed for tortur eller grusom, umenneskelig eller nedværdigende behandling eller straf Det følger af artikel 15, at ingen må underkastes tortur eller grusom, umenneskelig eller nedværdigende behandling eller straf.
I særdeleshed må ingen uden sit frit afgivne samtykke underkastes medicinske eller videnskabelige eksperimenter.
 Personer med handicap nyder efter dansk ret samme beskyttelse mod tortur eller grusom, umenneskelig eller nedværdigende behandling eller straf som alle andre borgere.
 Det kan tilføjes, at Danmark har tiltrådt en række internationale konventioner, der indeholder forbud mod tortur.
Artikel 16 Frihed for udnyttelse, vold og misbrug Artikel 16 forpligter deltagerstaterne til at træffe alle passende foranstaltninger til at beskytte personer med handicap mod enhver form for misbrug, vold og udnyttelse.
Straffelovgivningen beskytter personer med handicap på lige fod med alle andre mod misbrug, vold og udnyttelse.
Der findes særlige bestemmelser i straffeloven om udnyttelse af en persons sindssygdom eller mentale retardering til at skaffe sig samleje uden for ægteskab, om institutionsansattes og tilsynsførendes samleje med institutionsanbragte og om udnyttelse af bl.a. en persons personlige vanskeligheder, manglende indsigt eller letsind til at skaffe sig selv eller andre uberettiget vinding (åger).
 Den kommunale tilsynsforpligtelse omfatter pligt til at føre tilsyn med tilbud og ordninger til personer med handicap.
Artikel 17 Beskyttelse af personlig integritet Bestemmelsen fastsætter, at enhver person med handicap har ret til respekt for sin fysiske og psykiske integritet på lige fod med andre.
Artikel 18 Retten til at færdes frit og til statsborgerskab Artikel 18 forpligter deltagerstaterne til at anerkende retten for personer med handicap til at færdes frit og frit at vælge deres opholdssted samt til statsborgerskab.
Desuden skal deltagerstaterne sikre, at børn med handicap registreres, har ret til et navn og statsborgerskab samt ret til at kende deres forældre.
 Lignende bestemmelser findes i FNs konvention om borgerlige og politiske rettigheder samt børnekonventionen.
Artikel 19 Retten til et selvstændigt liv og til at være inkluderet i samfundet I artikel 19 anerkendes retten for alle personer med handicap til at leve i samfundet med samme valgmuligheder som andre.
Dette omfatter muligheden for at vælge bopæl, herunder hvor og med hvem, adgang til støttetilbud i hjemmet samt nødvendig personlig bistand for at kunne leve og være inkluderet i samfundet.
Desuden omfatter det, at samfundets tilbud og faciliteter er tilgængelige for personer med handicap.
 Adgangen til støttetilbud i hjemmet samt til den nødvendige personlige bistand findes i servicelovens bestemmelser om praktisk og personlig hjælp samt ledsagerordningen, borgerstyret personlig assistance og andre kompenserende ydelser, der har til formål at sikre inklusion og normalisering med henblik på at kunne leve et selvstændigt liv.
Personer med handicap har adgang til alle offentligt støttede boliger i medfør af lovgivningen om almene boliger på lige fod med andre.
Hertil kommer, at der er særlige grupper af offentligt støttede boliger, bl.a. almene ældreboliger for ældre og personer med handicap, som personer med handicap har særlig adgang til, og som er forbeholdt for og særligt indrettet til personer med handicap og ældre mennesker.
Artikel 20 Personlig mobilitet I artikel 20 forpligtes deltagerstaterne til at sikre personer med handicap personlig mobilitet med størst mulig uafhængighed.
Dette skal bl.a. sikres ved at tilvejebringe mobilitetshjælpemidler og bistands- og formidlingspersoner samt undervisning i mobilitetsfærdigheder.
 Artiklens forpligtelser er blandt andet opfyldt ved servicelovens regler om hjælpemidler, støtte til befordring, herunder reglerne om støtte til køb af bil, mulighederne for ledsagelse m.v.
Artikel 21 Ytrings- og meningsfrihed samt adgang til information Staterne skal ifølge denne bestemmelse træffe alle passende foranstaltninger til at sikre, at personer med handicap kan udøve deres ret til ytrings- og meningsfrihed, herunder skal massemedierne og private udbydere henholdsvis opfordres og tilskyndes til at levere deres information og ydelser i tilgængelig form.
 Alle borgere har ret til ytrings- og meningsfrihed i Danmark.
 Bestemmelsen tager afsæt i artikel 19 i konventionen om borgerlige og politiske rettigheder.
 For så vidt angår adgang til information, henvises til bemærkningerne under artikel 9.
Artikel 22 Respekt for privatlivet Det fastsættes, at ingen personer med handicap må udsættes for vilkårlig eller ulovlig indblanding i sit privatliv eller familieliv, sit hjem eller sin brevveksling eller andre angreb på sin ære eller sit omdømme.
 Artiklen udspringer af artikel 17 i konventionen om borgerlige og politiske rettigheder.
 Personer med handicap nyder samme beskyttelse af deres privat- og familieliv som alle andre borgere i Danmark.
Artikel 23 Respekt for hjemmet og familien Ifølge artiklen skal der træffes effektive og passende foranstaltninger til at afskaffe diskrimination af personer med handicap i alle forhold vedrørende ægteskab, familieliv, forældreskab og personlige forhold.
Hertil kommer rettigheder og ansvar i henseende til værgemål, formynderskab, adoption og fertilitet.
Børnenes tarv skal altid være af afgørende betydning.
Der skal gives støtte til børn med handicap og deres familie.
 Bestemmelsen tager afsæt i artikel 23 i konventionen om borgerlige og politiske rettigheder.
 Personer med handicap har efter dansk ret samme rettigheder som alle andre med hensyn til ægteskab, familieliv og forældreskab m.v.
 De begrænsninger, der bl.a. findes i ægteskabsloven, hvorefter personer under værgemål ikke kan indgå ægteskab uden værgens samtykke, og i adoptionslovgivningen om, at adoptionsansøgere bl.a. skal opfylde visse helbredsmæssige krav m.v., må anses for at være forenelige med konventionen.
Artikel 24 Uddannelse Artikel 24 forpligter deltagerstaterne til at sikre et inkluderende uddannelsessystem på alle niveauer samt livslang læring for personer med handicap.
Deltagerstaterne skal foretage rimelige tilpasninger ud fra den enkelte persons behov og sikre personer med handicap den nødvendige støtte i det almindelige uddannelsessystem.
Deltagerstaterne skal træffe passende foranstaltninger til at sikre personer med handicap mulighed for at lære livs- og socialt udviklende færdigheder, herunder indlæring af punktskrift og tegnssprog for at lette deres fulde deltagelse i uddannelse og som medlemmer af samfundet på lige fod med andre.
Den danske uddannelses- og institutionslovgivning sikrer et inkluderende uddannelsessystem, hvor alle personer uanset handicap har adgang til uddannelse på alle niveauer samt livslang læring.
Der er for børn og unge i grundskole, på ungdomsuddannelser og i videregående uddannelser fastsat bestemmelser om specialpædagogisk støtte, herunder om finansieringen af udgifter i forbindelse med elevers og studerendes støttebehov.
Endvidere findes der støttemuligheder for personer med handicap, der deltager i efter- og videreuddannelse.
Artikel 25 Sundhed Ifølge denne artikel anerkender deltagerstaterne, at personer med handicap har ret til at nyde den højest opnåelige sundhedstilstand uden diskrimination på grund af handicap.
Deltagerstaterne skal træffe alle passende foranstaltninger til at sikre, at personer med handicap har adgang til sundhedsydelser, som tager hensyn til køn, herunder sundhedsrelateret rehabilitering.
 Bestemmelsen er blandt andet gennemført i sundhedsloven.
Artikel 26 Habilitering og rehabilitering I artikel 26 forpligtes deltagerstaterne til at træffe foranstaltninger til at sikre habilitering og rehabilitering af personer med handicap, særligt inden for sundhed, beskæftigelse, uddannelse og det sociale område for at sikre fysisk, psykisk, social og erhvervsmæssig formåen.
Rehabilitering udmøntes som følge af sektoransvaret efter forskellige lovgivninger og under forskellige ressortområder.
Rehabiliteringsindsatser er beskrevet i blandt andet lov om social service, lov om aktiv beskæftigelsesindsats samt sundhedslovgivningen.
Artikel 27 Arbejde og beskæftigelse I artikel 27 anerkendes retten for personer med handicap til arbejde og beskæftigelse.
Dette omfatter retten til at kunne tjene til livets ophold ved beskæftigelse på et arbejdsmarked, der er inkluderende og tilgængeligt for personer med handicap.
Deltagerstaterne forpligtes til at tage passende skridt til at forbyde diskrimination på grund af handicap i alle forhold vedrørende beskæftigelse.
Forskelsbehandlingsloven forbyder direkte og indirekte forskelsbehandling på grund af handicap på arbejdsmarkedet.
Loven afgrænser det saglige anvendelsesområde for diskriminationsbeskyttelsen på arbejdsmarkedet og fastsætter, at en arbejdsgiver ikke må forskelsbehandle med hensyn til ansættelse, afskedigelse, forflyttelse, forfremmelse, lønvilkår og arbejdsvilkår.
 En arbejdsgiver må ikke forskelsbehandle de ansatte med hensyn til adgang til erhvervsmæssig videreuddannelse, omskoling m.v.
 Forskelsbehandlingsloven fastsætter et forbud mod diskriminerende vedtægtsbestemmelser m.v. for selvstændige erhverv og arbejdsgiver- og lønmodtagerorganisationer, således at alle har lige muligheder for at udøve deres arbejdstager- og fagforeningsrettigheder uanset tilhørsforhold.
 Forskelsbehandlingsloven hjemler desuden iværksættelse af offentlige særforanstaltninger med henblik på fremme af beskæftigelsesmulighederne for personer med handicap.
 Forskelsbehandlingsloven sammenholdt med kompensationslovgivningen sikrer, at der ydes rimelige tilpasninger til personer med handicap på arbejdspladsen.
Arbejdsmiljøloven bygger på det princip, at arbejdsmiljøet skal være sikkerheds- og sundhedsmæssigt fuldt forsvarligt for alle.
Arbejdsmiljøet på en arbejdsplads skal således generelt være på et sådant niveau, at personer med handicap kan arbejde på arbejdspladsen.
 På områderne aktiv beskæftigelsesindsats og jobformidling m.v. lever dansk lovgivning op til forpligtelserne i artikel 27.
Artikel 28 Tilstrækkelig levefod og social tryghed I artikel 28 anerkendes retten for personer med handicap til en levefod, som er tilstrækkelig for dem selv og deres familie, samt retten til social tryghed på lige fod med andre uden diskrimination på grund af handicap.
 Bestemmelsen gennemføres blandt andet gennem lov om social pension sammenholdt med lov om social service samt almenboligloven.
Artikel 29 Deltagelse i det politiske og offentlige liv Staterne skal ifølge artiklen sikre personer med handicap politiske rettigheder og muligheden for at nyde dem på lige fod med andre.
Der listes en række områder vedrørende adgangen til at deltage i det politiske liv, herunder valg og afstemninger.
Efter vedtagelsen af lov nr. 1347 af 19/12 2008 om lov om ændring af lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg vedrørende hjælp til stemmeafgivningen efterleves denne bestemmelse i Danmark.
Med henblik på at sikre adgang for personer med handicap indflydelse på lokalpolitiske prioriteringer blev det fra 1. april 2006 lovpligtigt for alle kommuner at oprette et lokalt handicapråd med ligelig repræsentation fra kommunalbestyrelser og handicaporganisationer.
Artikel 30 Deltagelse i kulturlivet, rekreative tilbud, fritidsaktiviteter og idræt I artikel 30 anerkendes retten for personer med handicap til at tage del i kulturlivet, rekreative tilbud, fritidsaktiviteter og idræt på lige fod med andre.
Deltagerstaterne forpligtes til at træffe passende foranstaltninger til at muliggøre, at personer med handicap kan udvikle deres kreative, kunstneriske og intellektuelle potentiale samt til at sikre adgang til kulturstof.
Endvidere anerkendes, at personer med handicap på lige fod med andre er berettiget til anerkendelse af deres særlige kulturelle og sproglige identitet.
 Adgang til kulturstof sikres bl.a. gennem Danmarks Blindebibliotek, som er et offentligt landsdækkende hovedbibliotek for blinde, svagsynede og andre, der på grund af handicap er ude af stand til at læse trykt tekst.
Med brug af talegenkendelsesteknologi, tekstning, synstolkning og tegnsprogstolkning samt evt. andre nye teknologier styrker DR indsatsen for personer med handicaps adgang til publicservice tilbuddene.
Ophavsretsloven sikrer, at det er tilladt at gengive og sprede eksemplarer af udgivne værker, når gengivelsen og de spredte eksemplarer er særligt bestemt til brug for blinde, svagtseende, døve, hørehandicappede og talelidende samt personer i øvrigt, der på grund af handicap er ude af stand til at læse trykt tekst.
Idræt for personer med handicap støttes bl.a. gennem tips- og lottomidlerne samt en landsdækkende handicapidrætskonsulentordning.
Artikel 31 Statistik og dataindsamling Artikel 31 forpligter deltagerstaterne til at indsamle passende oplysninger, herunder statistiske og forskningsmæssige, således at de kan formulere og gennemføre politikker, som udmønter konventionen i praksis.
Herunder skal deltagerstaterne bl.a. påtage sig ansvaret for at udbrede statistikkerne samt sikre, at de er tilgængelige for personer med handicap.
Artiklen efterleves blandt andet ved løbende indsamling af statistisk data om handicapområdet bl.a. gennem den årlige ressourceopgørelse, der indberettes til Danmarks Statistik.
Desuden arbejder man i regi af SFI - Det nationale forskningscenter for velfærd - med forskningsmæssige data.
De statistiske data anvendes til at følge udviklingen på området og i formuleringen af politikker på handicapområdet.
Artikel 32 Internationalt samarbejde Ifølge bestemmelsen skal staterne fremme samarbejde over grænserne vedrørende handicapspørgsmål, herunder i form af kapacitetsudbygning f.eks. i form af erfaringsudveksling, forskningssamarbejde samt sikring af, at internationalt udviklingssamarbejde er inkluderende og tilgængeligt for personer med handicap.
 Danmark deltager i internationalt samarbejde vedrørende handicapspørgsmål i FN, Europarådet, EU samt i Nordisk Ministerråd.
Handicapaspektet er inkluderet i dansk udviklingsbistand som en prioritet i strategiske dokumenter og indgår som et hensyn i samarbejdet med partnerlande, hvor det er relevant.
Herudover fremmes samarbejde på området gennem civilsamfundsstøtte med særlig vægt på særligt udsatte befolkningsgrupper, herunder personer med handicap.
Artikel 33 National gennemførelse og overvågning Der skal i deltagerstaterne oprettes et eller flere kontaktpunkter i centraladministrationen for forhold vedrørende gennemførelsen af konventionen.
Det skal overvejes at oprette en koordinerende funktion i centraladministrationen med henblik på at lette tværgående indsatser.
Endelig skal der oprettes rammer eller funktioner vedrørende overvågning af konventionens gennemførelse.
Indenrigs- og Socialministeriet vil som koordinerende ministerium fungere som kontaktpunkt i samarbejde med samtlige de af konventionen berørte ministerier samt relevante organisationer på området.
Desuden vil Det Tværministerielle Embedsmandsudvalg om Handicapspørgsmål blive involveret.
 Derudover igangsætter Indenrigs- og Socialministeriet i samarbejde med Finansministeriet en analyse af, hvordan de eksisterende strukturer på området kan udvikles med henblik på en beslutning om, hvordan overvågningen af konventionen skal finde sted.
 Endelig vil regeringen fortsætte samarbejdet med de organisationer, som repræsenterer personer med handicap.
Artiklerne 34-40 Komitéen for rettigheder for personer med handicap, beretning fra deltagerstaterne, behandling af beretningerne, samarbejde mellem deltagerstaterne og komitéen, komitéens forhold til andre organer samt komitéens beretning m.v.
Der er oprettet en komité under FN for rettigheder for personer med handicap, og bestemmelserne fastlægger komitéens kommissorium samt en række procedureregler for dens virke, herunder behandling af de indberetninger som staterne skal indgive hvert 4. år, første gang inden to år efter at konventionen er trådt i kraft for den pågældende stat.
Endelig fastsættes regler for komitéens samspil med andre komitéer samt om den beretning den skal afgive hvert andet år.
Artiklerne 41-50 Depositar, underskrift, samtykke til at være bundet, organisationer for regional integration, ikrafttræden, forbehold, ændringer, opsigelse, tilgængeligt format samt gyldige tekster.
 Bestemmelserne indeholder sædvanlige afslutningsbestemmelser om konventionens undertegnelse, ratifikation, ikrafttrædelse, opsigelse, sproglige gyldighed m.v.
 Økonomiske konsekvenser:
