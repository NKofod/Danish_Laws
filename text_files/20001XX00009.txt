Skriftlig fremsættelse (4. oktober  

 2000) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
 Forslag til lov om Den Internationale  

 Straffedomstol.
(Lovforslag nr.
L 20).
Forslaget har til formål at gennemføre  

 statutten for Den Internationale Straffedomstol i dansk ret.
Med en  

 vedtagelse af lovforslaget giver Folketinget samtykke til, at Danmark  

 ratificerer statutten for Den Internationale Straffedomstol.
En FN-diplomatkonference i Rom vedtog den 17. juli 1998  

 statutten for en permanent international straffedomstol.
Statutten  

 træder i kraft, når den er ratificeret af 60 stater.
Pr. 15.  

 september 2000 er statutten undertegnet af 112 stater, herunder Danmark, der  

 undertegnede statutten den 25. september 1998. 20 stater har ratificeret  

 statutten, herunder Norge, Island, Frankrig, Belgien og Italien.
 Domstolen vil til sin tid få kompetence til at  

 behandle de groveste og mest alvorlige internationale forbrydelser, dvs.  

 folkedrab, forbrydelser mod menneskeheden, krigsforbrydelser samt aggression.  

 Domstolens jurisdiktionskompetence vil blive afgrænset til situationer,  

 hvor national strafforfølgning ikke kan udøves eller må  

 anses for ineffektiv.
Statutten repræsenterer det første  

 afgørende skridt i retning af en fuldt udbygget og effektiv  

 international straffedomstol, og den må anses for et historisk  

 gennembrud i udviklingen af det internationale retssamfund.
Regeringen  

 lægger vægt på, at straffedomstolen kan træde i  

 funktion inden for overskuelig fremtid, og lovforslaget har til formål  

 at sikre, at Danmark snarest muligt kan ratificere og opfylde de folkeretlige  

 forpligtelser, der følger af statutten.
Lovforslaget tilsigter at inkorporere straffedomstolens  

 statut i dansk ret.
Det er valgt at inkorporere statutten, fordi den  

 indeholder en udførlig regulering af deltagerstaternes pligt til at  

 samarbejde med domstolen.
En gentagelse af disse forpligtelser i en dansk lov  

 vil være unødigt omfattende og detaljeret.
Herudover er lovforslaget opbygget således, at det i  

 det væsentlige indeholder bestemmelser, der er nødvendige for,  

 at danske myndigheder i praksis kan opfylde de forpligtelser, som  

 følger af statutten.
Lovforslaget indebærer således, at  

 der i Danmark kan træffes foranstaltninger til at udlevere personer til  

 domstolen med henblik på retsforfølgning ved domstolen eller  

 fuldbyrdelse af domstolens domme.
Forslaget giver mulighed for, at straf  

 pålagt af domstolen kan fuldbyrdes i danske fængsler.  

 Dernæst indeholder forslaget en bestemmelse, der har til formål  

 at hindre, at en person, der er blevet dømt eller frifundet ved  

 domstolen, strafforfølges for det samme forhold ved de danske  

 domstole.
Endvidere vil straffelovens kapitel 14 om forbrydelser mod den  

 offentlige myndighed og kapitel 17 om falsk forklaring og falsk anklage  

 også finde anvendelse, når forholdet angår domstolen.
Det  

 foreslås i lovforslaget, at udgifter til en beskikket forsvarer i  

 forbindelse med afhøringer her i landet efter anmodning fra domstolen  

 som udgangspunkt afholdes af det offentlige, medmindre retten under  

 særlige omstændigheder bestemmer, at udgiften skal betales af  

 den, der afhøres.
Slutteligt giver lovforslaget mulighed for, at  

 justitsministeren kan fastsætte yderligere bestemmelser til  

 gennemførelse af statutten.
 Idet jeg i øvrigt henviser til de  

 bemærkninger, der ledsager forslaget, skal jeg herved anbefale  

 forslaget til Folketingets velvillige behandling.
