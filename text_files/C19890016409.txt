(Til samtlige ministerier og styrelser  

 m.fl.) 1. Det meddeles herved, at der mellem  

 Finansministeriet og tjenestemændenes centralorganisationer den 16. oktober  

 1989 er indgået aftale om kontorholdsgodtgørelse.
Aftalen er optaget som  

 bilag 1 til dette cirkulære.
 2. Aftalen indebærer, at styrelser inden for aftalens  

 rammer kan indgå lokalaftaler om kontorholdsgodtgørelse til tjenestemænd, der  

 som led i en distriktsansættelse skal stille kontor mv. til rådighed i eget  

 hjem.
 Aftalen omfatter to typer af kontorholdsgodtgørelse: Dels de tilfælde,  

 hvor tjenestemanden stiller kontor mv. til rådighed på sin bopæl med henblik  

 på publikumsbetjening o.l., dels de tilfælde, hvor der udføres tjeneste fra  

 bopælen, og hvor det er nødvendigt for den pågældende at udføre kontorarbejde  

 o.l. på bopælen.
 3. Godtgørelserne reguleres årligt pr. 1. april,  

 første gang pr. 1. april 1989. De regulerede godtgørelser i henhold til kap.  

 2 og 3 i aftalen fremgår af bilag 2 til dette cirkulære.
De aftalte godtgørelser er maksimumsbeløb.
I det omfang, der mellem  

 styrelsen og vedkommende centralorganisation eller den, der bliver bemyndiget  

 dertil, opnås enighed herom, vil der kunne ydes en lavere godtgørelse.
 4. Aftalen har virkning fra den 1. januar 1989. I det  

 omfang en tjenestemand modtager en højere godtgørelse, end det fremgår af  

 bilag 2, vil den pågældende kunne bevare denne som en personlig ordning,  

 indtil godtgørelsen svarer til den i bilag 2 maksimalt fastsatte.
5. Vejledning om de nye regler vil blive optaget i  

 Finansministeriets Personaleadministrative Vejledning.
Eventuelle spørgsmål  

 om det nye regelsæt forventes forelagt Finansministeriet.
Finansministeriet Administrations- og Personaledepartementet Den 22. november 1989 P.
M.
V.
 E.B.
Pernille Bock Bilag 1 AFTALE MELLEM FINANSMINISTERIET OG STATSANSATTES KARTEL,  

 TJENESTEMANDSSEKTIONEN, STATSTJENESTEMÆNDENES CENTRALORGANISATION II,  

 AKADEMIKERNES CENTRALORGANISATION (TJENESTEMANDSUDVALGET) OG LÆRERNES  

 CENTRALORGANISATION OM KONTORHOLDSGODTGØRELSE I henhold til tjenestemandslovens § 45, stk. 1, aftales følgende:
 Kapitel 1. Område mv.
§ 1.  Til tjenestemænd, som stiller kontor mv. til  

 rådighed på bopælen som led i en distriktsansættelse, kan ydes en godtgørelse  

 for de derved forårsagede merudgifter.
Godtgørelse kan ikke ydes i de  

 tilfælde, hvor ansættelsesmyndigheden eller andre uden for tjenestemandens  

 bopæl stiller kontor eller andet tjenstligt lokale til rådighed.
 Stk. 2.  Aftalen gælder ikke for Folkekirkens og  

 Folkeskolens område.
 § 2.  I medfør af § 1 kan godtgørelse i  

 overensstemmelse med bestemmelserne i §§ 3-8 ydes til tjenestemænd, der som  

 led i et ansættelsesforhold stiller kontor mv. til rådighed på deres bopæl  

 med henblik på publikumsbetjening o.l.
 Stk. 2.  I medfør af § 1 kan godtgørelse i  

 overensstemmelse med bestemmelserne i §§ 9-13 ydes til tjenestemænd, der uden  

 at være omfattet af stk. 1, men som led i et ansættelsesforhold udfører  

 tjeneste fra deres bopæl, og for hvem det er nødvendigt at udføre  

 kontorarbejde o.l. på bopælen.
 Kapitel 2. Godtgørelse til tjenestemænd, der stiller kontor til rådighed  

 med henblik på publikumsbetjening o.l. jf. § 2, stk. 1.
 § 3.  Til dækning af udgifter til rengøring kan  

 godtgøres årligt 4.900 kr.
 § 4.  Til dækning af udgifter til elforbrug kan  

 godtgøres årligt 1.340 kr.
 § 5.  Til dækning af udgifter til varme kan godtgøres  

 årligt 1.920 kr.
 § 6.  Til dækning af udgifter til egne anskaffelser af  

 inventar kan godtgøres årligt 1.400 kr.
 § 7.  Til dækning af udgifter til vedligeholdelse kan  

 godtgøres årligt 750 kr., hvis lokalet er beliggende i tjenestemandens egen  

 bolig eller i en af ham lejet lejlighed.
 Stk. 2.  Er lokalet beliggende i en tjeneste- eller  

 lejebolig, ydes ingen godtgørelse for udgifter til vedligeholdelse af  

 lokalet.
 § 8.  Til dækning af udgifter for at stille lokale til  

 rådighed kan godtgøres årligt 7.690 kr., hvis lokale mv. er beliggende i  

 tjenestemandens egen bolig eller i en af ham lejet lejlighed (boligdelen).
 Stk. 2.  Er lokalet beliggende i en tjeneste- eller  

 lejebolig, ydes ingen godtgørelse for at stille kontor til rådighed, med  

 mindre der i tjenestemandens boligbidrag er indeholdt et beløb som betaling  

 herfor.
 Kapitel 3. Godtgørelse til andre tjenestemænd, jf. § 2, stk. 2.
 § 9.  Til dækning af udgifter til elforbrug kan  

 godtgøres årligt 450 kr.
 § 10.  Til dækning af udgifter til varme kan godtgøres  

 årligt 960 kr.
 § 11.  Til dækning af udgifter til egne anskaffelser  

 af inventar kan godtgøres årligt 700 kr.
 § 12.  Til dækning af udgifter til vedligeholdelse kan  

 godtgøres årligt 250 kr.
 § 13.  Til dækning af udgifter, der følger af at måtte  

 disponere over en del af eget hjem til tjenstlige formål, kan godtgøres  

 årligt 635 kr.
Kapitel 4. Regulering af godtgørelserne § 14.  De enkelte godtgørelser, jf. henholdsvis §§ 3-8  

 og §§ 9-13, reguleres årligt pr. april med procenter fastsat af  

 Finansministeriet.
 Stk. 2.  Regulering af godtgørelsen i henhold til § 3  

 sker med en procent svarende til udviklingen i lønnen på stedtillægsområde  

 III, skalatrin 11 i overenskomst mellem Finansministeriet og Kvindeligt  

 Arbejderforbund for rengøringsassistenter m.fl. i statens tjeneste mv.
 Stk. 3.  Regulering af godtgørelsen i henhold til § 4 og  

 § 9 sker på grundlag af det i december i Statistiske Efterretninger  

 offentliggjorte forbrugerprisindeks for elektricitet.
 Stk. 4 .  Regulering af godtgørelsen i henhold til § 5  

 og § 10 sker med samme procent, hvormed tjenestemænds betaling for varme i  

 henhold til aftale mellem finansministeren og tjenestemændenes  

 centralorganisationer om fradrag i tjenestemænds løn for naturalydelser  

 reguleres.
 Stk. 5.  Regulering af godtgørelsen i henhold til § 6 og  

 § 11 sker på grundlag af det i Statistiske Efterretninger offentliggjorte  

 forbrugerprisindeks for møbler i december.
 Stk. 6.  Regulering af godtgørelsen i henhold til § 7,  

 stk. 1 og § 12 sker på grundlag af det i Statistiske Efterretninger i  

 december offentliggjorte forbrugerprisindeks for vedligeholdelse.
 Stk. 7.  Regulering af godtgørelsen i henhold til § 8,  

 stk. 1 og § 13 sker med samme procent, hvormed tjenestemænds boligbidrag  

 årligt forhøjes i henhold til aftale mellem finansministeren og  

 tjenestemændenes centralorganisationer om boligbidrag for tjenesteboliger.
 Kapitel 5. Ikrafttræden mv.
 § 15.  Aftalen træder i kraft den 1. januar 1989.
Stk. 2.  Regulering af godtgørelserne sker første gang  

 1. april 1989. Finansministeriet meddeler hvert år, med hvilke procenter  

 godtgørelserne skal reguleres.
Den beregnede godtgørelse afrundes efter  

 forhøjelse til et med 12 deleligt kronebeløb.
 § 16.  Aftalen kan opsiges med 3 måneders varsel til  

 en 1. april, dog tidligst 1. april 1991.
