 RESUME AF INDENRIGSMINISTERIETS SKRIVELSE AF 18. juli 1991 Udtalt, at  

 ministeriet ikke fandt grundlag for at udtale sig imod en af  

 Kulturministeriet anlagt fortolkning af § 7 i bekendtgørelse nr. 611 af 20.  

 september 1989 om voksenuddannelsescentre, hvorefter bestemmelsen som følge  

 af en henvisning til vederlagsreglerne i § 16 i lov om kommunernes styrelse  

 indeholder hjemmel til, at samtlige centerrådsmedlemmer kan modtage de i § 16  

 nævnte ydelser i overensstemmelse med de i paragraffen i øvrigt indeholdte  

 regler.
 Samtidig udtalt, at amtsrådet i medfør af den kommunale styrelseslovs  

 § 16, stk. 3, kan træffe beslutning om at yde diæter og/eller erstatning for  

 tabt arbejdsfortjeneste til det af amtsrådet udpegede medlem af centerrådet,  

 medmindre den pågældende tillige er medlem af amtsrådet, og amtsrådets  

 medlemmer vederlægges efter reglerne i den kommunale styrelseslovs § 16 a.
 Indenrigsministeriet kunne ikke vurdere, om det er rimeligt, at der  

 gælder forskellige regler for udbetaling af diæter til medlemmer, der  

 deltager i møder i de styrende organer ved amtskommuners  

 uddannelsesinstitutioner, idet spørgsmålet herom hører under henholdsvis  

 Undervisningsministeriet og Kulturministeriet.
 (Indenrigsministeriets skrivelse af 18. juli 1991 til en amtskommune  

 og til Undervisningsministeriet og Kulturministeriet - 4.k.kt. j.nr.
 1990/1332/1200-1).
 I brev af 20. november 1990 (j.nr. 0-43-1-90) har Vejle Amtskommune  

 anmodet Indenrigsministeriet om at vurdere, om det kan være korrekt, at  

 samtlige medlemmer af centerrådene ved de amtskommunale  

 voksenuddannelsescentre kan modtage diæter i henhold til Kulturministeriets  

 regler på området set i lyset af, at der gælder andre regler for tilsvarende  

 gruppers deltagelse i styrende organer (gymnasiebestyrelser m.v.) på  

 Undervisningsministeriets område.
 Indenrigsministeriet meddelte den 31. januar 1991, at amtskommunens  

 henvendelse gav anledning til principielle overvejelser, og at man derfor  

 havde anmodet henholdsvis Kulturministeriet, Direktoratet for Folkeoplysning,  

 og Undervisningsministeriet om en udtalelse.
 Kulturministeriet har i brev af 29. april 1991 udtalt:
»Det er direktoratets opfattelse, at alle medlemmer af centerråd ved  

 voksenudannelsescentre indgår på lige fod i styrelsesarbejdet, og at de  

 herved varetager en amtskommunal ledelsesfunktion.
Hvis der ydes diæter,  

 mener direktoratet derfor, at alle medlemmer er berettigede til diæter.
 Specielt for kursistrepræsentanterne lægges der vægt på, at der her er  

 tale om voksne uddannelsessøgende, der varetager hvervet i deres fritid.
Med vedtagelsen af forslag til ændring af lov om specialundervisning for  

 voksne den 25. april 1991 gælder tilsvarende regler for medlemmer af  

 bestyrelser ved institutioner for specialundervisning.« Undervisningsministeriet har i brev af 3. juli 1991 udtalt:
»Reglerne om udbetaling af diæter i forbindelse med deltagelse i  

 møder i bestyrelser ved folkeskoler fremgår af bestemmelsen i  

 folkeskolelovens § 39 d, stk. 3, der lyder således: »Kommunalbestyrelsen  

 kan yde forældrerepræsentanterne diæter, erstatning for dokumenteret tabt  

 arbejdsfortjeneste og befordringsgodtgørelse.« For så vidt angår gymnasieskoler findes der ikke bestemmelser vedr.  

 udbetaling af diæter.
Iflg. oplysning fra Gymnasieafdelingen gives der heller  

 ikke medlemmer af bestyrelser ved gymnasieskoler sådanne ydelser.
Vi finder ikke at kunne tage stilling til Kulturministeriets praksis vedr.  

 diætspørgsmålet.' Sagen har desuden efterfølgende været drøftet telefonisk med  

 Kulturministeriet, Direktoratet for Folkeoplysning.
 Indenrigsministeriet skal udtale følgende:
 Efter § 4 i bekendtgørelse nr. 611 af 20. september 1989 om  

 voksenuddannelsescentre nedsættes der et centerråd ved hvert  

 voksenudannelsescenter, der består af dels medlemmer udpeget af amtsrådet og  

 kommunalbestyrelserne og dels medlemmer, der er udpeget af  

 interesseorganisationer, kursister og lærerpersonale.
 Det fremgår af § 7 i bekendtgørelsen, at der for deltagelse i  

 centerrådsmøder kan ydes medlemmerne diæter og befordringsgodtgørelse i  

 overensstemmelse med reglerne i § 16 i lov om kommunernes styrelse.
 Kulturministeriet opfatter henvisningen i § 7 i bekendtgørelse om  

 voksenuddannelsescentre til vederlagsreglerne i § 16 i lov om kommunernes  

 styrelse således, at bestemmelsen indeholder hjemmel til, at samtlige  

 centerrådsmedlemmer kan modtage de i § 16 nævnte ydelser i overensstemmelse  

 med de i paragraffen i øvrigt indeholdte regler.
 Indenrigsministeriet, der tidligere har drøftet spørgsmålet med  

 Kulturministeriet, har ikke grundlag for at udtale sig imod den af  

 Kulturministeriet således anlagte fortolkning af de af Kulturministeriet selv  

 udfærdigede regler.
 Såfremt amtsrådet - i medfør af bekendtgørelsens § 7 - træffer beslutning  

 om at yde diæter m.v. for varetagelsen af hvervet som centerrådsmedlem,  

 gælder beslutningen for samtlige medlemmer i centerrådet.
Det tilføjes, at amtsrådet i medfør af den kommunale styrelseslovs § 16,  

 stk. 3, kan træffe beslutning om at yde diæter og/eller erstatning for tabt  

 arbejdsfortjeneste til det af amtsrådet udpegede medlem af centerrådet.
Der  

 vil dog ikke kunne ydes diæter til det af amtsrådet udpegede medlem, såfremt  

 den pågældende tillige er medlem af amtsrådet og amtsrådets medlemmer  

 vederlægges efter reglerne i den kommunale styrelseslovs § 16 a.
 Indenrigsministeriet kan ikke vurdere, om det er rimeligt, at der gælder  

 forskellige regler for udbetaling af diæter til medlemmer, der deltager i  

 møder i de styrende organer ved amtskommuners uddannelsesinstitutioner.  

 Spørgsmålet hører under henholdsvis Undervisningsministeriet og  

 Kulturministeriet.
 Indenrigsministeriet kan ikke foretage videre i sagen.
 Undervisningsministeriet og Kulturministeriet har fået kopi af dette brev.
Med venlig hilsen Niels Teglbjærg 2. Not.
Hvilket herved meddeles.
Der henvises til j.nr. 90-02-02/90.
3. Not.
Hvilket herved meddeles.
Der henvises til j.nr.
F 91-6224/095-03.
