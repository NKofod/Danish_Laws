Bekendtgørelse om konvention af 26. september 1986 om bistand i tilfælde af nukleare ulykker eller radiologiske nødstilfælde (Bistandskonventionen) Efter at Folketinget ved lov nr. 464 af 17. juni 2008, Lovtidende A, havde meddelt sit samtykke dertil, godkendte Danmark en i Wien den 26. september 1986 undertegnet konvention om bistand i tilfælde af nukleare ulykker eller radiologiske nødstilfælde.
 Konventionen blev udarbejdet som led i opfølgningen af ulykken på Tjernobyl atomkraftværket i 1986 og rammerne for et internationalt samarbejde i tilfælde af nukleare ulykker eller radiologiske nøds­tilfælde blev herved tilvejebragt.
 Konventionen trådte i henhold til artikel 14, stk. 3, i kraft den 26. februar 1987.
 Danmarks godkendelsesinstrument deponeredes den 26. september 2008 hos IAEAs generaldirektør, hvorefter konventionen i henhold til artikel 14, stk. 4, trådte i kraft for Danmark den 26. oktober 2008.
I forbindelse med deponeringen afgav Danmark erklæring om, at artikel 8, stk. 2 (a), ikke finder anvendelse i tilfælde, hvor den bistandsydende stats personel og det personel, der arbejder på vegne af den bistandsydende stat, har handlet forsætligt eller groft uagtsomt.
Denne erklæring blev afgivet i overensstemmelse med artikel 8, stk. 9. Desuden blev der afgivet en erklæring om, at artikel 10, stk. 2, ikke finder anvendelse i forbindelse med groft uagtsomme handlinger, hvilket skete i overensstemmelse med artikel 10, stk. 5 (b).
 Færøerne og Grønland er indtil videre ikke omfattet af konventionen.
Konventionen er offentliggjort i Den Europæiske Unions Tidende nr.
L 314 af 30. november 2005, s. 28 ff., og kan ses på adressen: http://eur-lex.europa.eu/da/index.htm.
 Oplysning om andre landes tiltrædelse m.v. kan fås hos Det Internationale Atomenergiagentur (IAEA) på adressen: http://www.iaea.org.
