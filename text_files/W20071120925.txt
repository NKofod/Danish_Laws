Ankestyrelsens principafgørelse R-2-07 om formandsafgørelse - genvurdering - kompetence Resume:
Formanden for beskæftigelsesankenævnet havde truffet afgørelse om, at en sag om berettigelse til tilskud til fleksjob ikke lå indenfor nævnets kompetence.
Ankestyrelsen antog sagen om kompetence til principiel behandling.
Formanden for nævnet fastholdt afgørelsen uden at forelægge sagen for nævnet.
 Ankestyrelsens Beskæftigelsesudvalg hjemviste sagen til beskæftigelsesankenævnet med henblik på forelæggelse for nævnet.
 Begrundelsen var bl.a., at reglen om genvurdering af afgørelsen i nævnet, når sager blev antaget til behandling i Ankestyrelsen, efter sin ordlyd gjaldt alle sager.
 Love:
Lov om retssikkerhed og administration på det sociale område - lovbekendtgørelse nr. 56 af 18. januar 2007 - § 74 Sagsfremstilling:
 Det fremgik af sagen, at kommunen traf afgørelse om at ændre udbetalingen af det tilskud, som var tilkendt en mand som lønmodtager i fleksjob efter lov om aktiv beskæftigelsesindsats § 70. Kommunen fandt, at tilskuddet fremover skulle udbetales til ham som fleksjob i egen virksomhed.
Det sociale nævn afviste at behandle klagen over kommunens afgørelse, da nævnet ikke havde kompetence til at behandle klager over afgørelser indenfor skattelovgivningen.
Klage herom måtte indgives til rette skattemyndighed.
 Manden klagede over nævnets afgørelse.
 I klagen til Ankestyrelsen var det anført, at tilskuddet i perioden 2002 til 2004 blev udbetalt til hans ApS, hvorefter kommunen gik over til at udbetale tilskuddet til ham personligt.
 Sagen blev behandlet i principielt møde med henblik på afklaring af, om nævnene havde kompetence til at behandle spørgsmålet om, hvorvidt tilskud til fleksjob skulle udbetales til personen eller til virksomheden.
 Da der var tale om en formandsafgørelse, anmodede Ankestyrelsen om forelæggelse af sagen på et møde i nævnet.
Nævnet tilbagesendte sagen til Ankestyrelsen uden forelæggelse i nævnsmøde med den begrundelse at der ikke var tale om en bemyndigelsessag, men i stedet en sag afgjort af formanden efter § 15 i retssikkerhedsbekendtgørelsen.
Formanden fastholdt den tidligere trufne afgørelse.
 Afgørelse:
 Ankestyrelsens Beskæftigelsesudvalg hjemviste sagen til beskæftigelsesankenævnet.
Begrundelsen for afgørelsen var, at en afgørelse, der var afgjort uden forelæggelse på nævnsmøde, og som efterfølgende blev antaget til behandling af Ankestyrelsen, skulle forelægges for nævnet inden behandlingen i Ankestyrelsen.
Dette fremgik af § 24, stk. 3, i bekendtgørelsen om retssikkerhed og administration på det sociale område.
 Ankestyrelsens Beskæftigelsesudvalg lagde vægt på, at reglen efter sin ordlyd omfattede alle sager.
Ankestyrelsens Beskæftigelsesudvalg lagde endvidere vægt på, at reglen i § 24, stk. 3, om genvurdering af afgørelsen i nævnet, bl.a. havde til formål at sikre, at borgeren hurtigst muligt opnåede en eventuel bedre retsstilling.
Dette hensyn var ligeså tungtvejende i afgørelser om kompetencespørgsmål som i andre sager.
