Skriftlig fremsættelse (6. november 2003) Finansministeren  

  

 (Thor Pedersen):
 Herved tillader jeg mig for Folketinget at fremsætte:
 Forslag til lov om  

 ændring af forskellige bestemmelser om medarbejdervalgte  

 bestyrelsesmedlemmer.  

 (Afskedsbeskyttelse).
(Lovforslag nr.
L 68).
 Formålet med lovforslaget er at give medarbejdervalgte  

 medlemmer og suppleanter i bestyrelser for en række institutioner på det  

 statslige forhandlingsområde beskyttelse mod afskedigelse og anden  

 forringelse  

 af forholdene på samme måde som tillidsrepræsentanter inden for vedkommende  

 eller tilsvarende område.
Spørgsmålet om sådan beskyttelse blev rejst af  

 centralorganisationerne i tilknytning til aftalefornyelsen pr. 1. april 2002,  

 og jeg gav tilsagn om at søge sådan afskedsbeskyttelse gennemført ved ændring  

 i  

 den lovgivning, der giver medarbejderne adgang til at vælge  

 bestyrelsesmedlemmer og suppleanter til bestyrelser, der har den overordnede  

 ledelse af en institution.
Afgrænsningen af kredsen af institutioner er  

 foretaget i samarbejde mellem Finansministeriet og samtlige øvrige  

 ministerier.
 Jeg har påtaget mig at fremsætte et samlet lovforslag.
Lovforslaget omfatter ændringer i lovgivningen vedrørende  

 bestyrelsen for Domstolsstyrelsen, bestyrelsen for Dansk Center for  

 Internationale Studier og Menneskerettigheder og bestyrelserne for centerets  

 institutter, bestyrelsen for Det Kongelige Teater, bestyrelsen for Det Danske  

 Filminstitut, bestyrelsen for Danmarks Journalisthøjskole, bestyrelser for  

 lærerseminarier, bestyrelser for institutioner for erhvervsrettet uddannelse  

 og  

 bestyrelser for universiteter.
Universitetsloven omfatter bl.a.
Danmarks  

 Pædagogiske Universitet, Danmarks Tekniske Universitet, Handelshøjskolen i  

 København og Handelshøjskolen i Århus.
Ud over de institutioner, der er medtaget i lovforslaget, er  

 visse sektorforskningsinstitutioner ledet af en bestyrelse.
Lovforslaget  

 vedrører dog ikke disse institutioner, idet gennemførelsen på  

 sektorforskningsområdet bør afvente den igangværende revision af lovgivningen  

 på dette område.
 Idet jeg i øvrigt henviser til lovforslagets bemærkninger,  

 tillader jeg mig at anbefale lovforslaget til velvillig behandling i det høje  

 Ting.
