Nr BTL 150 Betænkning over Forslag til lov om ændring af lov om arbejdsmiljø  

 (Bødeansvar for staten og kommunerne)   

 Nr L 150 1986-87, 1. samling Blad nr 658 Afgivet af arbejdsmarkedsudvalget Afgivet: 19870401 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt.
Der er af arbejdsministeren og et mindretal stillet ændringsforslag, hvorom henvises til bemærkningerne.
Udvalget har endvidere modtaget skriftlig henvendelse fra Samarbejdende Merkonomer.
I anledning af henvendelsen fra Samarbejdende Merkonomer har udvalget anmodet om ministerens kommentar, herunder om ministeren vil tage stilling til det rejste problem vedrørende mellemlederes strafferetlige ansvar i arbejdsmiljøsager.
I ministerens svar oplyses det, at ministeren finder, at der kan være grund til at overveje, om der er behov for den særlige bestemmelse i arbejdsmiljølovens § 23 om overførelse af strafansvar ved aftale.
Disse overvejelser oplyser ministeren vil indgå i de overvejelser, som allerede foregår mellem Justitsministeren og Arbejdsministeriet om udformning af en eventuel straffelovsbestemmelse om særlig grove arbejdsmiljøovertrædelser, og arbejdsministeren er indstillet på at orientere udvalget om resultatet af disse overvejelser.
På denne baggrund har udvalget fundet at kunne afgive betænkning over lovforslaget uden at inddrage dette problem, men udvalget skal dog opfordre ministeren til at sørge for, at disse overvejelser snarest bringes til afslutning.
Herefter indstiller et FLERTAL (udvalget med undtagelse af Socialistisk Folkepartis og Venstresocialisternes medlemmer) lovforslaget til VEDTAGELSE med det af arbejdsministeren stillede ændringsforslag.
Et MINDRETAL INDEN FOR FLERTALLET (Socialdemokratiets medlemmer af udvalget) finder ikke, at det er en god løsning, at de bøder, der pålægges stat, kommuner eller kommunale fællesskaber, skal indgå som bidrag til Arbejdsmiljøfondet.
Mindretallet mener i stedet, at der over finansloven bør bevilges de nødvendige midler til Arbejdsmiljøfondets arbejde.
Et kassesystem som det af Socialistisk Folkeparti foreslåede er mindretallet principielt modstander af.
Dertil kommer, at den foreslåede ændring vil betyde, at Arbejdsmiljøfondet ikke på nogen måde kan få overblik over, hvor store de midler vil være, som overstiger den i § 68, stk. 3, fastlagte ramme.
Det vil derfor give Fondet et økonomisk usikkert grundlag og kan således ikke virke befordrende for Fondets fremtidige arbejde.
Et MINDRETAL (Socialistisk Folkepartis medlemmer af udvalget) indstiller lovforslaget til VEDTAGELSE med de stillede ændringsforslag.
Et ANDET MINDRETAL (Venstresocialisternes medlem af udvalget) indstiller lovforslaget til VEDTAGELSE med det af arbejdsministeren stillede ændringsforslag og vil redegøre for sin stilling til det af Socialistisk Folkeparti stillede ændringsforslag ved 2. behandling.
Ændringsforslag Af et MINDRETAL (SF):
Til § 1 1) § 1 affattes således:
»§ 1 I lov om arbejdsmiljø, jf. lovbekendtgørelse nr. 646 af 18. december 1985, foretages følgende ændringer:
 1. § 86 affattes således:
»§ 86. Er en overtrædelse begået af et aktieselskab, anpartsselskab, andelsselskab eller lignende, kan der pålægges selskabet som sådant bødeansvar.
Er overtrædelsen begået af staten, en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges staten, kommunen eller det kommunale fællesskab bødeansvar.« 2. Efter § 86 indsættes som ny paragraf:
»§ 86 a.
Bøder, der pålægges staten, kommunen eller et kommunalt fællesskab, jf. § 86, 2. pkt., indgår som bidrag til Arbejdsmiljøfondet ud over de i § 68, stk. 2, nævnte bidrag og indgår ikke i den ved § 68, stk. 3, fastlagte ramme.«» Af ARBEJDSMINISTEREN, tiltrådt af UDVALGET:
Til § 2 2) Datoen »1. april« ændres til: »1. maj«.
BEMÆRKNINGER Til nr. 1 Det fremgår af et svar til udvalget, at bøder tilfalder statskassen, men at det undtagelsesvis i de enkelte love kan fastsættes, at bøde kan tilfalde en anden offentlig kasse, en forening, en fond eller lignende.
Det er forslagsstillernes opfattelse, at det arbejde, der udføres for Arbejdsmiljøfondets midler er af væsentlig betydning, og gennem ændringsforslaget ønskes Fondets midler forøget.
Til nr. 2 Ikrafttrædelsesdatoen ændres fra 1. april 1987 til 1. maj 1987.
BO KRISTENSEN (KF) fmd.
HENNING ANDERSEN (KF) HOUE (KF) JETTE THOMSEN (KF) JENS PETER JENSEN (V) TØRNÆS (V) BOLLMANN (CD) KOFOD-SVENDSEN (KRF) JYTTE ANDERSEN (S) BAKHOLT (S) OLE VAGN CHRISTENSEN (S) SØREN B.
JØRGENSEN (S) nfmd.
KAJ POULSEN (S) LILLI GYLDENKILDE (SF) OLE HENRIKSEN (SF) ELISABETH BRUUN OLESEN (VS) ESTRUP (RV) Partiet FP havde ikke medlemmer i udvalget.
