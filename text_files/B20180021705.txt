Bekendtgørelse om afgrænsning af oplande til nitratfølsomme habitatnaturtyper i Natura 2000-områder I medfør af § 5 e, stk. 1, i lov om husdyrbrug og anvendelse af gødning m.v., jf. lovbekendtgørelse nr. 256 af 21. marts 2017, fastsættes:
§ 1. Bekendtgørelsens bilag 1 fastlægger, ved angivelse af koordinater, grænserne for oplande til nitratfølsomme habitatnaturtyper i Natura 2000-områder.
De afgrænsede oplande omfatter oplande til marine nitratfølsomme habitatnaturtyper samt overfladevandspåvirkede nitratfølsomme habitatnaturtyper med et selvstændigt opland over 100 ha, der ligger uden for oplande til de marine habitatnaturtyper.
Koordinaterne i bilag 1 illustreres visuelt i en digital kortudgave på MiljøGIS på Miljø- og Fødevareministeriets hjemmeside, http://miljoegis.mim.dk/.
Stk. 2. Afgrænsningen i bilag 1 fastlægger inden for hvilke områder, udviklingen i mængden af udbragt organisk gødning bliver opgjort.
En stigning i mængden af udbragt organisk gødning i oplandet medfører krav om, at der skal etableres husdyrefterafgrøder med henblik på begrænsning af merudvaskning af nitrat fra organisk gødning, jf. bekendtgørelse om erhvervsmæssigt dyrehold, husdyrgødning, ensilage m.v.
 § 2. Bekendtgørelsen træder i kraft den 1. juli 2018.
 Stk. 2. Bekendtgørelse nr. 375 af 19. april 2017 om kort over oplande til nitratfølsomme habitatnaturtyper i Natura 2000-områder ophæves.
