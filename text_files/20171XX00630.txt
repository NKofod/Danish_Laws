Skriftlig fremsættelse (28. februar 2018) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af retsplejeloven (Øget beskyttelse af vidner) (Lovforslag nr.
L 158) Lovforslaget har til formål at styrke beskyttelsen af vidner, navnlig i sager om banderelateret kriminalitet.
Vidners bidrag i retssager er en af grundstenene i vores retssystem.
En tilstrækkelig vidnebeskyttelse er af afgørende betydning, både for vidnets følelse af tryghed og for rettens mulighed for at få alle de oplysninger frem, der er nødvendige for, at strafskyldige kan drages til ansvar.
Der lægges med lovforslaget op til at styrke beskyttelsen af vidner.
Det foreslås, at retten skal gøre brug af muligheden for at udelukke bestemte personer eller grupper af personer fra retsmøder, hvis det skønnes nødvendigt for at opnå en sandfærdig forklaring af et vidne.
Endvidere tydeliggøres adgangen til at pålægge forsvarere ikke at videregive oplysninger om et vidnes navn eller adresse til den sigtede, og der skabes mulighed for, at fængselsbetjente kan afgive vidneforklaring under delvis anonymitet.
Herudover udvides muligheden for, at vidner kan afgive forklaring via videolink af hensyn til deres tryghed.
Endelig sidestilles bistandsadvokater med forsvarsadvokater i forhold til muligheden for at begrænse deres adgang til sagsmaterialet.
 Lovforslaget indeholder på den baggrund forslag til ændringer af de relevante bestemmelser i retsplejeloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
