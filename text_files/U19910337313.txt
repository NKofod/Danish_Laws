 Da der ikke mellem parterne i et overenskomstforhold havde været ført  

 sådanne forhandlinger, der er en forudsætning for forligsmandens indgriben i  

 medfør af § 3, stk. 1, 2. pkt. i lov om mægling i arbejdsstridigheder, og da  

 der ikke var grundlag for at fastslå, at klagerne ved forhandling eller  

 obstruktion havde hindret, at overenskomstforhandlingerne blev startet, var  

 det uberettiget, at forligsmanden havde inddraget overenskomstforholdet i det  

 omfattende mæglingsforslag af 16. marts 1991 på det pr-017e arbejdsmarked.
 Denne sag drejer sig navnlig om forståelsen af § 3 i lov om mægling i  

 arbejdsstridigheder.
 Mellem klagerne, PROSA/SAS, og Scandinavian Airlines System, Danmark,  

 m.fl. har der været overenskomster senest til udløb den 1. marts 1991.  

 Overenskomsterne er alle indgået efter den forrige overenskomstperiodes  

 udløb, sidste overenskomst således den 23. juni 1989. Ifølge protokollat til  

 denne overenskomst skulle udredning vedrørende revurdering af gældende  

 lønskalaer og stillingsbetegnelser være tilendebragt senest den 1. februar  

 1990. Den 25. september 1990 underskrev klagerne sammen med 3F(A), der er en  

 anden arbejdstagerorganisation hos SAS, en hensigtserklæring bl.a. om så  

 hurtigt som muligt at begynde overenskomstforhandlinger for 1991.
Den 4. oktober 1990 blev PROSA/SAS enige med arbejdsgiveren bl.a. om, at  

 udgiften til nye titler og lønskalaer ikke måtte overstige 1.85% af  

 lønsummen.
Det skulle aftales mellem parterne, hvordan et eventuelt restbeløb  

 skulle fremskaffes eller modregnes på anden vis.
 Først den 5. marts 1991 blev der opnået enighed mellem parterne om nye  

 lønskalaer og løntitler pr. 1. marts 1990.
 Klagerne mente ikke at kunne aflevere sine overenskomstkrav vedrørende  

 1991, før man i overensstemmelse med sine vedtægter havde indkaldt  

 medlemmernes forslag, hvilket skete den 8. marts 1991 med opfordring til  

 hurtigt svar under henvisning til, at bestyrelsen ventede, at forhandlingerne  

 ville starte den 19. marts 1991.
 SAS blev orienteret om klagernes indstilling, og aflyste nogle møder, der  

 herefter kun kunne få til formål, at SAS afleverede sine krav.
 Den 8. marts 1991 meddelte SAS indklagede, Statens Forligsmand, at det  

 ikke havde været muligt at få startet forhandlingerne, og bad om, at dette  

 skete under medvirken af Statens Forligsmand.
Efter indkaldelse mødte overenskomstparterne samt 3F(A)»s  

 repræsentanter i Forligsinstitutionen den 13. marts 1991. En mæglingsmand  

 konstaterede, at arbejdsgiveren samt 3F(A) afleverede deres overenskomstkrav  

 til modparten, men at PROSA/SAS af de tidligere nævnte grunde ikke mente at  

 kunne fremsætte krav og forhandle før efter den 18. marts 1991. Mæglingsmanden fandt det ikke muligt at føre forligsforhandlinger  

 med parterne.
 SAS indkaldte herefter de to arbejdstagerparter til møde den 20. marts  

 1991.
 Indklagede havde den 28. februar 1991 udsat samtlige konflikter varslet  

 til den 4. marts 1991. De kunne herefter iværksættes den 20. marts 1991.
Lørdag den 16. marts 1991 fremlagde indklagede på et møde i  

 Forligsinstitutionen et udkast til mæglingsforslag til teknisk gennemgang.  

 Herunder blev udkastet ændret, således at overenskomsten mellem klagerne og  

 SAS blev omfattet af indklagedes endelige mæglingsforslag.
Dette blev senere  

 vedtaget efter en afstemning i overensstemmelse med reglerne herfor.
 Klagernes overenskomstkrav er fremsat den 19. marts 1991.
 Klagerne har påstået, at indklagede har været uberettiget til at inddrage  

 overenskomstforholdet mellem klagerne og SAS i mæglingsforslaget af 16. marts  

 1991.
 Indklagede har påstået frifindelse.
 Biintervenienten har støttet indklagedes påstand.
 Der er under domsforhandlingen afgivet forklaring af Annette Hansen,  

 indklagede, forligsmand Mette Koefoed Bjørnsen, Hans Skov Christensen, John  

 Harpsøe, Pia Viholt, Knud Erik Linius og Arne Sørensen.
 Annette Hansen, der er formand for klagerne, har bl.a. forklaret, at SAS  

 trods protokollatet ikke var særligt interesseret i revurderingen af  

 lønskalaer og stillingsbetegnelser og ikke ville betale mere end 1.85% af  

 lønsummen.
Parterne afsatte i december 1990 seks forhandlingsdatoer i 1. kvartal af  

 1991, men klagerne tilkendegav samtidig, at overenskomsterne ikke kunne  

 forhandles, før lønsystemet var på plads.
Vidnet fastholdt dette standpunkt,  

 da John Harpsøe den 27. februar 1991 telefonisk foreslog hende  

 overenskomstforhandlinger samme nat.
Harpsøe sagde, at han så ville forsøge  

 at holde området uden for forligsmandens forhandlinger.
Klagerne har ikke på  

 nogen måde forhalet forhandlingerne om lønsystemet.
SAS var i gang med  

 organisatoriske ændringer, og det er muligvis derfor, forhandlingerne ikke  

 blev sluttet i tide.
Aftalen den 5. marts 1991 var først på plads omkring kl. 21 efter  

 langvarige forhandlinger, herunder den foregående nat.
Da klagerne blev  

 opfordret til straks at gå i gang med overenskomstforhandlinger, sagde  

 vidnet, at det ikke kunne lade sig gøre, fordi man ikke kendte medlemmernes  

 krav.
Der kom ingen særlig reaktion fra modparten herpå.
Vidnet har aldrig  

 fået at vide, om det aftalte lønsystem koster mere eller mindre end 1.85% af  

 lønsummen.
 Vidnet havde ferie i tiden 7.-18. marts 1991.
 Hun ved, at andre arbejdstagerorganisationer i SAS heller ikke er færdige  

 med deres forhandlinger, nogle er end ikke begyndt.
Mette Koefoed Bjørnsen har bl.a. forklaret, at hun opfattede  

 mæglingsmandens rapport om mødet den 13. marts 1991 som en helt almindelig  

 rapport om forgæves mægling.
Hun nærlæste dog ikke rapporten og gjorde sig  

 ikke tanker om betydningen af, at klagerne ikke havde fremsat deres krav.
 Selv om spørgsmålet havde været drøftet, tog hun ikke klagerne med i det  

 udkast til mæglingsforslag, som Forligsinstitutionens meget erfarne sekretær  

 fredag den 15. marts 1991 gennemgik med repræsentanter for LO og DA.
 Indkaldelserne til den tekniske gennemgang lørdag den 16. marts 1991 blev  

 som sædvanligt foretaget telefonisk af sekretæren.
 Ved møderne lørdag fik hun den klare opfattelse, at hverken DA eller LO  

 ville tilslutte sig et mæglingsforslag, hvor klagernes område ikke var med.  

 Der ville i så fald slet ikke være basis for at fremsætte noget  

 mæglingsforslag, og det var heller ikke i praksis muligt at udsætte de  

 varslede konflikter yderligere.
Under mødet lørdag eftermiddag spurte hun, om Prosa var indkaldt til den  

 tekniske gennemgang, og fik at vide, at de var indkaldt ved DAs  

 foranstaltning.
Hun interesserede sig derimod ikke for, om Prosas  

 repræsentanter var til stede.
Hans Skov Christensen, der er administrerende direktør i DA, har bl.a.  

 forklaret, at han løbende er blevet orienteret om situationen omkring  

 overenskomsten mellem klagerne og SAS.
Han fik således den 13. eller 14.  

 marts 1991 at vide, at klagerne ikke ville indgå et  

 »baghjulsprotokollat« om, at de ikke agtede at etablere en særskilt  

 konflikt efter eventuelt forlig på arbejdsmarkedet i øvrigt.
Under forhandlingerne i Forligsinstitutionen gjorde DA gældende, at alle  

 områder, der havde 1. marts- overenskomster, og som havde en konfliktrisiko,  

 burde med i et mæglingsforslag.
På mødet fredag den 15. marts 1991 med  

 sekretæren fastholdt vidnet, at det var utilfredsstillende for DA, hvis der  

 efter mæglingsforslaget var mulighed for en isoleret konflikt i lufthavnen.  

 Sekretæren noterede sig synspunktet.
 Under den tekniske gennemgang lørdag gentog vidnet, at PROSA/SAS burde  

 medtages.
På forligsmandens spørgsmål oplyste afdelingschef K.E.
Linius fra DA, at  

 Prosa var underrettet om tidspunktet for den tekniske gennemgang, men at de  

 ikke var kommet til stede.
Det var derimod 3F(A). Hvis Prosa ikke havde været  

 indkaldt, ville vidnet have foreslået en udsættelse herpå.
Vidnet mente, at der var en reel risiko for en alvorlig konflikt i  

 lufthavnen, hvis klagernes område ikke kom med i et stort forlig.
Der kunne  

 ved en overenskomstmæssig strejke også blive sympatiaktioner fra f.eks.  

 LO-medlemmer, men vidnet kan ikke huske, om dette blev gjort gældende over  

 for forligsmanden.
 Når området ikke tidligere har været inddraget under et mæglingsforslag,  

 må det være, fordi der ikke har været risiko for konflikt.
 John Harpsøe har bl.a. forklaret, at han har været forhandlingschef i SAS  

 i ca. 1 1/2 år.
De datoer, der oprindelig var afsat til overenskomstforhandlinger, blev  

 delvis brugt til forhandlinger om lønsystemet.
De øvrige møder blev aflyst af  

 SAS.
 Den 27. februar 1991 havde han fra DA fået opfordring til at sørge for, at  

 overenskomstforhandlingerne kom i gang.
 Vidnet foreslog forgæves Annette Hansen enten at starte forhandlingerne  

 eller at underskrive et »baghjulsprotokollat«.
 Efter vidnets opfattelse var det ikke nødvendigt, at revurderingen af  

 lønskalaer m.v. var færdig først, idet man, som det tidligere er sket, kunne  

 sætte tal på senere.
 Det virkede påfaldende, at klagerne først kunne begynde forhandlinger den  

 18. marts 1991, idet det netop var det tidspunkt, da man kunne regne med, at  

 der var fremsat mæglingsforslag.
 Annette Hansen fortalte på et tidspunkt, at PROSA/SAS havde skaffet sig  

 økonomiske midler til forhandlingerne, underforstået konfliktstøtte.
 Det møde, man aftalte til den 20. marts 1991, kunne få betydning, hvis  

 forligsmanden udsatte en gang til.
Fredag den 15. marts 1991 fortalte Linius fra DA telefonisk vidnet, at  

 mæglingsforslaget muligvis ville komme til at omfatte PROSA/SAS - SAS.
Vidnet  

 blev bedt om at sørge for, at klagerne fik invitation til den tekniske  

 gennemgang, og han ringede til næstformanden Pia Viholt, der ikke var sikker  

 på, at Prosa ville møde.
Pia Viholt havde et privat arrangement.
Da vidnet  

 lørdag havde talt med Industriens Arbejdsgivere, blev han ca. kl. 11 ringet  

 op af Pia Viholt.
Vidnet sagde, at SAS ikke ville møde, og Pia Viholt sagde,  

 at PROSA/SAS heller ikke kom.
Senere lørdag bekræftede vidnet over for Linius, at PROSA/SAS af ham var  

 inviteret til den tekniske gennemgang.
Ved 17-18 tiden fik vidnet fra DA at  

 vide, at både Prosa og 3F(A) var med i mæglingsforslaget.
Hermed omfattede  

 det alle de SAS-organisationer, der havde konfliktret.
 Pia Viholt har bl.a. forklaret, at John Harpsøe fredag den 15. marts 1991  

 fortalte hende, at PROSA/SAS muligvis ville blive inddraget under  

 mæglingsforslaget og i så fald ville blive inviteret til den tekniske  

 gennemgang.
 Da hun ikke som aftalt blev ringet op igen lørdag formiddag, ringede hun  

 John Harpsøe op kl. 12.15. Han sagde, at han ikke troede, området ville blive  

 inddraget.
Vidnet har ikke sagt til John Harpsøe, at Prosa ikke ville møde.
Var man  

 blevet indkaldt, ville vidnet eller en anden have mødt.
 Knud Erik Linius har bl.a. forklaret, at han er chef for DAs  

 overenskomstafdeling.
Fredag den 15. marts 1991 omkring kl. 17 fortalte han telefonisk John  

 Harpsøe, at PROSA/SAS - SAS muligvis ville blive inddraget under  

 mæglingsforslaget.
Han bad John Harpsøe orientere PROSA/SAS og invitere dem  

 til den tekniske gennemgang lørdag.
Da vidnet næste dag kl. ca. 12 ringede  

 til John Harpsøe, fik han bekræftet, at Harpsøe havde inviteret PROSA/SAS, og  

 dette fortalte vidnet senere forligsmanden.
 Arne Sørensen har bl.a. forklaret, at han har været personalechef i SAS  

 siden februar 1989.
 I begyndelsen af marts 1991 har Annette Hansen fortalt vidnet, at hun  

 skulle til møde i PROSA for at »hente penge til en konflikt«.
 Efter lønsystem-forhandlingerne har man løbende orienteret PROSA/SAS om  

 beregningerne, men foreningen har ikke konkret fået at vide, at grænsen på  

 1.85% ikke blev overskredet.
 Det er vidnets opfattelse, at PROSA/SAS sagtens meget tidligere kunne have  

 indkaldt medlemmernes forslag til overenskomstkrav.
En overenskomstmæssig strejke af klagernes medlemmer vil være  

 overordentlig følelig for SAS.
Der ville ikke som ved overenskomststridige  

 strejker være mulighed for at lade overordnet personale overtage de  

 strejkeramte funktioner.
Der er i SAS endnu nogle områder, hvor overenskomsterne er udløbet, uden  

 at nye er aftalt.
Så vidt vidnet ved, er der ikke konfliktret på noget af  

 disse områder.
Til støtte for påstanden har klagerne bl.a. anført, at  

 overenskomstforløbet på området i 1991 ikke var usædvanligt.
Der var saglige  

 grunde til, at klagerne ikke kunne fremsætte deres krav, og der er intet  

 grundlag for at antage, at klagerne ved obstruktion eller forhaling af  

 taktiske grunde har undgået, at overenskomstforhandlingerne var begyndt, da  

 mæglingsforslaget blev fremsat.
 Efter § 3, stk. 1, nr. 2, kan et overenskomstområde ikke inddrages under  

 et mæglingsforslag, før parterne har haft forhandlinger herom, og dette er  

 ikke tilfældet for så vidt angår klagernes overenskomstområde.
 Overenskomstparters ubetingede ret til frie forhandlinger er forudsat i §  

 12 i loven om mægling i arbejdsstridigheder samt i de ILO-konventioner,  

 Danmark traktatmæssigt er forpligtet af.
Subsidiært har klagerne gjort gældende, at indklagede har været  

 uberettiget til at fremsætte mæglingsforslag for klagernes område, fordi  

 klagerne ikke har været indkaldt til drøftelse af forslagets formelle og  

 tekniske side i overensstemmelse med lovens § 4, stk. 3, 2. pkt.
Det er ikke  

 godtgjort, at det ikke har haft nogen betydning, at reglen ikke er iagttaget,  

 og tilsidesættelsen medfører, at mæglingsforslaget i relation til klagerne  

 ikke er gyldigt.
Indklagede har heroverfor anført, at klagerne har haft rig lejlighed til  

 at forhandle overenskomst.
Da klagerne bevidst har undladt at fremsætte sine  

 krav, kan de ikke i relation til et samlet mæglingsforslag være stillet bedre  

 end de organisationer, der havde begyndt forhandlinger.
Pligten til at møde i  

 Forligsinstitutionen indebærer også en forpligtelse til at forhandle, og  

 navnlig efter mæglingsmødet den 13. marts 1991 må det derfor være berettiget,  

 at indklagede har fremsat mæglingsforslag også for klagernes  

 overenskomstområde.
 Det væsentlige for indklagede var at undgå en storkonflikt, og dette mål  

 kunne, som situationen så ud, for indklagede den 16. marts 1991 ikke være  

 opnået uden at inddrage klagernes område.
Det må lægges til grund, at klagerne var indkaldt til mødet den 16. marts  

 1991. I hvert fald måtte indklagede efter de oplysninger, der fremkom,  

 antage, at indkaldelse var foretaget.
Det er nødvendigt og i overensstemmelse  

 med den uformelle praksis på området at indkalde telefonisk.
 Selvom indkaldelse ikke skulle være foretaget, er mæglingsforslaget ikke  

 ugyldigt i forhold til klagerne, der ikke har antageliggjort, at deres  

 tilstedeværelse på mødet ville have bevirket noget andet resultat.
 Biintervenienten har tilsluttet sig indklagedes argumentation og har  

 tilføjet, at en samlet vurdering af handlingsforløbet forud for  

 mæglingsforslaget bekræfter den formodning, at klagerne af taktiske grunde  

 har vægret sig ved at indgå i forhandlinger i et forsøg på at placere sig i  

 en særstilling med mulighed for at gennemføre en særdeles alvorlig konflikt  

 over for SAS.
 Arbejdsretten skal udtale:
Ved mødet hos mæglingsmanden den 13. marts 1991 fremsatte SAS sine krav  

 til 1991-overenskomsten med klagerne.
Klagerne erklærede sig af nærmere  

 anførte grunde ude af stand til på dette tidspunkt at fremsætte sine krav og  

 havde med samme begrundelse ikke forinden fremsat krav over for modparten.
 Der er efter det, der er oplyst, herunder om de to parters tidligere  

 overenskomstforhandlinger og om tidspunktet for aftalen om nyt lønsystem,  

 ikke grundlag for at fastslå, at klagerne ved forhaling eller obstruktion har  

 hindret, at overenskomstforhandlinger blev startet.
 Herefter finder Arbejdsretten, at der ikke, da indklagede fremsatte sit  

 mæglingsforslag, mellem de to parter havde været ført sådanne forhandlinger,  

 som er en forudsætning for forligsmandens indgriben i medfør af § 3, stk. 1,  

 2. pkt., i lov om mægling i arbejdsstridigheder.
 Der gives derfor klagerne medhold i deres påstand.
 T h i k e n d e s f o r r e t :
 Indklagede, Statens Forligsmand, var uberettiget til at inddrage  

 overenskomstforholdet mellem klagerne, PROSA/SAS, og SAS i mæglingsforslag af  

 16. marts 1991.
 I sagsomkostninger skal indklagede betale 2.000 kr. til Arbejdsretten.
 (* 1) Henvisninger: Per Jacobsen s.213 ff, Hasselbalch  

 Kollektivarbejdsretten s.222 ff, Forlig i Arbejdsrettens sag 9382 (A 1981,  

 s.131), i Arbejdsrettens sag nr. 5901 (A 1965, s.44) K. 87.081 (A 1987,  

 s.136).
