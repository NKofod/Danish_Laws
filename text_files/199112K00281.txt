Nr LSF 281 Forslag til Lov om ændring af lov om butikstid (Forsøgsordning vedrørende  

 erhvervszoner) Fremsat af industriministeren (Anne Birgitte Lundholt) den 12. maj 1992 Vedtaget ved tredjebehandling den 17. juni 1992 Lov nr. 478 af 24/06/1992 § 1 I lov om butikstid, jf. lovbekendtgørelse nr. 558 af 18. august 1989,  

 foretages følgende ændring:
 Efter § 6 indsættes:
» § 6 a.
Kommunalbestyrelsen kan tillade butikker i områder,  

 der efter § 3 i lov om planlægning er udpeget som erhvervszoner, at udvide  

 butikstiden.« § 2 Tidspunktet for lovens ikrafttræden fastsættes af industriministeren.
Oprindeligt fremsat forslag § 1 I lov om butikstid, jf. lovbekendtgørelse nr. 558 af 18. august 1989,  

 foretages følgende ændringer:
 1. Efter § 6 indsættes:
» § 6a.
Kommunalbestyrelsen kan tillade butikker i områder,  

 der efter § 3 i lov om planlægning er udpeget som erhvervszoner, at udvide  

 butikstiden.« § 2 Tidspunktet for lovens ikrafttræden fastsættes af industriministeren.
Bemærkninger til lovforslaget Almindelige bemærkninger Formålet med lovforslaget er at give mulighed for at fravige reglerne om  

 butikstid for butikker, der ligger i en erhvervszone.
Forslaget er en følge af aftalen om en styrket indsats for aktivering af  

 de ledige af 8. maj 1992 mellem regeringen og Det Radikale Venstre,  

 Centrum-Demokraterne, Kristelig Folkeparti og Fremskridtspartiet.
Aftalen  

 omfatter foruden dette lovforslag følgende forslag:
- Forslag til lov om ændring af lov om skattemæssige afskrivninger m.v., - forslag til lov om ændring af lov om beskatning til kommunerne af faste  

 ejendomme, - forslag til lov om ændring af lov om miljøbeskyttelse, - forslag til lov om ændring af stempelloven, og - forslag til lov om dispensation fra forskellige love i forbindelse med  

 oprettelsen af erhvervszoner.
Lovforlaget bidrager til at gennemføre etableringen af en række geografisk  

 afgrænsede erhvervszoner, hvor der tilbydes virksomheder, som skaber nye  

 arbejdspladser, særligt gunstige vilkår.
Etableringen af erhvervszoner sigter  

 på at styrke erhvervsudvikling og beskæftigelsen inden for økonomiske udsatte  

 områder.
 Erhvervszonerne vil blive oprettet ved et landsplansdirektiv efter  

 planlovens § 3 efter forudgående drøftelser mellem regeringen og de enkelte  

 kommuner samt i nødvendigt omfang tillige amtskommunerne.
Det er en væsentlig del af aftalen, at der er tale om en forsøgsordning,  

 som er begrænset såvel tidsmæssigt som geografisk.
For så vidt angår  

 butikstiden retter forsøgsordningen sig mod at give særlige frihedsgrader for  

 butikker inden for erhvervszonerne.
En udvidelse af butikstiden skal være  

 iværksat inden udgangen af 1994, og den kan løbe indtil området ophører med  

 at have status som erhvervszone, det vil sige indtil udgangen af 1999.
 Der sigtes mod at etablere op til 10 erhvervszoneaftaler med interesserede  

 kommuner i Bornholms Amt, Nordjyllands Amt og Storstrøms Amt, der opfylder et  

 eller flere af følgende kriterier.
* særligt omfattende erhvervsmæssige omstillinger * høj ledighed * væsentligt stigende ledighed.
 Det er hensigten, at zonerne indskrænkes størrelsesmæssigt til områder på  

 f.eks. 50 ha inden for den enkelte kommune.
 Forslaget skønnes ikke at medføre økonomiske eller administrative  

 konsekvenser.
Bemærkninger til lovforslagets enkelte bestemmelser Til § 1 Til nr. 1 Det foreslås, at kommunalbestyrelsen gives mulighed for at tillade udvidet  

 åbningstid for butikker, der ligger i en erhvervszone i den pågældende  

 kommune.
Udvidelsen af åbningstiden kan enten ske generelt i erhvervszonen  

 eller ved, at der for enkelte butikker eller visse butikstyper gives særlige  

 åbningstider.
Kommunalbestyrelsen kan ikke indskrænke lovens åbningsregler.
Til § 2 Da andre lovforslag vedrørende forsøgsordningen for erhvervszoner skal  

 anerkendes af EF-Kommissionen i medfør af artikel 93 i EF-traktaten, før de  

 sættes i kraft, vil loven blive sat i kraft samtidig med de øvrige love  

 vedrørende forsøgsordningen, således at den samlede lovgivning vedrørende  

 forsøgsordningen træder i kraft samtidigt.
