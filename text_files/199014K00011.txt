Nr BTL 11 Betænkning over Forslag til lov om visse forhold på  

 telekommunikationsområdet   

 Nr L 11 1990-91, 1. samling Afgivet af Trafikudvalget Afgivet: 19901101 Udvalget har behandlet lovforslaget i en række møder og har herunder stillet spørgsmål til kommunikationsministeren, som denne har besvaret skriftligt.
Et af disse spørgsmål og ministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Dansk Tele Forbund, Elektroinstallatørernes Landsforening FIBROCO Analyse Aps og 4. JAN.
GRUPPEN A/S.
 Der er af kommunikationsministeren stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse med de af kommunikationsministeren stillede  

 ændringsforslag.
 Idet flertallet tilslutter sig det, som er anført i  

 kommunikationsministerens besvarelse af udvalgets spørgsmål nr. 15, jf. bilag  

 til betænkningen, ønsker flertallet at præcisere, at begrebet  

 omstruktureringer, som er omtalt i besvarelsens fjerde afsnit, bl.a. omfatter  

 eventuelle køb og salg af virksomheder og eventuelt overflytning af  

 aktiviteter fra et selskab til et andet.
Udvalgets flertal har endvidere noteret sig, at teleDanmark til enhver tid  

 kan træffe beslutning om garanti for opfyldelsen af forpligtelserne over for  

 de pensionsberettigede i det omfang, det skønnes nødvendigt eller  

 hensigtsmæssigt.
TeleDanmarks vurdering heraf kan bero på resultatet af  

 drøftelser om spørgsmålet med personalets organisationer.
 Et mindretal (Socialistisk Folkepartis medlemmer af udvalget)  

 erklærer sig tilfreds med den foreslåede konstruktion af et teleDanmark A/S,  

 men finder de økonomiske transaktioner i omlægningen utilfredsstillende.  

 Disse er et led i regeringens generelle privatiseringsplaner og vil på kort  

 sigt tilføre statskassen ca. 3 mia. kr., medens det på længere sigt vil  

 påføre statskassen et indtægtstab - specielt på grund af salg af Statens  

 Teletjeneste.
 Da der således er tale om en negativ og en positiv effekt af lovforslaget,  

 vil mindretallet undlade at stemme ved 3. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, idet  

 mindretallet ikke mener, at lovforslaget indebærer en tilstrækkelig  

 liberalisering med hensyn til privatiseringsgraden.
 Fremtiden vil efter Fremskridtspartiets mening indebære, at der vil komme  

 flere forskelige selskaber, som tilbyder teleservice, og derfor har  

 forbrugerne krav på, at teleDanmark ikke bliver en stor statsmastodont af et  

 monopolselskab, som med politisk dirigering vil ødelægge markedet for den  

 enkelte forbruger.
Fremskridtspartiet havde helst set, at man havde ventet et par år med at  

 ændre telesektoren, blandt andet fordi man hermed kunne vurdere, hvorvidt den  

 digitale telekommunikation vil vise sig konkurrencedygtig.
Mindretallet  

 ønsker et så frit marked på telekommunikationsområdet som overhovedet muligt  

 med mindst mulig statsindblanding.
Mindretallet ønsker med andre ord at have en telesektor, der er  

 fuldstændig privatiseret.
Mindretallet mener, at lovforslaget indeholder  

 følgende kritiske punkter:
 - Der er mangel på fri konkurrence.
 - Man viderefører den usunde kurs 125-indløsningsklausul.
 - Man vil ikke tillade, at flere end 49 pct. af aktierne sælges frit.
 Mindretallet havde helst set, at mindst 51 pct. af aktierne var blevet på  

 private hænder og maksimalt 49 pct. i statens beholdning.
 Et tredje mindretal (Kristeligt Folkepartis medlem af udvalget) kan  

 ikke medvirke til lovforslagets gennemførelse og vil derfor undlade at stemme  

 ved 3. behandling.
Ændringsforslag Af kommunikationsministeren, tiltrådt af et flertal (S, KF,  

 V, RV og CD):
Til § 2 1) I stk. 1, 1. pkt., ændres »kan meddele« til:  

 »meddeler«.
 2) I stk. 4, 1. pkt., ændres »kan i koncessionen  

 fastsætte vilkår for og føre« til: »fastsætter i koncessionen  

 vilkår for og fører«.
 3) I stk. 4, nr. 5, ændres »tilladelseshaveren«  

 til: »koncessionshaveren«.
Til § 5 4) Ordene »kan pålægge« ændres til:  

 »pålægger«.
Til § 7 5) I stk. 1 ændres »kan pålægges« til:  

 »pålægger«.
Til § 8 6) Ordene »kan i koncessionen fastsætte« ændres til:  

 »fastsætter i koncessionen«.
Bemærkninger Til nr. 1, 2, 4, 5 og 6 Med ændringsforslagene præciseres, at de bemyndigelser i lovforslaget, som  

 er omfattet af ændringsforslagene, forudsættes udnyttet i umiddelbar  

 forlængelse af lovforslagets vedtagelse.
Til nr. 3 Ændringsforslaget tilsigter at skabe terminologisk konsekvens.
Ikast (KF) Helge Adam Møller (KF) Aagaard (KF) Svend Heiselberg (V)  

 Helge Sander (V) Ernst B.
Schmidt (FP) Larsen-Ledet (RV) nfmd.
Arne  

 Melchior (CD) Inger Stilling Pedersen (KRF) J.
K.
Hansen (S) fmd.
Tove  

 Lindbo Larsen (S) Helge Mortensen (S) Jimmy Stahr (S) Stavad (S) Søgaard (S)  

 Tommy Dinesen (SF) Ole Henriksen (SF) Bilag Et af udvalgets spørgsmål til kommunikationsministeren og dennes svar  

 herpå:
Ad ministerens svar på spørgsmål nr. 2 Spørgsmål nr. 15:
»Hvorfor kan teleDanmark ikke garantere for  

 pensionsforpligtelserne?» Svar:
Pensionsfondene hos KTAS, Jydsk Telefon og Fyns Telefon er såkaldte  

 tilsagnskasser, hvilket indebærer, at der er sikret de pensionsberettigede  

 pensioner af nærmere bestemt størrelse.
Skulle en situation opstå, hvor  

 pensionsfondene ikke har fuld dækning for pensionskravet, påhviler det efter  

 vedtægterne de pågældende selskaber at indbetale ekstraordinære bidrag i  

 fornødent omfang.
Sikkerheden for pensionskravet for den enkelte  

 pensionsberettigede er således givet gennem pensionsregulativerne samt  

 vedtægterne for pensionsfondene, hvis dækning de enkelte selskaber indestår  

 for gennem indtægtsgrundlaget.
 Den foreslåede organisering af teleområdet med samling af de danske  

 televirksomheder under et holdingselskab, teleDanmark, indebærer ikke en  

 svækkelse af selskabernes muligheder for dækning af pensionskravene.  

 Tværtimod vil der med koncerndannelsen være skabt mulighed for en  

 international konkurrencedygtig koncern - med gunstigere muligheder for  

 televirksomhedernes beskæftigelse og indtjeningsevne end i en uændret  

 situation, når henses til den igangværende liberalisering inden for EF.
Det vil efter almindelige regler om ledelsens ansvar påhvile teleDanmarks  

 ledelse ikke at disponere på en sådan måde, at de pensionsberetigede i  

 datterselskaber udsættes for at lide tab som følge af, at de enkelte  

 selskaber ikke kan opfylde sine forpligtelser til at indbetale pensionsbidrag  

 til pensionskassen.
Staten vil som majoritetsaktionær i teleDanmark have  

 interesse i at disponere på en sådan måde, at selskaberne til enhver tid kan  

 opfylde sine forpligtelser over for pensionskasserne.
Såfremt teleDanmarks ledelse skulle foretage dispositioner - f.eks. i form  

 af omstruktureringer - som påvirker det enkelte selskabs indtjeningsevne i  

 forhold til pensionskravet, bør teleDanmarks ledelse da også tage  

 konsekvensen med hensyn til i nødvendigt omfang at garantere for  

 pensionsforpligtelserne.
I det hele taget vil teleDanmark kunne træffe  

 beslutning om garanti for pensionerne i det omfang, det skønnes nødvendigt  

 eller hensigtsmæssigt.
For Fyns Telefons pensionsfond gør sig det særlige forhold gældende, at  

 andelshavernes, dvs. kommunerne i Fyns Amt, solidariske hæftelse for  

 selskabets gæld til pensionsfonden og for selskabets forpligtelser i øvrigt  

 ophører.
Staten vil som majoritetsaktionær i teleDanmark forpligte  

 teleDanmark til i givet fald at hæfte i samme omfang, som andelshaverne  

 skulle have hæftet.
Dette tilsagn gælder for den 20-årige periode fra 1989,  

 hvor Fyns Telefon foretager ekstraordinære indbetalinger til pensionsfonden  

 efter samme retningslinjer, som Finanstilsynet har godkendt for KTAS« og  

 Jydsk Telefons vedkommende og forventes at godkende ligeledes for Fyns  

 Telefons vedkommende.
