Skriftlig fremsættelse (31. oktober  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 institutioner for erhvervsrettet uddannelse, lov om ændring af lov om  

 Centre for Videregående Uddannelse og andre selvejende institutioner  

 for videregående uddannelser m.v. og en række andre love  

 (Momskompensation).
(Lovforslag nr.
L 46).
Det foreslås, at  der med virkning fra januar 2003  

 etableres en momskompensationsordning for institutioner, der er godkendt i  

 henhold til lov om institutioner for erhvervsrettet uddannelse og lov om  

 Centre for Videregående Uddannelse og andre selvejende institutioner  

 for videregående uddannelser m.v.
Lovforslaget omfatter tillige  

 konsekvensændringer i en række uddannelseslove.
 Forslaget skal ses som et led i Undervisningsministeriets  

 bestræbelser på at give institutionerne optimale muligheder for  

 at effektivisere institutionsdriften gennem udlicitering af driftsopgaver og  

 samarbejde om disse opgaver.
 Momskompensationsordningen vil indebære, at tilskud  

 til udgifter til ikke-fradragsberettiget købsmoms udskilles fra  

 institutionernes taxametertilskud, der dækker undervisningsudgifter,  

 fællesudgifter og bygningsudgifter, og at institutionerne i stedet for  

 får deres faktiske udgifter til denne moms kompenseret af  

 Undervisningsministeriet.
 Efter den nugældende ordning får de selvejende  

 institutioner taxametertilskud, der indeholder tilskud til dækning af  

 institutionernes udgifter til ikke-fradragsberettiget købsmoms.
 Dette tilskud er baseret på gennemsnitlige udgifter  

 til købsmoms og er dermed uafhængigt at den enkelte institutions  

 faktiske momsudgifter.
Den gældende ordning er en væsentlig barriere  

 for en hensigtsmæssig indkøbspolitik på institutionerne og  

 indeholder et uhensigtsmæssigt incitament til stor egenproduktion.
De  

 selvejende uddannelsesinstitutioners skoleforeninger og rektorforsamlinger  

 har ved flere lejligheder peget på dette problem.
 En løsning af problemet ses af institutionssiden  

 som en nødvendig forudsætning for, at institutionerne kan  

 realisere de politiske ønsker om løbende  

 produktivitetsforbedringer.
 I lovforslaget er der åbnet mulighed for, at der kan  

 etableres særlige overgangsordninger, der kan afhjælpe eventuelle  

 økonomiske problemer, som indførelsen af  

 momskompensationsordningen måtte medføre for institutioner, der  

 i de senere år har haft større udgifter til nybyggeri.
 Momskompensationsordningen forventes at være  

 udgiftsneutral for staten, idet den skal ses i sammenhæng med, at der i  

 finanslovforslaget for 2003 er indarbejdet en reduktion af  

 taxametertilskudstaksterne, der svarer til det hidtidige momstilskud til  

 institutionerne.
 Undervisningsministeriet vil evaluere  

 momskompensationsordningen i foråret 2005 og vil herunder  

 undersøge omfanget af udliciteringer på de omfattede  

 institutioner.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til det  

 høje Tings velvillige behandling.
