Nr BSF 15 Forslag til folketingsbeslutning om afskaffelse af beskatning for  

 arbejdsgiverbetalte behandlinger af medarbejdere Fremsat af Kim Behnke (FP) Tom Behnke (FP) Thorkild B.
Fransgaard (FP)  

 Kirsten Jacobsen (FP) den 1. april 1998 Folketinget opfordrer regeringen til at fremsætte lovforslag, der sikrer,  

 at en af arbejdsgiveren afholdt udgift i forbindelse med lægeordineret  

 behandling af den ansatte fritages for beskatning.
Bemærkninger til forslaget Beslutningsforslaget refererer til lovforslag nr.
L 180 fra folketingsåret  

 1996-97: Forslag til lov om ændring af ligningsloven. (Justering af  

 personalegodebeskatningen) og er en delvis genfremsættelse af ændringsforslag  

 nr. 3 i Skatteudvalgets betænkning af 14. maj 1997 over L 180.
Lovforslag nr.
L 180 var en justering af ligningslovens § 16 og bestemmer  

 beskatningen af de personalegoder/frynsegoder, der kan relatere sig til den  

 enkelte skatteyder.
Frynsegoder defineres som »goder, arbejdsgiveren i  

 overvejende grad har ydet af hensyn til den ansattes arbejde«, og  

 omfatter alle ydelser, der medfører en besparelse for den ansatte.
Der  

 henvises vedrørende L 180 til Folketingstidende 1996-97, tillæg A 3850 og  

 3842, tillæg B 969, tillæg C 492 og forhandlingerne 4666, 7669 og 7826.
Forslagsstillerne mener ikke, dette er rimeligt.
Det er på tide, at  

 udgifter afholdt af arbejdsgiveren i forbindelse med ansattes lægeordinerede  

 behandlinger fritages for beskatning som personalegoder.
For den medarbejder,  

 der modtager ydelsen, bliver der derfor tale om en skattelettelse, da denne  

 efter gældende regler er skattepligtig.
Tilsvarende bør skattefrihed gælde,  

 hvis arbejdsgiveren i stedet tegner en forsikring på den ansatte.  

 Medarbejderen fritages for beskatning af såvel præmie som sumudbetaling  

 (eksempelvis til dækning af operation).
Udgiften, som arbejdsgiveren derved påtager sig, er at sidestille med  

 andre driftsudgifter og dermed fradragsberettiget.
Tilbudet skal være  

 generelt og tilfalde samtlige firmaets medarbejdergrupper, hvorved  

 favorisering af enkelte medarbejdere undgås.
Efter gældende regler beskattes behandlinger, som en arbejdsgiver ønsker  

 at finansiere for sine ansatte, på samme vilkår som fri bil, fri sommerbolig,  

 fri telefon og lign.
Ligheden er måske slående for nogle, men det er  

 forlagsstillernes klare holdning, at arbejdsgiverbetalte behandlinger ikke er  

 frynsegoder, men snarere samfundsgoder.
Samfundsgoder er - som ordet siger - til gavn for samfundet, og det er  

 netop egenskaben, der kendetegner arbejdsgiverbetalte behandlinger.
Ved at  

 afholde udgifterne for de ansattes behandlinger løser arbejdsgiveren med eet  

 slag mange problemer:
- Medarbejderen bliver behandlet inden for en overskuelig tidshorisont og  

 undgår derved at blive fyret efter et halvt år - hvilket ikke er unormal  

 ventetid for visse typer af operationer.
Derved undgår medarbejderen det  

 frustrerende ved lange ventelister - først til en forundersøgelse og siden  

 hen til selve operationen - hvor uvisheden, om man når det, ikke just er  

 befordrende for patientens helbred.
 - Ventelisterne til det offentlige behandlingssystem nedbringes.  

 Arbejdsgiveren vil i høj grad benytte sig af behandlertilbud i den private  

 sektor, hvilket medfører, at medarbejderen ikke kommer til at figurere på det  

 offentliges ventelister.
 - Arbejdsgiveren får hurtig sin, ofte vigtige, medarbejder tilbage.  

 Produktionstab som følge af sygdom hos nøglepersoner kan dermed minimeres, og  

 tidkrævende, sædvanligvis dyre, procedurer til søgning af kvalificeret  

 erstatning undgås.
 - Den samlede sygeperiode nedbringes, hvilket medfører offentlige  

 besparelser på udgifter forbundet med sygedagpenge.
 - Endelig foretages behandlingerne for private midler, hvilket giver  

 amterne en besparelse i udgifter til offentlig behandling (operationer,  

 genoptræning etc.).
 Fordelene er mange, og foruden den klare samfundsmæssige gevinst - der  

 både er i virksomhedernes, medarbejderens og samfundets interesse - frigøres  

 økonomiske ressourcer til gavn for skattetrykket og den enkelte skatteyder.  

 Ligheden med andre personalegoder er derfor til at overse og det absurde i at  

 beskatte det som sådan åbenlys.
 Fortalerne for beskatning af arbejdsgiverbetalte sundhedsudgifter vil  

 sikkert hævde, at det dels strider mod princippet om ligelig behandling, dels  

 at det medfører tab af skatteindtægter.
Forventningerne om, at vi alle, når vi er syge, skal have den relevante  

 behandling uanset betalingsevne, er selve kernen i vores velfærdssamfund.  

 Dette ændres der ikke ved - tværtimod! Ved at behandle een medarbejder privat  

 skabes der plads til den næste på de offentlige ventelister.  

 Samfundsøkonomisk begrænses ydelsen derved ikke til een person, men kan  

 betragtes som et generelt initiativ til at afhjælpe ventelisterne i det  

 danske sundhedsvæsen.
Alt andet lige må det styrke borgernes tiltro til det  

 danske sundhedsvæsen.
At forslaget skulle medføre mindre skatteindtægter, stiller  

 forslagsstillerne sig også uforstående over for.
Gældende regler for  

 beskatning af frynsegoder bevirker, at arbejdsgiverbetalte behandlinger reelt  

 bliver dobbeltbeskattet.
Først beskattes den ansatte - siden hen den, der  

 leverer ydelsen.
Hvis den ansatte skal undgå beskatning, må arbejdsgiveren  

 betale et så stort beløb, at nettobeløbet, efter skat, svarer til den  

 konkrete udgift.
Det er helt uacceptabelt! Med forslaget fritages den ansatte  

 for beskatning, men ydelsen er fortsat skattepligtig - og beskattes der, hvor  

 den bliver leveret (privathospital, klinik, praktiserende speciallæge etc.).
Tiden er moden til en revision af personalegodebeskatningen.
Ansatte, der  

 får lægeordineret behandling betalt af deres arbejdsgiver, skal ikke  

 beskattes.
Og udgiften, som arbejdsgiveren har i forbindelse med  

 behandlingen, bør opfattes som det, den reelt er: en fradragsberettiget  

 driftsudgift.
Det kan ikke være rimeligt, at man - med argumentet  

 »forfordeling« - hindrer et tiltag, der på så mange områder er til  

 gavn for samfundet.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af beskatning for  

 arbejdsgiverbetalte behandlinger af medarbejdere.
(Beslutningsforslag nr.
B 15).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
