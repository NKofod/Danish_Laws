Afskrivning, feriehotel Reference: AL § 18, stk. 2, jf. § 18, stk. 1, b.
 LV 1995 E.C.4.1.5.
 Et selskab ansøgte Ligningsrådet om tilladelse til  

 afskrivning på et feriehotel efter Afskrivningslovens § 18, stk. 2, jf.  

 § 18, stk. 1, b.
Hotelanlæggets areal udgør ca. 27.000 m2, hvoraf 3.318 m2 er  

 bebygget.
Der er tillige en lystbåde havn med 180 bådepladser.  

 Hotelanlægget består af en hotelbygning med restaurant, der har  

 plads til 130 gæster, konferencelokaler, svømmebad, sauna,  

 billard, solarier, legeplads, go-cart bane og lokaler til administration af  

 anlægget samt vaskerum og toilet til lystbådehavnen.
Hotellejlighederne findes i 10 rækkehusblokke i to plan, der er  

 placeret i umiddelbar nærhed af hotelbygningen ud til  

 havneanlægget.
Bebyggelsen fremtræder med en sådan  

 koncentration, at den kan sammenlignes med et egentligt hotel.
Rækkehusblokkene ligger tæt op ad hinanden og i forbindelse  

 med centerbygningen.
Der er i alt 80 lejligheder, heraf 28 på 70 m2 og  

 i to plan, og 52 lejligheder på 50 m2 i et plan, i alt 4.560 m2.
 Fællesfaciliteterne i fællesbygningen, dvs. reception,  

 restaurant, køkken, konferencelokaler, svømmehal, sauna,  

 solarier samt kontor- og administrationslokaler udgør et areal  

 på 1.256 m2, eller 27,5 pct. af det samlede areal på 4.560  

 m2.
Indgangen til de lejligheder der ligger på 1. sal sker ad en  

 udvendig trappe.
Alle lejlighederne har bad, toilet og et lille  

 køkken.
Hotellet og receptionen vil være åben hele året.
Den  

 forventede belægning er 55 pct. på årsbasis.
Udlejning af hotelappartementerne og driften af restauranten foretages  

 alene af ejeren, dvs. hotelselskabet.
Restauranten er p.t. bortforpagtet til  

 en dansk forpagter.
Denne forpagtningskontrakt overtages af hotelselskabet.  

 Om sommeren vil restauranten være åben hele dagen, om vinteren  

 vil den være åben eftermiddag og aften.
Prisen for en lejlighed inkluderer sengetøj, håndklæder  

 og rengøring.
Sengene er opredt af hotellet.
 Hotellet foretager udskiftning af sengetøj og sørger  

 endvidere for rengøring af lejlighederne, når gæsterne  

 rejser, men ikke under opholdet.
 Betaling for el og vand er inkluderet i overnatningsprisen, uanset om der  

 er tale om enkelte overnatninger eller overnatningsprisen for en uge.
I hovedsæsonen udlejes der overvejende ugevis.
I for- og  

 eftersæsonen udlejes der dagevis.
Der udlejes også til  

 virksomheder til afholdelse af konferencer og seminarer samt til  

 familiefester og selskaber.
Den del af udlejningen der er på 3 dage og  

 derover forventes at udgøre ca. 80 pct..
 Der er mulighed for at leje en lejlighed ved henvendelse i  

 receptionen.
I lystbådehavnen foretages udlejning af liggepladser dage- eller  

 ugevis.
Hotelselskabet har sin egen havnemester.
 Hotellets gæster kommer igennem formidlende rejsebureaukæder.  

 Det antages, at der vil blive tale om rejsebureauer i Danmark, Norge, Sverige  

 og Tyskland.
Med henblik på at give anpartshaverne i hotelselskabet mulighed for  

 at få lånefinansieret købet af anparterne skulle der ske  

 en opdeling af hotellet, således at den enkelte anpartshaver kan stille  

 dele af hotellet som sikkerhed for sit lån.
Det er stadig  

 hotelselskabet, der er ejer af hele hotelanlægget.
Dvs. at selskabet  

 stiller pant for anpartshavernes gæld.
 Hvis en investor selv har midler til køb af sin anpart, skal de  

 indskudte midler sikres ved tinglysning af sikkerhed i hotelselskabets  

 ejendom.
 Det var hensigten at opdele hotelejendommen efter udstykningsloven i:
Hotelbygning med svømmehal og restaurant, Lystbådehavn og 54 rækkehuse.
 Den kommunale skatteforvaltning indstillede, at der gives tilladelse til  

 afskrivning på bygningerne.
 Told-og Skatteregionen fandt, efter en samlet vurdering af de konkrete  

 forhold, herunder bebyggelsens fremtræden og serviceniveauet, at  

 feriehotellet kan sidestilles med de i afskrivningslovens § 18, stk. 1, litra  

 b nævnte hoteller.
Ligningsrådet har tidligere taget stilling til, hvorvidt afskrivning  

 på feriecentre m.v. kan tillades.
Rådet har i sine  

 afgørelser lagt vægt på, om feriecentret efter sin  

 indretning og funktion kan sidestilles med et hotel.
Følgende forhold  

 har været tillagt betydning:
- om der er mulighed for at leje sig ind for en kortere periode end en  

 uge, - om udlejning/reservation er mulig på stedet, - om udlejning er mulig hele året, - om der findes bespisningsmuligheder på stedet, - om der findes fælles faciliteter (opholdsrum m.v.), - om fællesfaciliteterne kun udgør en begrænset del af  

 det samlede område, - om værelsespriserne inkluderer sengelinned og service m.v., - feriecentrets bygningsmæssige indretning, - om serviceniveauet er som i egentlige hoteller.
Som det er oplyst, er der ikke daglig rengøring.
Om de  

 øvrige punkter bemærkes, at der er mulighed for at leje for  

 kortere perioder end en uge, at udlejning/reservation på stedet er  

 mulig, at udlejning kan ske hele året, at der er bespisningsmuligheder,  

 at der er fællesfaciliteter, og at værelsespriserne inkluderer  

 sengetøj, håndklæder, rengøring, el og vand.
Hotelselskabet ønskede at dele anlægget i mindre  

 matrikulære enheder efter udstykningsloven, så der opstår 1  

 matrikelnummer til parkeringsplads, 1 matrikelnummer til havneareal, 1  

 matrikelnummer til restaurant m.v. samt 54 matrikelnumre til  

 hotelappartementer i rækkehusene.
De enkelte matrikelnumre til  

 hotelappartementerne vil bestå af forhave, baghave og en del af et  

 rækkehus.
Det blev endvidere oplyst, at området hvori hotelanlægget er  

 beliggende, er udlagt til erhvervsvirksomhed, og ikke til sommerhuse.  

 Udmatrikuleringen er en opsplitning af sikkerheden.
De enkelte matrikler skal  

 ikke sælges, men skal enkeltvis tjene som sikkerhed for investorernes  

 indskud.
 Ligningsrådets afgørelse og begrundelse herfor:
 Efter de foreliggende oplysninger er det Ligningsrådets opfattelse,  

 at hvis udstykningen gennemføres som påtænkt med  

 udstykning af rækkehusene i enkelte matrikler, vil  

 rækkehusbebyggelsen ikke længere have hotellignende karakter, men  

 i afskrivningsmæssig henseende vil husene have karakter af  

 sommerhusbebyggelse.
 Ligningsrådet imødekom derfor ikke ansøgningen om  

 sidestilling af feriehotellet med et hotel i afskrivningsmæssig  

 henseende efter afskrivningslovens § 18, stk. 2, jf. stk. 1, b.
