Nr LSF 21 Forslag til Lov om ændring af lov om ændring af lov om social bistand  

 (Udskydelse af revisionsbestemmelsen til § 48 a) Fremsat af socialministeren (Else Winther Andersen) den 7. oktober 1992 Vedtaget ved tredjebehandling den 20. november 1992 Lov nr. 923 af 25/11/1992 § 1 I lov nr. 211 af 3. april 1990 om ændring af lov om social bistand ændres  

 i § 2, stk. 2, »1992-93« til: »1993-94«.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 211 af 3. april 1990, om ændring af lov om social bistand ændres  

 i § 2, stk. 2, »1992-93« til: »1993-94«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Dette lovforslag indeholder en udskydelse af revisionsbestemmelsen til  

 bistandslovens § 48 a (godtgørelse til forældre med alvorligt syge børn under  

 14 år) til folketingsåret 1993-94.
 Med virkning fra den 2. april 1990 indførtes der med bistandslovens § 48 a  

 en bestemmelse, hvorefter der kan ydes godtgørelse til forældre med alvorligt  

 syge børn under 14 år, hvis forældrene i forbindelse med sygdommen helt eller  

 delvis opgiver arbejdet.
Godtgørelsen svarer til de sygedagpenge, som modtageren ville være  

 berettiget til i tilfælde af egen sygdom.
Det forudsættes, at barnet er  

 alvorligt sygt, hvilket vil sige, at det har behov for behandling og pleje på  

 et hospital i 25 dage eller mere.
Behandling eller pleje i hjemmet kan dog  

 sidestilles med ophold på hospital, når barnets behov i forbindelse med  

 sygdommen taler for det.
For enlige forældre, der er berettiget til ordinært  

 børnetilskud, stilles der ikke krav om 25 dages sygeperiode, når barnet er  

 indlagt på hospital.
 Ifølge den gældende revisionsbestemmelse fremsætter socialministeren  

 forslag for Folketinget om revision af bistandslovens § 48 a inden udgangen  

 af folketingsåret 1992-93.
 I bemærkningerne til lovforslaget (L 169 af 18. januar 1990) blev varslet,  

 at der til brug for revisionen ville foreligge dels almindelige  

 økonomisk-statistiske oplysninger og dels en undersøgelse om forældrenes  

 vurdering af ordningen.
Da ordningen stadigvæk er ret ny, foreligger der kun meget begrænsede  

 økonomisk-statistiske oplysninger.
Ifølge disse oplysninger modtog kun 155  

 familier hjælp efter § 48 a i 1990, mens 1.210 familier modtog hjælp efter §  

 48 a i 1991.
Udgiftsniveauet blev i lovforslaget fra 1990 skønnet til 21,75 mio. kr. i  

 1990 og 29 mio. kr. i 1991. Udgifterne har været betydeligt mindre, nemlig  

 2,5 mio. kr. i 1990 og 11,2 mio. kr. i 1991. Udviklingen i udgifterne viser  

 ligesom udviklingen i antallet af familier en betydelig stigning i  

 anvendelsen af ordningen fra 1990 til 1991. Også i de kommmende år forventes  

 en stigning i udgifterne og dermed i antallet af familier med hjælp efter §  

 48 a.
På finanslovforslaget for 1993 er der således budgetteret med udgifter  

 for det offentlige på 19 mio. kr. i 1992 og 20 mio. kr. i 1993.
Udviklingen tyder på, at anvendelsen af ordningen endnu langt fra har  

 fundet sit naturlige leje.
Dette kan antages at hænge sammen med, at  

 kommunerne først efterhånden er blevet mere opmærksom på ordningens  

 anvendelighed.
Indsættelse af revisionsbestemmelsen hang sammen med, at en sådan ydelse  

 til forældre med alvorligt syge børn var en nyskabelse i socialpolitikken.  

 Der var ved udformningen af ordningen stor usikkerhed om flere forhold -  

 bl.a. hvordan målgruppen bedst kunne afgrænses og udgifternes størrelse.
Det  

 er derfor af stor betydning, at ordningens indhold evalueres ud fra et bredt  

 erfaringsgrundlag.
Det må konkluderes, at der ikke på nuværende tidspunkt eksisterer et  

 sådant tilstrækkeligt erfaringsgrundlag, at en egentlig evaluering - herunder  

 en undersøgelse om forældrenes vurdering af ordningen - kan foretages nu.
Det  

 foreslås derfor at udsætte revisionen til det efterfølgende folketingsår,  

 hvor der vil være sikkerhed for et bredere erfaringsgrundlag.
 Lovforslaget har ikke administrative eller økonomiske konsekvenser.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget I lov nr. 211 af 3. april 1990 om ændring af lov om social bistand ændres  

 i § 2, stk. 2, »1992-93« til: »1993-94«.
§ 2 Stk. 1. Loven træder i kraft den 2. april 1990.
 Stk. 2. Socialministeren fremsætter forslag for Folketinget om  

 revision af bistandslovens § 48 a inden udgangen af folketingsåret 1992-93.
