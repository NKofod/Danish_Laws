Nr BSF 19 Forslag til folketingsbeslutning om forbud mod markedsføring af  

 alkoholiske drikke Fremsat af Inger Stilling Pedersen (KRF) Lysholm Christensen (KRF)  

 Glønborg (KRF) Kofod-Svendsen (KRF) den 2. november 1989 Folketinget pålægger regeringen at fremsætte lovforslag om markedsføring af alkoholiske drikke indeholdende forbud mod reklamer for stærke drikke og bestemmelser om strafferetlige sanktioner (bødestraf) ved overtrædelse af loven.
Bemærkninger til forslaget Der er stærke sundhedsmæssige, sociale, medicinske og økonomiske grunde  

 til meget målbevidst at arbejde for en reduktion af totalforbruget af  

 alkohol.
Et lavere alkoholforbrug vil føre til færre alkoholskader.
 Blandt skaderne kan nævnes, at ca. 1/3 af dødsulykkerne i trafikken har  

 sammenhæng med spiritus, og at alkohol er en af de mest almindelige  

 dødsårsager for mænd mellem 25 og 45 år.
 Skønsmæssige beregninger viser, at de økonomiske konsekvenser af  

 alkoholmisbruget for Danmarks vedkommende beløber sig til ca. 5,9 mia. kr.  

 pr. år. (De økonomiske konsekvenser af alkoholforbruget, Indenrigsministeriet  

 1986). I dette tal er medtaget omkostninger som følge af behandling,  

 produktionstab og velfærdstab.
Sammenlignet med de øvrige nordiske lande ligger danskernes konsumtion af  

 alkohol på et højt niveau.
I 1987 havde Danmark det højeste konsumtionsniveau  

 regnet i 100 pct. alkohol, en komsumtion, som var mere end dobbelt så høj som  

 i Norge og næsten 3 gange højere end i Island.
Konsumtionen af 100 pct.  

 alkohol pr. indbygger pr. år af hele befolkningen var:
Danmark 9,58 Norge 4,28 Island 3,44 Finland 7,06 Sverige 5,10 (Nordisk Alkohol Statistik 1982-1987).
 Det er forslagsstillernes opfattelse, at indførelse af forbud mod  

 alkoholreklamer i nogen udstrækning vil bidrage til at mindske forbruget af  

 alkohol.
Ved at indføre et forbud mod alkoholreklamer bringes retstilstanden i  

 Danmark i overensstemmelse med reglerne i det øvrige Norden.
På Nordisk Råds  

 session i 1974 blev følgende rekommandation vedtaget: »Nordisk Råd  

 anbefaler regeringerne at indføre forbud mod alkoholreklamer i Norden og at  

 iværksætte en effektiv information om alkoholens skadelige virkninger, især  

 over for ungdommen.« De øvrige nordiske lande har fulgt denne rekommandation.
I Finland er al  

 reklame for alkohol - herunder almindeligt øl - forbudt.
Dog er det tilladt  

 at reklamere i hotel- og restaurationsbranchens publikationer.
Norge har  

 indført forbud mod reklamer for alkoholiske drikke med et alkoholindhold på  

 over 21/2 vol. pct.
Undtaget er dog annoncer i importerede udenlandske  

 tidsskrifter m.v.
Også Sverige har forbudt reklamer for spiritus, vin og  

 stærkt øl.
Ligesom i Norge gælder her visse undtagelser for udenlandske  

 aviser og tidsskrifter.
I Island har det i flere år været forbudt at  

 reklamere for spirituosa og vin.
 Danmark er således det eneste nordiske land, der endnu ikke har fulgt  

 vedtagelsen i Nordisk Råd.
 På Nordisk Råds session i 1989 blev alkoholspørgsmålet igen behandlet, og  

 Nordisk Råd anbefalede et aktionsprogram for at opfylde  

 verdenssundhedsorganisationen WHO's mål om en 25 pct. reduktion af  

 alkoholforbruget i år 2000. Det sundhedsmæssige aspekt må således tillægges  

 afgørende betydning også ved vurderingen af forbud mod reklamer for  

 alkoholiske drikke.
