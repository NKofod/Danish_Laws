Fremsat den 10. december 2015 af transport- og bygningsministeren (Hans Christian Schmidt) Forslag til Lov om ændring af færdselsloven og lov om godkendelse og syn af køretøjer (Forhøjelse af hastighedsgrænsen for campingvogne og andre registreringspligtige påhængskøretøjer, for traktorer og for motorredskaber) § 1 I færdselsloven, jf. lovbekendtgørelse nr. 1386 af 11. december 2013, som ændret senest ved lov nr. 154 af 18. februar 2015, foretages følgende ændringer:
 1. I § 43, stk. 3, 1. pkt., ændres »aldrig« til: »ikke«, og som 3. pkt. indsættes:
»For biler, der opfylder betingelserne fastsat efter stk. 11, må hastigheden på andre veje end motorveje dog ikke overstige 80 km i timen.« 2. I § 43, stk. 4, ændres »aldrig« til: »ikke«, og som 2. pkt. indsættes:
»For biler omfattet af stk. 3, der opfylder betingelserne fastsat efter stk. 11, må hastigheden på motorveje dog ikke overstige 100 km i timen.« 3. I § 43, stk. 5, ændres »aldrig« til: »ikke«, og som 2. pkt. indsættes:
»For godkendte eller registrerede traktorer og motorredskaber samt vogntog bestående af en godkendt eller registreret traktor eller et motorredskab tilkoblet godkendte eller registrerede påhængskøretøjer, der opfylder betingelserne fastsat efter stk. 12, må hastigheden dog ikke overstige 40 km i timen.« 4. I § 43 indsættes som stk. 11:
»Transport- og bygningsministeren kan fastsætte regler om, hvilke betingelser der skal være opfyldt, for at biler med en tilladt totalvægt på ikke over 3.500 kg tilkoblet påhængsvogn, sættevogn eller registreringspligtigt påhængsredskab, herunder campingvogn, må køre med op til 100 km i timen på motorvej og op til 80 km i timen på andre veje end motorveje, jf. stk. 4, 2. pkt., og stk. 3, 3. pkt.« 5. I § 43 indsættes som stk. 12:
»Transport- og bygningsministeren kan fastsætte regler om, hvilke betingelser der skal være opfyldt, for at godkendte eller registrerede traktorer og motorredskaber samt vogntog bestående af en godkendt eller registreret traktor eller et motorredskab tilkoblet godkendte eller registrerede påhængskøretøjer må køre med op til 40 km i timen, jf. stk. 5, 2. pkt.« § 2 I lov om godkendelse og syn af køretøjer, jf. lovbekendtgørelse nr. 959 af 24. september 2012, foretages følgende ændringer:
 1. I § 2, stk. 1, nr. 3, udgår: »og«.
 2. I § 2, stk. 1, nr. 4, ændres ».« til: », og«.
 3. I § 2, stk. 1, indsættes som nr. 5:
»5) Campingvogne og andre registreringspligtige påhængskøretøjer til bil.« § 3 Loven træder i kraft den 1. juli 2016.
Bemærkninger til lovforslaget 1. Indledning Formålet med lovforslaget er at øge mobiliteten for campister og erhvervsdrivende og at forbedre fremkommeligheden på vejene ved at hæve hastighedsgrænserne for visse påhængskøretøjer (bl.a. campingvogne og trailere) på motorvejene og på andre veje uden for tættere bebygget område.
Lovforslaget har desuden til formål at øge mobiliteten for landbrugskøretøjer ved at forhøje hastighedsgrænsen for visse godkendte eller registrerede traktorer og motorredskaber og påhængskøretøjer hertil.
 Det foreslås konkret at indføre en ordning, hvorefter biler med en tilladt totalvægt på ikke over 3.500 kg tilkoblet påhængsvogn, sættevogn eller registreringspligtigt påhængsredskab, herunder campingvogn, kan synes og godkendes til at køre med op til 100 km/t. på motorvej (mod 80 km/t. i dag) og op til 80 km/t. på andre veje end motorveje (mod 70 km/t. i dag), forudsat at køretøjerne opfylder en række tekniske betingelser om indretning, udstyr, sikkerhed mv. (såkaldte Tempo 100-betingelser). Det foreslås med lovforslaget, at transport- og bygningsministeren i en bekendtgørelse kan fastsætte de nærmere tekniske betingelser for godkendelse efter Tempo 100-ordningen.
Derudover foreslås det at indføre en ordning, hvorefter godkendte eller registrerede traktorer, motorredskaber og påhængskøretøjer hertil kan synes og godkendes til at køre med op til 40 km/t. (mod 30 km/t. i dag), hvis køretøjerne opfylder visse tekniske betingelser.
Det foreslås også i den forbindelse, at de nærmere tekniske betingelser for godkendelsen vil blive fastsat af transport- og bygningsministeren.
2. Lovforslagets baggrund 2.1. I forbindelse med indførelsen af reglerne for Tempo 100-busser, jf. nedenfor under pkt. 3.1.1, blev det overvejet, om hastighedsgrænsen på motorvej for biler tilkoblet campingvogn ligeledes burde hæves.
Det fremgår af den kommenterede høringsoversigt af 11. marts 2013 til lovforslaget om Tempo 100-busser (L 183 af 13. marts 2013, folketingssamlingen 2012-13), at Justitsministeriet sammen med Transportministeriet ville følge udviklingen på området, herunder bl.a. i forhold til campingvognes sikkerhedsniveau og for så vidt angår eventuelle fremtidige tilpasninger af hastighedsgrænserne i det øvrige Europa, med henblik på at overveje behovet for eventuelle ændringer af de danske hastighedsgrænser.
Transport- og Bygningsministeriet har i forlængelse heraf indhentet oplysninger om hastighedsgrænserne for campingvogne og andre påhængskøretøjer i andre lande.
Det fremgår heraf, at hastighedsgrænsen for personbiler med anhænger på motorvej i 10 andre EU-lande samt i Norge er 80 km/t. eller derunder, mens grænsen i 18 EU-lande er højere end 80 km/t.
For landevej er der i 10 lande fastsat en hastighedsgrænse på 70 km/t. eller derunder.
I 9 af disse lande er der dog fastsat en højere hastighedsgrænse for motortrafikveje (typisk 80 km/t.). I andre 18 EU-lande samt i Norge er hastighedsgrænsen for landevej/motortrafikvej 80 km/t. eller højere.
 I Tyskland har der siden 1998 eksisteret en ordning for biler tilkoblet påhængskøretøjer, herunder campingvogne og trailere, som gør det det muligt at køre 100 km/t. på motorveje og motortrafikveje, forudsat at en række nærmere tekniske betingelser er opfyldt (Tempo 100-betingelser). Den generelle hastighedsgrænse for vogntogene på landeveje, motortrafikveje og motorveje er 80 km/t.
Den tyske ordning indebærer bl.a., at der i forbindelse med godkendelsen til Tempo 100 stilles krav til vogntogets (det trækkende køretøj og påhængskøretøjets) vægtforhold i relation til udstyr som bremser, støddæmpere, stabiliseringsordning mv., dækkenes alder og hastighedsmærkning, koblingstryk og påhængskøretøjets egnethed til kørsel med 100 km/t.
Derudover stilles der krav om, at påhængskøretøjet af kontrolmæssige hensyn er forsynet med et Tempo 100-mærke og har en tilladelse til Tempo 100-kørsel.
Der gælder for tyske påhængskøretøjer med et samlet tilladt akseltryk på indtil 3.500 kg et generelt krav om periodisk syn.
Disse køretøjer skal synes første gang tre år efter første indregistrering og herefter med intervaller på to års mellemrum.
Der er ifølge oplysninger fra de tyske myndigheder ikke registreret flere ulykker på motorvejene med påhængskøretøjer eller andre uhensigtsmæssige virkninger, efter at ordningen blev indført.
Ordningen blev derfor gjort permanent i 2010.
Danske indregistrerede påhængskøretøjer kan i dag synes og godkendes af danske synsvirksomheder til Tempo 100-kørsel i Tyskland.
Dansk Camping Union, DCU, og Campingbranchen har på den baggrund fremsat ønske om at gøre det muligt for campingvogne og campingbiler at køre med samme hastigheder på motorvejene i Danmark.
2.2. Det har ligeledes tidligere været overvejet at forhøje den generelle hastighedsgrænse for traktorer til 40 km/t.
En arbejdsgruppe bestående af repræsentanter fra Rigspolitiet, den daværende Trafikstyrelse, DTU Transport, SKAT og Rådet for Sikker Trafik afgav således i juli 2012 en rapport til Justitsministeriet om overvejelser om færdselssikkerhedsmæssige konsekvenser af en eventuel forøgelse af hastighedsgrænsen for traktorer og motorredskaber.
Arbejdsgruppen fandt på baggrund af en gennemgang af ulykkesstatistikken for traktorer i perioden 2006-2010, at der ikke var grundlag for at konkludere, at hastigheden er afgørende for omfanget af ulykker med traktorer, og at der derfor ikke var basis for at tillægge traktorernes hastighed særlig opmærksomhed i forbindelse med ulykkesforebyggelsen.
En stor del af ulykkerne finder sted i forbindelse med krydsninger og svingninger, og det blev vurderet, at ulykkerne ofte skyldes, at modparten ikke opfatter traktorførerens hensigt korrekt, hvilket kombineret med modpartens høje hastighed og traktorførerens utilstrækkelige orientering er årsag til en stor del af ulykkerne.
 Arbejdsgruppen fandt samlet, at der ikke var afgørende færdselssikkerhedsmæssige betænkeligheder imod at forøge hastighedsgrænsen for traktorer og motorredskaber fra 30 km/t. til 40 km/t.
Arbejdsgruppen anbefalede imidlertid, at der, som betingelse for forøgelsen af hastighedsgrænsen, blev stillet krav om, at køretøjerne opfylder visse supplerende tekniske krav, herunder til bremser og dæk, idet en forøgelse af den faktiske hastighed medfører en forøgelse af bremselængden.
Arbejdsgruppen anbefalede endvidere, at der stilles skærpede krav til erhvervelsen af kørekort til traktor/motorredskab.
3. Lovforslagets hovedpunkter 3.1. Tempo 100-kørsel og kørsel med campingvogne og andre registreringspligtige påhængskøretøjer 3.1.1. Gældende ret Efter færdselslovens § 43, stk. 4, jf. stk. 3, må hastigheden på motorveje aldrig overstige 80 km/t. for biler med en tilladt totalvægt på ikke over 3.500 kg, hvis der er tilkoblet påhængsvogn, sættevogn eller registreringspligtigt påhængsredskab, herunder campingvogn.
På andre veje end motorveje må hastigheden aldrig overstige 70 km/t., jf. færdselslovens § 43, stk. 3, 1. pkt.
For busser må hastigheden ikke overstige 80 km/t., jf. færdselslovens § 43, stk. 1, 1. pkt.
Ved lov nr. 630 af 12. juni 2013 om ændring af færdselsloven (Tempo 100-busser på motorvej), blev der i § 43, stk. 10, indsat en bestemmelse, hvorefter busser, der opfylder en række nærmere tekniske betingelser (de såkaldte Tempo 100-busser), kan godkendes til at køre med op til 100 km/t. på motorvej.
De nærmere tekniske betingelser er fastsat i bekendtgørelse nr. 677 af 21. maj 2015 om betingelser for Tempo 100-bus på motorvej.
Efter bekendtgørelsens § 2, stk. 1, nr. 4, må busser under Tempo 100-kørsel ikke være tilkoblet påhængskøretøj, og hastigheden for disse vogntog må således ikke overstige 80 km/t.
Lov om godkendelse og syn af køretøjer indeholder i dag bestemmelser om, at visse køretøjer kan indkaldes til periodisk syn.
Loven omfatter ikke campingvogne og andre registreringspligtige påhængskøretøjer til bil, og der kan ikke efter de gældende regler stilles krav om, at påhængskøretøjer, der trækkes ved højere hastighed end de almindelige hastighedsgrænser, skal periodesynes af trafiksikkerhedsmæssige årsager.
3.1.2. Transport- og Bygningsministeriets overvejelser og den foreslåede ordning Transport- og Bygningsministeriet har overvejet, om det er trafiksikkerhedsmæssigt forsvarligt at hæve den højest tilladte hastighed på motorveje til 100 km/t. og til 80 km/t. på andre veje end motorveje for campingvogne og andre registreringspligtige påhængskøretøjer.
 Det er Transport- og Bygningsministeriets vurdering, at der efter tysk forbillede vil kunne ske en forhøjelse af hastighedsgrænsen på motorveje og andre veje end motorveje for campingvogne og andre påhængskøretøjer, der opfylder en række særlige tekniske betingelser om indretning, udstyr, sikkerhed mv., uden at det strider mod væsentlige færdselssikkerhedsmæssige hensyn.
Der lægges herved vægt på oplysningerne om erfaringerne med den tyske Tempo 100-ordning for påhængskøretøjer, som har været i kraft på forsøgsbasis siden 1998, og som ikke har medført en øget forekomst af ulykker på motorvejsstrækninger med påhængskøretøjer.
Der lægges desuden vægt på, at antallet af ulykker med påhængskøretøjer i Danmark ifølge oplysninger fra Vejdirektoratet i de senere år kun har udgjort en mindre del (omkring 5-6 pct. på motorveje og omkring 3 pct. på andre veje end motorveje uden for tættere bebygget område) af det samlede antal registrerede ulykker med person- eller varebiler.
Transport- og Bygningsministeriet er opmærksom på, at en generel forhøjelse af hastigheden for campingvogne og andre påhængskøretøjer indebærer en større risiko for uheld, som kan opstå ved, at vogntoget kommer i slinger.
Risikoen for slinger skyldes, at vogntog har en såkaldt kritisk hastighed, hvor vogntoget kan komme i ukontrollable svingninger, som kan udløses af mindre påvirkninger, f.eks. et vindstød eller en undvigemanøvre.
 Det er imidlertid ministeriets vurdering, at de tekniske krav, som stilles til påhængskøretøjet og det trækkende køretøj som betingelse for at opnå en Tempo 100-godkendelse, i tilstrækkeligt omfang vil kunne imødegå den risiko, som en forhøjelse af hastighedsgrænsen indebærer.
Dertil kommer, at der ligesom i den tyske ordning vil blive stillet krav om periodisk syn af påhængskøretøjerne omfattet af ordningen, således at det løbende sikres, at påhængskøretøjet opfylder de tekniske krav, som godkendelsen er betinget af.
Det bemærkes, at der ikke i dag stilles krav om periodisk syn af påhængskøretøjer med et samlet tilladt akseltryk, der ikke overstiger 3.500 kg.
 Transport- og Bygningsministeriet foreslår på den baggrund, at der indføres en ordning, som gør det muligt, at påhængskøretøjer med et samlet tilladt akseltryk på ikke over 3.500 kg kan synes og godkendes til at blive trukket med op til 100 km/t. på motorvej og op til 80 km/t. på andre veje end motorveje, hvis vogntoget opfylder en række tekniske betingelser om indretning, udstyr, sikkerhed mv.
 Ordningen indebærer en ændring af færdselslovens § 43, stk. 3 og 4, om hastighedsgrænserne for biler med en tilladt totalvægt på ikke over 3.500 kg tilkoblet påhængskøretøj.
Som konsekvens af den foreslåede ordning foreslås desuden lov om godkendelse og syn af køretøjer ændret, således at der i § 2, stk. 1, indføres et nyt nr. 5, der gør det muligt at kræve periodesyn af de køretøjer, der omfattes af ordningen.
Såfremt det senere af andre årsager, herunder grundet EU-retlige krav på området, måtte vise sig nødvendigt at udstrække kravet om periodisk syn til flere påhængskøretøjer, end dem der omfattes af Tempo 100-ordningen, vil bestemmelsen på tilsvarende måde kunne finde anvendelse.
 Der foreslås samtidig indsat en ny bestemmelse i færdselslovens § 43 (som stk. 11), hvorefter transport- og bygningsministeren (Trafik- og Byggestyrelsen) kan fastsætte regler om, hvilke betingelser der skal være opfyldt for, at de omfattede vogntog må køre med op til 100 km/t. på motorvej og op til 80 km/t. på andre veje end motorveje.
3.1.3. De nærmere betingelser for Tempo 100-godkendelse Det forudsættes, at de nærmere tekniske betingelser for den foreslåede ordning skal svare til de betingelser for Tempo 100-godkendelse, som gælder efter den tyske ordning med henblik på at muliggøre, at danske og udenlandsk indregistrerede påhængskøretøjer vil kunne køre Tempo 100-kørsel i henholdsvis Danmark og Tyskland på de samme betingelser.
 Betingelserne, som det trækkende køretøj skal opfylde for at kunne bruges til Tempo 100-kørsel, vil i overensstemmelse med de tyske forskrifter være følgende:
 bilens registrerede tilladte totalvægt må ikke overstige 3.500 kg,  bilen skal være udstyret med blokeringsfri bremser (ABS) og  bilens registrerede køreklare vægt skal mindst svare til den køreklare vægt for det trækkende køretøj, som er angivet på Tempo 100-godkendelsesattesten for det pågældende påhængskøretøj.
 Trafik- og Byggestyrelsen fastsætter i øvrigt nærmere bestemmelser om angivelsen af det trækkende køretøjs køreklare vægt på Tempo 100-godkendelsesattesten.
 Det forventes, at påhængskøretøjet vil skulle opfylde følgende tekniske krav:
 køretøjet skal være udstyret med en stiv trækstang,  køretøjsfabrikanten skal have fundet køretøjet egnet til kørsel med mindst 100 km/t.,  det registrerede samlede tilladte akseltryk må ikke overstige 3.500 kg,  dækkenes alder skal til enhver tid være yngre end 6 år,  dækkenes hastighedsmærkning skal mindst svare til 120 km/t.,  køretøjet skal være godkendt og registreret til Tempo 100-kørsel, og  køretøjet skal på dets bagside være forsynet med et synligt, dansk Tempo 100-mærke eller anerkendt udenlandsk mærke.
 Herudover vil der blive fastsat bestemmelser, der regulerer de krav, der stilles til koblingstrykket på bilen i forbindelse med sammenkoblingen af påhængskøretøjet og den trækkende bil.
Den foreslåede ordning forudsætter endvidere som anført ovenfor under pkt. 3.1.2, at der fastsættes nærmere regler om krav til periodisk syn af de påhængskøretøjer, som godkendes i medfør af ordningen som vilkår for at opretholde godkendelsen til Tempo 100-kørsel for løbende at sikre, at påhængskøretøjet lever op til detailforskrifternes krav til indretning og udstyr.
Det forudsættes i den forbindelse, at påhængskøretøjet efter godkendelse til Tempo 100-kørsel underkastes periodisk syn med to års mellemrum, hvilket svarer til den synsperiode, der gælder for almindelige personbiler fire år efter første registrering.
Det er hensigten, at påhængskøretøjer med en udenlandsk Tempo 100-godkendelse kan køre Tempo 100-kørsel i Danmark, hvis der mellem Danmark og det pågældende land kan opnås enighed om betingelserne for en gensidig anerkendelse af Tempo 100-ordningerne.
Der vil i den forbindelse blive fastsat nærmere krav til den dokumentation for Tempo 100-godkendelsen, som skal medbringes under kørslen i Danmark.
Af hensyn til bl.a. kontrollen med opfyldelsen af Tempo 100-betingelserne, vil Tempo 100-godkendelsen  som det også gælder for Tempo 100-busser  skulle registreres i Køretøjsregistret (DMR), hvilket kræver en tilpasning af registret, ligesom påhængskøretøjet på bagsiden skal være påført et Tempo 100-mærke, som tilkendegiver, at køretøjet er godkendt til Tempo-100 kørsel.
Desuden vil Tempo 100-godkendelsesattesten skulle medbringes under kørsel med hastigheder, som overstiger den generelt gældende hastighed for biler tilkoblet påhængskøretøj.
Der kan endvidere fastsættes yderligere krav til den dokumentation, der skal medbringes under kørslen, f.eks. erklæring om stabilitetssystem, hvis et sådant er påkrævet som følge af den indbyrdes vægtfordeling mellem det trækkende køretøj og påhængskøretøjet.
 Der henvises i øvrigt til lovforslagets § 1, nr. 1, 2 og 4, og bemærkningerne hertil.
3.2. Traktorer og motorredskaber 3.2.1. Gældende ret Et motorredskab defineres i færdselslovens § 2, nr. 16, som et motordrevet køretøj, som hovedsageligt er indrettet som arbejdsredskab, og som er konstrueret til en hastighed af højst 40 km/t.
En traktor er efter § 2, nr. 26, et motordrevet køretøj, som hovedsageligt er indrettet til at trække andet køretøj eller arbejdsredskab, og som er konstrueret til en hastighed af højst 40 km/t.
Hastigheden for traktorer og motorredskaber må aldrig overstige 30 km/t., jf. færdselslovens § 43, stk. 5.
Efter færdselslovens § 62, stk. 1, må traktor og motorredskab i dag kun føres af personer, der har erhvervet kørekort til bil eller særligt kørekort til traktor (motorredskab). Kørekort til traktor (motorredskab) kan udstedes til personer, der er fyldt 16 år, jf. færdselslovens § 62, stk. 3, 2. pkt.
Der er i dag ikke fastsat krav om gennemførelse af en egentlig køreuddannelse ved erhvervelse af kørekort til traktor/motorredskab, men der er i bilag 7, afsnit III, i bekendtgørelse nr. 312 af 25. marts 2015 om kørekort (kørekortbekendtgørelsen) fastsat nærmere regler for afholdelse af teoriprøve og den praktiske prøve i forbindelse med erhvervelse af kørekort til traktor (motorredskab).
3.2.2. Transport- og Bygningsministeriets overvejelser og den foreslåede ordning På baggrund af oplysningerne om årsagen til ulykkerne med traktorer som anført ovenfor under pkt. 2.2, herunder at hastigheden i størstedelen af ulykkerne med traktorer ikke vurderes at være afgørende for ulykkerne, er det Transport- og Bygningsministeriets opfattelse, at det er færdselssikkerhedsmæssigt forsvarligt at forhøje hastigheden for visse godkendte eller registrerede traktorer og motorredskaber samt påhængskøretøjer hertil, som opfylder nærmere tekniske krav til indretning, til 40 km/t.
Transport- og Bygningsministeriet foreslår således, at der indføres en ordning, hvorefter traktorer og motorredskaber samt påhængskøretøjer hertil kan føres med op til 40 km/t., forudsat at de opfylder en række nærmere tekniske betingelser.
For at sikre at køretøjer, som omfattes af ordningen, er forsvarligt indrettet til at køre 40 km/t., vil der blive tilvejebragt hjemmel til ved bekendtgørelse at fastsætte en række nærmere krav til køretøjernes indretning og udstyr, herunder krav til bremser og dæk, idet en forøgelse af køretøjets faktiske hastighed vil medføre en forøgelse af bremselængden.
Den foreslåede ordning omfatter godkendte eller registrerede traktorer og motorredskaber samt vogntog bestående af en godkendt eller registreret traktor eller et motorredskab tilkoblet godkendte eller registrerede påhængskøretøjer.
De køretøjer, som omfattes af ordningen, skal inden ibrugtagning være godkendt i forhold til de særlige krav, der gælder for ordningen og opfylde detailforskrifternes krav til indretning og udstyr.
Desuden vil et køretøj efter de almindelige regler kunne indkaldes til syn, såfremt der ved f.eks. en vejkantskontrol konstateres fejl eller mangler på køretøjet.
Der er i dag i omegnen af 87.000 godkendte eller registrerede traktorer i Danmark.
Godkendelsen af de omfattede traktorer og motorredskaber samt påhængskøretøjer vil af kontrolhensyn  som det også gælder for Tempo 100-godkendte påhængskøretøjer  skulle registreres i Køretøjsregistret (DMR), således at det fremgår, at køretøjet er godkendt til at køre 40 km/t.
Dette kræver en tilpasning af registret.
Køretøjerne vil ligeledes af kontrolhensyn skulle være forsynet med nummerplader samt med et mærke, som tilkendegiver, at køretøjet er godkendt til at køre 40 km/t.
Dette sikrer desuden, at politiet og enhver fører nemt kan gøre sig bekendt med, om køretøjet må køre 30 km/t. eller 40 km/t.
Forslaget regulerer alene hastigheden, som visse traktorer kan godkendes til, og medfører ikke ændringer i registreringslovgivningen, som hører under Skatteministeriet, herunder hvilke former for kørsel traktorer må anvendes til.
Transport- og Bygningsministeriet finder ikke, at den foreslåede forhøjelse af hastighedsgrænsen bør ledsages af skærpede krav om køreuddannelse.
Ministeriet lægger herved vægt på oplysninger i den under pkt. 2.2 omtalte arbejdsgrupperapport om, at omkring halvdelen af eleverne på landbrugsskolerne tager kørekort til traktor, og at eleverne i den forbindelse gennemgår teoriundervisning og praktisk undervisning.
Ministeriet lægger desuden vægt på det begrænsede antal af alvorlige ulykker med traktorer, og at hastigheden ikke er en væsentlig faktor for ulykkernes opståen.
Transport- og Bygningsministeriet foreslår på den baggrund, at der indføres en ordning, som gør det muligt, at registrerede eller godkende traktorer og motorredskaber samt vogntog bestående af en godkendt eller registreret traktor eller et motorredskab og påhængskøretøjer kan synes og godkendes til at køre 40 km/t., hvis køretøjerne opfylder de nærmere tekniske krav til indretning.
Ordningen indebærer en tilføjelse til færdselslovens § 43, stk. 5 (som 2. pkt.) om hastigheden for visse godkendte eller registrerede traktorer og motorredskaber.
Det foreslås desuden at indsætte en ny bestemmelse i færdselslovens § 43, stk. 11, hvorefter transport- og bygningsministeren (Trafik- og Byggestyrelsen) kan fastsætte regler om, hvilke betingelser der skal være opfyldt for at godkendte eller registrerede traktorer og motorredskaber må køre med op til 40 km/t.
Bestemmelsen omfatter også vogntog bestående af godkendte eller registrerede traktorer og motorredskaber tilkoblet godkendte eller registrerede påhængskøretøjer.
Den tilladte hastighed for traktorer og motorredskaber vil herefter være den samme, som køretøjerne må være konstruerede til at kunne køre.
 Hastighedsgrænsen for andre traktorer og motorredskaber, som ikke opfylder de særlige tekniske betingelser, vil fortsat være 30 km/t., jf. færdselslovens § 43, stk. 5.
 Der henvises i øvrigt til lovforslagets § 1, nr. 3 og 5, og bemærkningerne hertil.
4. Økonomiske og administrative konsekvenser for det offentlige Tempo 100-godkendelsen for påhængskøretøjer og godkendelsen af traktorer, motorredskaber og påhængskøretøjer til kørsel med 40 km/t. vil skulle registreres i Køretøjsregistret (DMR), som hører under Skatteministeriet, og der vil i den forbindelse skulle ske en teknisk tilpasning af registret.
Trafik- og Byggestyrelsen anslår, at udgiften hertil vil andrage i omegnen af 500.000 kr.
 Lovforslaget indebærer ikke økonomiske og administrative konsekvenser for regioner og kommuner.
 5. Økonomiske og administrative konsekvenser for erhvervslivet mv.
Med lovforslaget bliver det muligt at øge hastigheden for bl.a. biler med trailere og traktorer og motorredskaber, forudsat at en række nærmere betingelser er opfyldt.
Der er tale om frivillige ordninger, som har til formål at øge mobiliteten for bl.a. erhvervsdrivende.
I det omfang erhvervsdrivende ønsker at benytte ordningerne, vil der kunne være mindre udgifter forbundet med registreringssyn, udlevering af synsattest, egnethedsvurdering, erhvervelse af hastighedsmærke, og for visse traktorer/motorredskaber udgifter til registreringsattest og nummerplade.
Desuden vil der være udgifter forbundet med opretholdelse af godkendelsen i form af periodisk syn og for så vidt angår påhængskøretøjer, herunder campingvogne, hyppigere skift af dæk.
Det vurderes, at der for kørsel med påhængskøretøjer, herunder campingvogne, omfattet af ordningen vil kunne opnås en gennemsnitlig rejsetidsbesparelse på ca. 20 pct. på henholdsvis motorveje og på ca. 12 pct. på andre veje end motorveje i forhold til de gældende hastighedsgrænser.
For kørsel med traktorer og motorredskaber vil der kunne opnås en gennemsnitlig rejsetidsbesparelse på 25 pct.
6. Administrative konsekvenser for borgerne Lovforslaget vurderes ikke at have administrative konsekvenser for borgerne af betydning.
7. Miljømæssige konsekvenser En forøgelse af et køretøjs faktiske hastighed medfører et øget brændstofforbrug, men det er ikke muligt nærmere at opgøre forøgelsen af den faktiske hastighed for de køretøjer, som efter de foreslåede ordninger godkendes til at køre med højere hastigheder.
Det er ligeledes ikke muligt at fastlægge, hvor mange køretøjer der vil blive omfattet af ordningen.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer mv.
Den del af lovforslaget, som vedrører ændringer af færdselsloven (§ 1, nr. 1-5), har i perioden fra den 22. oktober til den 23. november 2015 været sendt i høring.
Den foreslåede ændring af lov om godkendelse og syn af køretøjer (§ 2, nr. 1-3), som alene er en konsekvensændring af indførelsen af Tempo 100-ordningen, har ikke været i høring.
Det har dog været en forudsætning for færdselslovforslaget, at der skulle indføres periodisk syn af de køretøjer, der omfattes af Tempo 100-ordningen.
Den foreslåede ændring af lov om godkendelse og syn af køretøjer, er således ikke udtryk for en indholdsmæssig ændring i forhold til den Tempo 100-ordning, som er beskrevet i den del af lovforslaget, der har været sendt i høring.
 Høringen er udsendt til følgende myndigheder og organisationer mv.:
 Østre og Vestre Landsret, samtlige byretter, Advokatrådet, Autobranchen Danmark, Beredskabsstyrelsen, Automobilbranchens Handels- og Industriforening, Camping Branchen, Danmarks Motor Union, Danmarks Tekniske Universitet - Institut for Transport (DTU Transport), Dansk Agroindustri, Dansk Bilbrancheråd, Dansk Bilforhandler Union, Dansk Byggeri, Dansk Camping Union, Dansk Erhverv, Dansk Industri (DI), Dansk Kørelærer-Union, Dansk Køreskole Forening, Dansk Maskinhandlerforening, Dansk Metal, Dansk Transport & Logistik (DTL), Danske Advokater, Danske Busvognmænd, Danske Kørelæreres Landsforbund, Danske Regioner, Danske Seniorer, Datatilsynet, De Danske Bilimportører, Den Danske Dommerforening, Dommerfuldmægtigforeningen, Domstolsstyrelsen, ERFAgruppen-bilsyn, Fagligt Fælles Forbund (3F), Falck Danmark A/S, Forbrugerombudsmanden, Forbrugerrådet, Forenede Danske Motorejere (FDM), Foreningen af Frie Kørelærere, Foreningen af Køretekniske Anlæg i Danmark, Foreningen af offentlige anklagere, Foreningen for Trafikofre, Foreningen Tekniske Konsulenter for Vejtransport, Forsikring og Pension, Frie Danske Lastbilvognmænd (FDL), Håndværksrådet, Industriens Uddannelser, International Transport Danmark (ITD), KL, Køreprøvesagkyndiges Landsforening, Landbrug og Fødevarer, Landdistrikternes Fællesråd, Landsforeningen Landsbyerne i Danmark, Maskinleverandørerne, Motorhistorisk Samråd, NOAH-Trafik, Oliebranchens Fællesrepræsentation, Politiforbundet i Danmark, Rigsadvokaten, Rigspolitiet, Rådet for Bæredygtig Trafik, Rådet for Sikker Trafik, Trafikforskningsgruppen ved Aalborg Universitet, Trafiksikkerheds Venner i Danmark, Transporterhvervets Uddannelsesråd og Ældre Sagen.
Bemærkninger til lovforslagets enkelte bestemmelser Til § 1 Til nr. 1, 2 og 4 Efter færdselslovens § 43, stk. 4, jf. stk. 3, må hastigheden på motorvej aldrig overstige 80 km/t. for biler med en tilladt totalvægt på ikke over 3.500 kg, hvis der er tilkoblet påhængsvogn, sættevogn eller registreringspligtigt påhængsredskab, herunder campingvogn.
På andre veje end motorveje må hastigheden ikke overstige 70 km/t., jf. § 43, stk. 3.
 Det foreslås med ændringen af færdselslovens § 43, stk. 3 og 4 (lovforslagets § 1, nr. 1 og 2), at den højest tilladte hastighed som udgangspunkt skal være 100 km/t. ved kørsel på motorvej og op til 80 km/t. på andre veje end motorveje for biler tilkoblet påhængsvogn, sættevogn eller registreringspligtigt påhængsredskab, herunder campingvogn, der opfylder en række nærmere betingelser vedrørende sikkerhedsudstyr, indretning mv. (Tempo 100-påhængskøretøjer).
 For biler med en tilladt totalvægt på ikke over 3.500 kg tilkoblet påhængskøretøj, som ikke er godkendt efter den foreslåede ordning, eller som ikke længere måtte opfylde kravene til Tempo 100-kørsel, fastholdes hastighedsgrænsen på 80 km/t. på motorvej og 70 km/t. på andre veje end motorveje.
 Der kan fortsat fastsættes en lavere hastighedsgrænse på vejstrækninger, hvor det ikke vil være forsvarligt eller ønskeligt at tillade kørsel med hastigheder svarende til den generelle hastighedsgrænse, jf. færdselslovens § 42, stk. 5 (som ikke foreslås ændret).
 Ved Tempo 100-påhængskøretøjer forstås påhængskøretøjer, som opfylder betingelserne herfor fastsat af transport- og bygningsministeren (Trafik- og Byggestyrelsen). Der foreslås derfor samtidig indsat en ny bestemmelse i færdselslovens § 43, som stk. 11 (lovforslagets § 1, nr. 4), hvorefter transport- og bygningsministeren kan fastsætte regler om, hvilke betingelser der skal være opfyldt, for at en bil med en tilladt totalvægt på ikke over 3.500 kg tilkoblet påhængskøretøj kan godkendes til kørsel med op til 100 km/t. på motorvej (Tempo 100-kørsel) og op til 80 km/t. på andre veje end motorveje.
 Der vil med hjemmel i denne bestemmelse i en bekendtgørelse blive fastsat sådanne betingelser, som er beskrevet ovenfor under pkt. 3.1.3 i lovforslagets almindelige bemærkninger.
 Bekendtgørelsen forudsættes desuden at indeholde regler om, i hvilket omfang udenlandske påhængskøretøjer, vil kunne køre Tempo 100-kørsel i Danmark.
 Bekendtgørelsen forudsættes også at komme til at indeholde regler om mærkning af Tempo 100-påhængskøretøjer samt regler om registrering af godkendelse til Tempo 100-kørsel i Køretøjsregisteret.
 Endelig forudsættes bekendtgørelsen med hjemmel i færdselslovens almindelige regler at indeholde nærmere bestemmelser om straf for kørsel med påhængskøretøj forsynet med Tempo 100-mærke, uden at betingelserne herfor er opfyldt, jf. færdselslovens § 118, stk. 8.
 Der henvises i øvrigt til pkt. 3.1.3 i lovforslagets almindelige bemærkninger.
Til nr. 3 og 5 Efter færdselslovens § 43, stk. 5, må hastigheden for traktorer og motorredskaber ikke overstige 30 km/t.
 Det foreslås med ændringen af og tilføjelsen til færdselslovens § 43, stk. 5 (lovforslagets § 1, nr. 3), at den højest tilladte hastighed for godkendte eller registrerede traktorer og motorredskaber samt vogntog bestående af en godkendt eller registreret traktor eller et motorredskab tilkoblet godkendte eller registrerede påhængskøretøjer, der opfylder betingelserne fastsat efter det foreslåede stk. 12, skal være 40 km/t.
Der foreslås samtidig indsat en ny bestemmelse i færdselslovens § 43, som stk. 12 (lovforslagets § 1, nr. 5), hvorefter transport- og bygningsministeren (Trafik- og Byggestyrelsen) kan fastsætte regler om, hvilke betingelser der skal være opfyldt, for at de omfattede traktorer og motorredskaber samt de dertil tilkoblede påhængskøretøjer må køre med op til 40 km/t.
Der vil med hjemmel i den foreslåede bestemmelse i en bekendtgørelse blive fastsat nærmere tekniske betingelser, herunder vil der blive fastsat sådanne betingelser, som er beskrevet ovenfor under pkt. 3.2.2 i lovforslagets almindelige bemærkninger.
Til § 2 Til nr. 1 og 2 Der er tale om konsekvensændringer som følge af den foreslåede § 2 nr. 3.
Til nr. 3 Med hjemmel i bestemmelsen vil der blive stillet krav om periodisk syn af campingvogne og andre registreringspligtige påhængskøretøjer til biler, der er omfattet af Tempo 100-ordningen.
Dermed sikres det, at de omfattede påhængskøretøjer til stadighed opfylder de tekniske krav, som godkendelsen er betinget af.
 Såfremt det senere af andre årsager, herunder grundet EU-retlige krav på området, måtte vise sig nødvendigt at udstrække kravet om periodisk syn til flere påhængskøretøjer, end dem der omfattes af Tempo 100-ordningen, vil bestemmelsen på tilsvarende måde kunne finde anvendelse.
Til § 3 Det foreslås, at loven træder i kraft den 1. juli 2016.
 Det bemærkes, at den foreslåede Tempo 100-ordning for påhængskøretøjer, herunder campingvogne, samt ordningen med mulighed for kørsel med op til 40 km/t. for godkendte traktorer, motorredskaber og påhængskøretøjer, forudsætter udstedelse af bekendtgørelser med de nærmere tekniske betingelser for godkendelserne, ligesom ordningerne forudsætter en justering af Køretøjsregistret (DMR).
