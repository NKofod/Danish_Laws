Kapitel 1   Udgiftsrammer til bygningsfornyelse Kapitel 2   Særlig udgiftsramme til bygningsfornyelse i forbindelse med områdefornyelse Kapitel 3   Rammebelastende støtteudgifter Kapitel 4   Kommunernes brug af BFO&BFU-systemet Kapitel 5   Ikrafttrædelse Bilag 1 Bilag 2 Bekendtgørelse om udgiftsrammer til bygningsfornyelse og kommunernes brug af BFO & BFU-systemet I medfør af § 100 og § 109, stk. 1, 4. pkt., i lov om byfornyelse og udvikling af byer, jf. lovbekendtgørelse nr. 132 af 5. februar 2010, fastsættes:
Kapitel 1 Udgiftsrammer til bygningsfornyelse Opgørelse af den samlede statslige udgiftsramme til bygningsfornyelse § 1. Ved begyndelsen af året opgør Socialministeriet størrelsen af den samlede statslige udgiftsramme til bygningsfornyelse til fordeling mellem kommunerne.
 Stk. 2. Den samlede statslige udgiftsramme omfatter den på finansloven fastsatte statslige udgiftsramme til byfornyelsesaktiviteter med tillæg af overført udgiftsramme fra det forudgående finansår, og eventuel overudmelding, fratrukket:
1) reserveret udgiftsramme til områdefornyelse, jf. lovens kap. 2, 2) udgiftsramme til bygningsfornyelse i områder jf. kap. 2, og 3) midler til afgrænsede byfornyelsesopgaver, herunder forsøg.
Kommunal ansøgning om vejledende udgiftsramme § 2. Kommunalbestyrelsen kan ansøge Socialministeriet om at få del i den samlede statslige udgiftsramme, jf. § 1, stk. 2, til de enkelte kommuner efter ansøgning i form af en vejledende udgiftsramme.
Kommunalbestyrelsen skal ved anvendelsen af den vejledende udgiftsramme prioritere de boliger, der er beliggende i områder med områdefornyelse.
Stk. 2. Ansøgninger om vejledende udgiftsramme skal hvert finansår indsendes til Socialministeriet og være kommet frem hertil senest den 1. februar i det enkelte finansår.
Er den 1. februar en lørdag eller søndag, udskydes fristen til den førstkommende hverdag.
Fastsættelse af vejledende udgiftsramme til kommunerne § 3. Den enkelte kommune får andel i den samlede statslige udgiftsramme efter en fordelingsnøgle, udarbejdet af Socialministeriet på grundlag af objektive kriterier, der afspejler kommunens byfornyelsesbehov, jf. dog stk. 2 og 3.
 Stk. 2. Kommunens vejledende udgiftsramme opgøres i mio. kr. med en decimal.
 Stk. 3. Kommunen tildeles som minimum en vejledende udgiftsramme på 0,2 mio. kr.
 § 4. Socialministeriet fastsætter hvert år i forbindelse med udmelding af kommunernes vejledende udgiftsrammer en frist, inden for hvilken kommunerne kan hjemtage bindende udgiftsramme via de administrative edb-systemer, BOSSINF-BYF og BFO&BFU.
 Stk. 2. Kommunens bindende udgiftsramme kan ikke overstige den tildelte vejledende udgiftsramme.
 Stk. 3. Efter udløbet af den i stk. 1 nævnte frist bortfalder den del af kommunens vejledende udgiftsramme, som ikke er brugt til hjemtagelse af bindende udgiftsramme.
 Stk. 4. Hvis den samlede statslige udgiftsramme, jf. § 1, stk. 2, eksklusive overudmelding opbruges inden udløbet af den i stk. 1 nævnte frist, kan ingen kommune hjemtage bindende udgiftsramme i den resterende del af året.
 Stk. 5. Bindende udgiftsramme tilbageføres til kommunens vejledende udgiftsramme, hvis kommunen via de administrative edb-systemer BOSSINF-BYF og BFO&BFU lader udgiftsrammen bortfalde i samme finansår, som den er hjemtaget og inden udløbet af den i stk. 1 nævnte frist.
Overdragelse af vejledende udgiftsrammer mellem kommunerne § 5. Kommunalbestyrelserne i to eller flere kommuner kan indgå aftale om mellemkommunal overdragelse af vejledende udgiftsramme, jf. lovens § 94, stk. 3.
 Stk. 2. Den kommune, der afgiver vejledende udgiftsramme skal indsende en underskrevet erklæring til Socialministeriet med følgende oplysninger:
 1) Navn og adresse på den eller de modtagende kommuner.
 2) Størrelsen af det afgivne beløb fordelt på de under nr. 1 nævnte kommuner.
 Stk. 3. Beløbet i stk. 2, nr. 2, skal være opgjort i hele kroner.
 Stk. 4. Det er kommunalbestyrelsens ansvar, at oplysningerne i den i stk. 2 nævnte erklæring er tilstrækkelige og korrekte.
 Stk. 5. Den i stk. 2 nævnte erklæring kan alene vedrøre et enkelt finansår, og skal være Socialministeriet i hænde inden udgangen af november i det finansår aftalen vedrører.
Kapitel 2 Særlig udgiftsramme til bygningsfornyelse i forbindelse med områdefornyelse § 6. Til bygningsfornyelse i områder, som er omfattet af en beslutning om områdefornyelse, kan Socialministeriet af den samlede statslige udgiftsramme, jf. § 1, stk. 2, i det enkelte tilsagnsår reservere maksimalt 50 mio. kr.
 Stk. 2. Socialministeriet kan reservere op til 20 pct. af den i stk. 1 nævnte statslige udgiftsramme til bygningsfornyelse i mindre byer.
 § 7. Kommunalbestyrelser, som har fået meddelt reservation af midler til områdefornyelse, jf. lovens § 4, stk. 2, kan ansøge om andel i den i § 6 nævnte udgiftsramme til bygningsfornyelse i området.
 Stk. 2. Ansøgningen skal indsendes til Socialministeriet senest i forbindelse med byfornyelsesprogram for området, jf. lovens § 5, stk. 1.
 § 8. Socialministeriet fordeler den reserverede udgiftsramme til de områder, der er omfattet af § 6. Ved fordelingen lægges der særlig vægt på boligernes alder, installationsmangler, vedligeholdelsesmangler, boligsammensætning (ejerforhold og størrelse), bevaringsværdige og fredede boliger, friarealers beskaffenhed samt tilkendegivelse fra ejerne i området om gennemførelse af bygningsfornyelse.
 Stk. 2. Udgiftsramme fordeles opgjort i mio. kr. med en decimal.
§ 9. Er der ved udgangen af et finansår uudnyttet kommunal udgiftsramme til bygningsfornyelse i områder, jf. § 8, stk. 1, overføres denne udgiftsramme til næste finansår.
Uudnyttet udgiftsramme, jf. 1. pkt., bortfalder ved tredje årsskifte efter tildelingen fra Socialministeriet.
Kapitel 3 Rammebelastende støtteudgifter § 10. Kommunens vejledende og særlige udgiftsrammer, jf. §§ 3 og 6, belastes med den refusionsberettigede del af støtteudgiften i medfør af lovens § 19, stk. 2, § 34, stk. 2, § 37, stk. 2 og 3, § 38, stk. 2, § 38 b, stk. 2, § 48, stk. 2, § 57, stk. 2, § 73, § 82, stk. 2 og § 96, stk. 3-5, jf. dog stk. 2 og 3.
Stk. 2. Indfasningsstøtte, jf. lovens § 15, stk. 1-4, og § 67 belaster kommunens vejledende udgiftsramme med den i bilag 1 nævnte procent af den samlede udgift hertil i den fulde støtteperiode på 10 år.
Belastningen af kommunens vejledende udgiftsramme efter 1. pkt. reguleres ikke som følge af, at indfasningsstøtte bortfalder ved husstandens fraflytning.
 Stk. 3. Tilsagn og mertilsagn om støtte til beslutninger omfattet af lov om byfornyelse, jf. § 109, stk. 1, i lov om byfornyelse og udvikling af byer, belaster kommunens vejledende udgiftsramme efter en omregningsfaktor, som fremgår af bilag 2.
 Stk. 4. De i stk. 2 og 3 nævnte bilag reguleres årligt i henhold til beregningsforudsætningerne på finansloven for det aktuelle tilsagnsår.
 Stk. 5. Træk på kommunens vejledende udgiftsramme, jf. stk. 1-3, skal ske via de administrative edb-systemer BOSSINF-BYF eller BFO&BFU i umiddelbar tilknytning til kommunalbestyrelsens beslutning om at yde støtte.
Kapitel 4 Kommunernes brug af BFO&BFU-systemet § 11. Beslutninger efter lov om byfornyelse og udvikling af byer skal registreres i det administrative edb-system BFO&BFU.
 § 12. Kommunalbestyrelsen er forpligtet til at indberette alle de oplysninger, som kræves af BFO & BFU-systemet.
 Stk. 2. Det er kommunalbestyrelsens ansvar, at de oplysninger, som indberettes til BFO & BFU-systemet, er tilstrækkelige og korrekte.
 § 13. Udgiften til driften af BFO & BFU-systemet kan fordeles på de kommuner, som opretter beslutninger i systemet.
 § 14. Foranlediger Socialministeriet efter anmodning fra kommunalbestyrelsen en indberetningsfejl til BFO & BFU-systemet rettet, afholder kommunalbestyrelsen Socialministeriets udgifter til ekstern bistand.
Kapitel 5 Ikrafttrædelse § 15. Bekendtgørelsen træder i kraft den 1. januar 2011.
Stk. 2. Bekendtgørelse nr. 479 af 7. maj 2010 om udgiftsrammer til bygningsfornyelse og kommunernes brug af BFO & BFU-systemet ophæves samtidig.
Bekendtgørelsen har dog forsat virkning for beslutninger efter lov om byfornyelse og udvikling af byer, hvortil kommunalbestyrelsen har trukket bindende udgiftsramme efter den 31. december 2009.
 Stk. 3. Bilag 1 og 2 finder anvendelse på kommunal hjemtagelse af bindende udgiftsramme i 2011.
Socialministeriet, den 12. november 2010 P.M.V.Frank Bundgaard / Annette Klint Kofod Bilag 1 Træk på kommunens udgiftsramme til bygningsfornyelse som følge af bindende tilsagn til indfasningsstøtte i 2011 Nedenfor er angivet den andel af den samlede udgift til indfasningsstøtte i den fulde støtteperiode på 10 år, der belaster kommunens udgiftsramme til bygningsfornyelse som følge af bindende tilsagn i 2011, jf. bekendtgørelsens § 10, stk. 2.
Bilag 2 Træk på kommunens udgiftsramme til tilsagn og mertilsagn om støtte til beslutninger omfattet af lov om byfornyelse og boligforbedring, lov om byfornyelse og lov om byfornyelse og udvikling af byer Trækket på udgiftsrammen udgør en procentvis andel af den tilsagnsdækkede investering.
 I forbindelse med kommunal hjemtagelse af bindende udgiftsramme i 2011 vil der automatisk via edb-systemet blive beregnet og foretaget udgiftsrammetræk på kommunens udgiftsramme.
