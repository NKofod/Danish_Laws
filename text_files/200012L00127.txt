Fremsat den 29. november 2000 af  

 forsvarsministeren (Hans Hækkerup) Forslag til Lov om hjemmeværnet Kapitel 1 Opgaver og organisation m.v.
 § 1. Hjemmeværnet deltager som en del af det  

 militære forsvar i løsningen af de opgaver, der påhviler  

 hæren, søværnet og flyvevåbnet.
 Stk. 2. Hjemmeværnets virksomhed tilrettelægges  

 således, at de frivilliges opgaver i muligt omfang udføres i  

 nærheden af den enkeltes hjemegn.
 § 2. Hjemmeværnet består af  

 Hjemmeværnskommandoen, hærhjemmeværnet,  

 marinehjemmeværnet og flyverhjemmeværnet samt organer til  

 støtte herfor.
 Stk. 2. Hjemmeværnsledelsen består af chefen for  

 hjemmeværnet og den kommitterede for hjemmeværnet.  

 Hjemmeværnsledelsen er over for forsvarsministeren ansvarlig for  

 hjemmeværnets samlede virke.
 Stk. 3. Hjemmeværnsstaben bistår  

 hjemmeværnsledelsen med løsningen af de opgaver, der  

 påhviler denne.
 Stk. 4. Hjemmeværnsledelsen og hjemmeværnsstaben  

 indgår i Hjemmeværnskommandoen.
 § 3. Hjemmeværnet hører administrativt under  

 forsvarsministeren.
 Stk. 2. Når enheder af hjemmeværnet deltager i  

 værnenes øvelser, er de deltagende hjemmeværnsenheder  

 operativt underlagt vedkommende værnsenhed.
 Stk. 3. Når hjemmeværnet eller dele heraf under  

 krig eller andre ekstraordinære forhold beordres til at deltage i  

 løsningen af forsvarsmæssige opgaver, overtager forsvarschefen  

 kommandoen over de deltagende hjemmeværnsenheder.
 § 4. Chefen for hjemmeværnet fastsætter  

 bestemmelser for uddannelsen i hjemmeværnet og er forsvarschefens  

 rådgiver i militære anliggender, der vedrører  

 hjemmeværnet.
Stk. 2. Den kommitterede for hjemmeværnet er leder af  

 arbejdet for tilgang til hjemmeværnet og det folkelige arbejde inden  

 for dette.
Den kommitterede virker for et godt forhold mellem  

 hjemmeværnet og befolkningen og fastsætter bestemmelser for  

 hjemmeværnets informationsvirksomhed.
Den kommitterede har et antal  

 hjemmeværnskonsulenter til sin rådighed.
 Stk. 3. Hjemmeværnets landsråd rådgiver  

 hjemmeværnsledelsen vedrørende hjemmeværnets overordnede  

 udvikling og planlægning.
 § 5. Sammensætningen og organisationen af  

 hjemmeværnet fastsættes i øvrigt af  

 forsvarsministeren.
Kapitel 2 Personel § 6. Hjemmeværnets personel omfatter:
 1)	Personel, der er ansat eller indkaldt til tjeneste i  

 hjemmeværnet.
 2)	Frivillige i hjemmeværnet.
 Stk. 2. Det i stk. 1, nr. 1 nævnte personel er  

 omfattet af lov om forsvarets personel.
Kapitel 3 Frivillige i hjemmeværnet § 7. Som frivillige i hjemmeværnet kan optages  

 mænd og kvinder, som er fyldt 18 år, og som 1)	har dansk indfødsret, jf. dog stk. 2, 2)	er egnede til tjeneste i hjemmeværnet, 3)	er bosiddende her i landet, jf. dog stk. 2, 4)	har arbejdsplads eller fast bopæl inden for den  

 hjemmeværnsenheds område, i hvilken de søger optagelse, og  

 som 5)	er værdige til den agtelse og tillid, som tjenesten  

 forudsætter.
 Stk. 2. Forsvarsministeren kan tillade, at en person, der ikke  

 har dansk indfødsret eller ikke er bosiddende her i landet, optages  

 som frivillig i hjemmeværnet, når særlige  

 omstændigheder taler derfor, og det ikke strider mod overenskomst med  

 fremmed stat.
 Stk. 3. Forsvarsministeren kan bestemme, at personer, der er  

 ansat ved bestemte myndigheder og virksomheder, eller som har  

 mødepligt ved forsvarets øvrige myndigheder eller  

 redningsberedskabet, ikke eller kun under bestemte betingelser kan optages  

 som frivillige i hjemmeværnet.
 § 8. Frivillige i hjemmeværnet er militært  

 personel og omfatter befalingsmænd og menige, der indordnes i en  

 rækkefølge af militære grader efter forsvarsministerens  

 nærmere bestemmelse.
 Stk. 2. Befalingsmænd omfatter personel af  

 officersgruppen og sergentgruppen.
§ 9. Landet opdeles i et antal distriktsområder, for  

 hvilke der oprettes distriktsudvalg.
Udvalgene træffer afgørelse  

 om optagelse af frivillige i hjemmeværnet.
Udvalgenes afgørelser  

 kan ikke indbringes for anden administrativ myndighed.
Stk. 2. Distriktsudvalgene består af en formand og 4 til  

 8 medlemmer, der udpeges for 4 år ad gangen.
Formanden udpeges af  

 forsvarsministeren, der også udpeger de øvrige medlemmer efter  

 indstilling fra Kommunernes Landsforening, for distrikter, der er beliggende  

 i Københavns og Frederiksberg kommuner, dog efter indstilling fra  

 henholdsvis Københavns og Frederiksberg Kommunalbestyrelse.
For et  

 distriktsområde, der omfatter dele af Københavns kommune, og  

 andre kommuner, bestemmer forsvarsministeren, hvorledes de 4 til 8 medlemmer  

 indstilles.
Stk. 3. Et distriktsområde kan inddeles i  

 underområder.
Distriktsudvalgene kan for hvert underområde udpege  

 indtil 3 personer til at bistå sig med arbejdet.
 Stk. 4. Forsvarsministeren fastsætter de nærmere  

 bestemmelser for distriktsudvalgenes nedsættelse og sagsbehandling.
 Stk. 5. Udgifter i forbindelse med  

 lægeundersøgelser og attestudstedelse, der er foretaget efter  

 anmodning fra et distriktsudvalg, kan godtgøres efter regler, der  

 fastsættes af forsvarsministeren.
§ 10. Forsvarsministeren fastsætter regler for 1)	udbetaling af ydelser m.v. til frivillige i hjemmeværnet  

 og 2)	godtgørelse til virksomheder, institutioner m.v. til  

 dækning af udgifter ved ansattes deltagelse som frivillige i  

 virksomhedshjemmeværn.
 Stk. 2. Frivillige i hjemmeværnet, der forretter  

 tjeneste under krig eller andre ekstraordinære forhold, ydes løn  

 m.v. efter regler, der fastsættes af forsvarsministeren.
Kapitel 4 Uddannelse af frivillige i hjemmeværnet § 11. Frivillige i hjemmeværnet skal gennemgå  

 uddannelse i hjemmeværnet i 100 timer det første år og i  

 50 timer om året i andet og tredje år, medmindre de har  

 gennemgået den første samlede tjeneste som værnepligtige  

 efter lov om forsvarets personel eller tilsvarende uddannelse i  

 forsvaret.
 Stk. 2. Frivillige i hjemmeværnet, der har  

 gennemgået tjeneste eller uddannelse som nævnt i stk. 1,  

 skal gøre tjeneste i hjemmeværnet i mindst 24 timer om  

 året for fortsat at kunne have udleveret våben og ammunition  

 m.v.
 Stk. 3. Hjemmeværnet kan indgå aftale med  

 frivillige i hjemmeværnet om løsning af særlige opgaver  

 med udvidede krav til uddannelse og tjeneste.
 Stk. 4. Afgørelse om, hvorvidt den enkelte frivillige  

 opfylder kravet om uddannelse eller tjeneste, som nævnt i stk. 1  

 og 2, kan træffes af den nærmest foresatte chef, hvis  

 afgørelse kan påklages til dennes nærmest foresatte chef.  

 Afgørelser vedrørende stk. 2 kan ikke indbringes for anden  

 administrativ myndighed.
Kapitel 5 Pligter, rets- og straffeforhold for frivillige i  

 hjemmeværnet § 12. En person optages som frivillig i hjemmeværnet ved  

 at underskrive en kontrakt, hvorefter den pågældende  

 skal 1)	gennemgå uddannelse, jf. § 11, 2)	forrette tjeneste under krig eller andre ekstraordinære  

 forhold, 3)	give møde i fredstid ved katastrofealarm, 4)	overholde reglerne for den militære sikkerhed også efter  

 udtræden af hjemmeværnet, 5)	opbevare og vedligeholde personlig udrustning, herunder våben,  

 mundering og ammunition, i overensstemmelse med de forskrifter, der er  

 fastsat herfor, 6)	yde erstatning for tab af den udleverede udrustning eller for skade  

 på denne efter de almindelige erstatningsregler og 7)	overholde de tjenstlige bestemmelser, der i øvrigt er fastsat  

 for frivillige i hjemmeværnet.
 Stk. 2. Frivillige i hjemmeværnet, der ikke er  

 bosiddende her i landet, må ikke opbevare våben og ammunition  

 på deres bopæl.
 Stk. 3. Under krig eller andre ekstraordinære forhold  

 kan frivillige i hjemmeværnet ikke bringe kontraktforholdet til  

 ophør.
 Stk. 4. Bortset fra de i stk. 2 nævnte  

 tilfælde kan frivillige i hjemmeværnet opsige deres kontrakt med  

 3 måneders varsel.
 Stk. 5. En frivillig befalingsmand skal fratræde som  

 befalingsmand senest med udgangen af den måned, hvori den  

 pågældende fylder 60 år, medmindre andet aftales i hvert  

 enkelt tilfælde.
 Stk. 6. Kontrakten kan af hjemmeværnet ophæves  

 uden varsel, hvis den frivillige ikke længere opfylder de betingelser,  

 der er fastsat for optagelse i hjemmeværnet, eller tilsidesætter  

 de pligter, der påhviler den pågældende i forbindelse med  

 tjenesten.
 § 13. Frivillige i hjemmeværnet er kun under krig eller  

 andre ekstraordinære forhold omfattet af reglerne i militær  

 straffelov og militær retsplejelov.
 § 14. Tjenstlige forseelser, der begås af frivillige,  

 kan afgøres med anvendelse af disciplinære midler.
 Stk. 2. Som disciplinære midler kan anvendes mundtlige  

 og skriftlige tilrettevisninger samt bortvisning fra uddannelsen på  

 skoler og kurser.
 Stk. 3. Forsvarsministeren fastsætter nærmere  

 regler om anvendelse af disciplinære midler og om, hvem der skal have  

 myndighed til at anvende disse.
 § 15. Afgørelser efter  

 § 14 skal på begæring af den, der er pålagt et  

 disciplinært middel, indbringes for rettergangschefen.
 Stk. 2. Indbringelse af en afgørelse for  

 rettergangschefen har ikke opsættende virkning.
 § 16. Forsvarsministeren fastsætter regler for ydelse af  

 erstatning, herunder for tab af forsørger, samt godtgørelse for  

 varigt men til frivillige i hjemmeværnet, som i tjenesten rydder,  

 bortsprænger, fjerner eller destruerer ammunition, sprængstoffer  

 og lignende i fredstid, for hvis fremstilling og udlægning det danske  

 forsvar ikke er ansvarligt, og som omkommer eller påføres varigt  

 men under eller som følge af denne tjeneste.
Stk. 2. Erstatning for tab af forsørger udbetales til  

 den efterladte ægtefælle, samlever eller børn under 21  

 år.
Såfremt der ikke efterlades nogen berettiget til erstatning  

 for tab af forsørger, udbetales en erstatning til boet.  

 Forsvarsministeren fastsætter nærmere regler herom.
 Stk. 3. Det er en betingelse for udbetaling af ydelser efter  

 stk. 1, at hændelsen ikke kan tilregnes den skadelidte som  

 forsætlig skadeforvoldelse på sig selv.
 Stk. 4. Størrelsen af erstatninger og  

 godtgørelser for varigt men fastsættes på de årlige  

 bevillingslove.
Kapitel 6 Ikrafttrædelsesbestemmelser m.v.
 § 17. Loven træder i kraft den 1. marts 2001.
 Stk. 2. Samtidig ophæves lov nr. 231 af 26. maj 1982 om  

 hjemmeværnet, jf. lovbekendtgørelse nr. 198 af 29. marts  

 1999.
 Stk. 3. Regler udstedt i medfør af lov nr. 231 af 26.  

 maj 1982 om hjemmeværnet er fortsat gældende, indtil de  

 ændres med hjemmel i denne lov.
 § 18. I lov om forsvarets personel, jf.  

 lovbekendtgørelse nr. 527 af 6. juli 1998, foretages følgende  

 ændring:
 § 1 affattes således:
 »§ 1. Loven omfatter personel, der er ansat eller indkaldt til  

 tjeneste i det militære forsvar, samt militært personel, der er  

 afskediget eller hjemsendt, jf. dog stk. 2 og 3.
 Stk. 2. Bestemmelserne i § 3, § 11, stk. 2 og  

 §§ 11 a-11 d gælder for alt personel inden for  

 Forsvarsministeriets område, jf. dog stk. 3.
Stk. 3. Loven omfatter ikke frivillige i  

 hjemmeværnet.« Bemærkninger til lovforslaget Almindelige bemærkninger Vedrørende Folketingets behandling af lov nr. 231  

 af 26. maj 1982 om hjemmeværnet henvises til Folketingstidende  

 1981/1982 sp. 579, 920, 7079 og 7460 samt tillæg A sp. 1339,  

 tillæg B sp. 625 og tillæg C sp. 373.
 Vedrørende Folketingets behandling af lov nr. 232  

 af 26. maj 1982 om forsvarets personel henvises til Folketingstidende  

 1981/1982 sp. 579, 920, 7079 og 7460 samt tillæg A sp. 1363,  

 tillæg B sp. 625 og tillæg C sp. 379.
 Vedrørende Folketingets behandling af lov nr. 307  

 af 4. juni 1986 om ændring af lov om forsvarets personel henvises til  

 Folketingstidende 1985/1986 sp. 832, 1490, 11837 og 12514 samt tillæg A  

 sp. 1097, tillæg B sp. 1729 og 2247 og tillæg C sp. 1005.
 Vedrørende Folketingets behandling af lov nr. 910  

 af 8/12 1993 om ændring af lov om forsvarets personel, lov om  

 hjemmeværnet, lov om statens uddannelsesstøtte og lov om  

 værnepligtsorlov m.v. henvises til Folketingstidende 1993/1994 sp. 88,  

 385, 2455 og 2999 samt tillæg A sp. 31, tillæg B sp. 55 og 101 og  

 tillæg C sp. 39.
 Vedrørende Folketingets behandling af lov nr. 232  

 af 2. april 1997 om ændring af forskellige lovbestemmelser om  

 Københavns Kommune henvises til Folketingstidende 1996/1997 sp. 1710,  

 4045 og 5006 samt tillæg A sp. 1838 og 1851, tillæg B sp. 303 og  

 406 og tillæg C sp. 306.
 Vedrørende Folketingets behandling af lov nr. 127  

 af 25. februar 1998 om ændring af lov om forsvarets personel, lov om  

 hjemmeværnet, lov om ferie og lov om orlov henvises til  

 Folketingstidende 1997/1998 (1. samling) sp. 1920, 3917 og 4228 samt  

 tillæg A sp.2160 og 2173, tillæg B sp. 254 og tillæg C sp.  

 362.
 Lovforslaget tilsigter en afløsning af lov om  

 hjemmeværnet, jf. lovbekendtgørelse nr. 198 af 29. marts 1999.  

 Med lovforslaget foreslås en justering af gældende lov som en  

 følge af den af Forsvarskommissionen af 1997 foreslåede  

 ændring af lov om forsvarets personel, jf. beretningen »Fremtidens  

 Forsvar«, der blev udgivet i december 1998. Forsvarskommissionens beretning  

 og anbefalinger kan i øvrigt bidrage til uddybning af de hensyn, der  

 ligger til grund for lovforslaget.
Det er regeringens opfattelse, at den udvikling, der er  

 sket på uddannelsesområdet i hjemmeværnet, hvor det  

 fastansatte militære personel i vidt omfang er overført til  

 samme uddannelsesstruktur som i det øvrige forsvar, giver mulighed for  

 større fleksibilitet mellem det fastansatte militære personel i  

 hjemmeværnet og i det øvrige forsvar.
Sammenholdes  

 hjemmeværnets forhold med det øvrige forsvars forhold og  

 muligheder samt den sikkerhedspolitiske udvikling i øvrigt, hvor der  

 er en øget vægtning af det internationale engagement inden for  

 såvel fredsstøttende som tillidsskabende og stabilitetsskabende  

 aktiviteter, vurderer regeringen det hensigtsmæssigt, at  

 hjemmeværnets fastansatte personel kan anvendes mere fleksibelt inden  

 for Forsvarsministeriets område, herunder til deltagelse i  

 internationale operationer.
For at kunne benytte denne mulighed for  

 udveksling mellem hjemmeværnets og det øvrige forsvars personel  

 og med henblik på at skabe ensartede ansættelsesvilkår  

 generelt for ansatte i det militære forsvar foreslås, at  

 både militært og civilt ansat personel i hjemmeværnet  

 fremover skal være omfattet af lov om forsvarets personel i lighed med  

 ansatte i det øvrige militære forsvar.
Den foreslåede  

 ændring af lov om forsvarets personel til at omfatte alle civilt og  

 militært ansatte i hjemmeværnet betyder, at en del af  

 bestemmelserne i gældende lov om hjemmeværnet ikke er medtaget i  

 dette lovforslag.
Disse bestemmelser erstattes af og er i et vist omfang  

 enslydende med bestemmelser i lov om forsvarets personel.
 Hjemmeværnet skal fortsat kunne optage alle egnede,  

 som ansøger om optagelse som frivillige i hjemmeværnet.  

 Frivillige i hjemmeværnet vil fortsat ikke være omfattet af lov  

 om forsvarets personel.
Regeringen finder, at den sikkerhedspolitiske udvikling  

 giver hjemmeværnet mulighed for at påtage sig en række  

 større og mere krævende opgaver, fordi der er længere tid  

 til uddannelse og til at opstille enheder.
Hjemmeværnet vil kunne  

 overtage eller deltage i visse af de opgaver, som for nærværende  

 påhviler værnene.
 Denne ændring af opgavekomplekset får ikke  

 konsekvenser for frivillighedsprincippet, ligesom de tidsmæssige krav  

 til det personel, der varetager opgaver som hidtil, ikke ændres.  

 Derimod vil den faktiske deltagelse i et vist antal tjenestetimer  

 årligt fremover være afgørende for, om frivillige i  

 hjemmeværnet kan have våben og ammunition m.v. udleveret.
 Af hensyn til personellets ændrede opgavekompleks er  

 der med lovforslaget foretaget en ændring i hjemegnsprincippet,  

 hvorefter det er muligt at opstille enheder, der skal virke inden for et  

 større geografisk område, såfremt hensynet til opgaven  

 taler herfor.
Økonomiske konsekvenser for stat, kommuner og  

 amtskommuner Lovforslaget skønnes ikke at have økonomiske  

 konsekvenser for staten i indeværende eller nærmest  

 følgende finansår.
Ligeledes vurderes forslaget ikke at have  

 økonomiske konsekvenser for kommuner eller amtskommuner.
Administrative konsekvenser for stat, kommuner og  

 amtskommuner Lovforslaget vurderes ikke at have væsentlige  

 administrative konsekvenser for staten, kommuner eller amtskommuner.
Økonomiske og administrative konsekvenser for  

 erhvervslivet Lovforslaget skønnes ikke at have væsentlige  

 økonomiske eller administrative konsekvenser for erhvervslivet.
Miljømæssige konsekvenser og forholdet til  

 EU-retten Der skønnes ikke at være væsentlige  

 miljømæssige konsekvenser som følge af lovforslaget,  

 ligesom lovforslaget ikke ses at indeholde EU-retlige aspekter.
Hørte myndigheder Lovforslaget har været i høring hos  

 Statsministeriet, Finansministeriet, Udenrigsministeriet, Justitsministeriet,  

 Miljø- og Energiministeriet, Statsansattes Kartel,  

 Statstjenestemændenes Centralorganisation II, Akademikernes  

 Centralorganisation, Tjenestemænds og Overenskomstsansattes Kartel,  

 Forsvarskommandoen, Hjemmeværnskommandoen, Forsvarets  

 Efterretningstjenes, Forsvarets Auditørkorps og Forsvarets  

 Bygningstjeneste.
Vurdering af konsekvenser af lovforslag Positive Konsekvenser/mindreudgifter Negative Konsekvenser/merudgifter Økonomiske konsekvenser for stat, kommuner og  

 amtskommuner Nej Nej Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet Nej Nej Administrative konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Lovforslaget ses ikke at indeholde EU-retlige  

 aspekter.
Bemærkninger til lovforslagets  

 enkelte bestemmelser Til § 1 Ad stk. 1. Bestemmelsen svarer til gældende  

 lovs § 1, stk. 1 og fastslår, at hjemmeværnet deltager  

 i løsningen af værnenes opgaver som en del af det militære  

 forsvar.
Ad stk. 2. Bestemmelsen svarer til gældende  

 lovs § 1, stk. 2, med den ændring, at formuleringen af  

 hjemegnsprincippet i lovforslaget er ændret, idet blandt andet ordet  

 »umiddelbart« er slettet fra lovteksten.
Hensigten er at åbne mulighed  

 for, at hjemmeværnet bl.a. i forbindelse med tildeling af nye og  

 større opgaver - som f.eks. at overtage ansvaret for sikring af  

 samfundsvigtige objekter fra det øvrige forsvars lokalforsvarsenheder  

 - og tillige mere krævende opgaver - som at betjene større  

 materielsystemer - har mulighed for at opstille enheder, som skal kunne virke  

 inden for et større geografisk område.
Der er tale om en  

 mulighed for at fravige det nævnte princip om opgavemæssig  

 tilknytning til lokalområdet af hensyn til opgavens løsning og  

 ud fra den betragtning, at visse opgaver ikke i det væsentligste er  

 afhængig af, at man er i besiddelse af et grundigt lokalkendskab.
Der  

 er dog ikke ændret på det forhold, at der fortsat vurderes at  

 være en betydelig fordel ved, at den enkelte i muligt omfang  

 udfører opgaver så tæt på hjemegnen som muligt.  

 Fordelen er netop, at området, lokalbefolkningen og infrastrukturen er  

 kendte faktorer, hvilket kan være af stor betydning.
Til § 2 Bestemmelsen svarer til gældende lovs § 2.
 Ad stk. 1. Hjemmeværnets myndigheder og enheder  

 henføres til hjemmeværnsgrenene efter de operative opgaver.
 Ad stk. 2. Bestemmelsen har til formål at  

 understrege, at chefen for hjemmeværnet og den kommitterede for  

 hjemmeværnet tilsammen udgør hjemmeværnsledelsen, der  

 efter forsvarsministerens nærmere bestemmelse forestår  

 hjemmeværnets ledelse dels i hjemmeværnets indre anliggender,  

 dels i administrative og organisatoriske spørgsmål over for  

 Forsvarsministeriet og værnene.
 Ad stk. 3 og 4. Bestemmelsen svarer til  

 gældende lovs § 2, stk. 3 og 4 og fastslår dels, at  

 hjemmeværnsstaben bistår hjemmeværnsledelsen med  

 opgaveløsning, dels at hjemmeværnsledelsen og  

 Hjemmeværnsstaben indgår i Hjemmeværnskommandoen.
Til § 3 Ad stk. 1 og 2. Bestemmelserne svarer til  

 gældende lovs § 3, stk. 1 og 2 og fastslår, at  

 hjemmeværnet administrativt henhører under forsvarsministeren,  

 og at hjemmeværnsenheder, der deltager i værnenes øvelser,  

 operativt er underlagt vedkommende værnsenhed.
Ad stk. 3. Bestemmelsen svarer til gældende  

 lovs § 3, stk. 3 med en enkelt justering af ordlyden, idet  

 udtrykket »truende udsigt til krig« ændres til »andre  

 ekstraordinære forhold«.
Hensigten med bestemmelsen er at  

 præcisere, at kommandoen over enheder af hjemmeværnet  

 overgår til forsvarschefen på det tidspunkt, hvor enhederne efter  

 forsvarsministerens bestemmelse beordres til at deltage i løsningen af  

 forsvarsmæssige opgaver, det vil sige, at de pågældende  

 enheder aktiveres (»går på plads«) og gør sig rede til  

 umiddelbart at løse pålagte opgaver.
Denne ordning  

 indebærer tillige, at forsvarschefen fastsætter de nærmere  

 bestemmelser for, hvorledes de således aktiverede  

 hjemmeværnsenheder indgår i de respektive værn.  

 Hjemmeværnets politienheder kan tillige aktiveres på anmodning  

 fra den stedlige politimester, der kan overtage kommandoen over de  

 således aktiverede enheder.
Til § 4 Ad stk. 1. Bestemmelsen svarer til gældende  

 lovs § 4, og det er således chefen for hjemmeværnet, der  

 fastsætter bestemmelser om uddannelse både af hjemmeværnets  

 frivillige og af det fastansatte personel.
Selvom fastansat personel  

 følger samme uddannelsesstruktur som det øvrige forsvar, er der  

 grundlag for særlige hjemmeværnsspecifikke uddannelser i  

 tillæg hertil.
Ad stk. 2. Bestemmelsen svarer med en enkelt  

 præcisering til gældende lovs § 4, stk. 2. Til  

 støtte for informationsvirksomheden har den kommitterede for  

 hjemmeværnet en informationsorganisation.
Den decentrale  

 informationsorganisation består af et antal informationskontorer.
I  

 Hjemmeværnsstaben er integreret en presse- og informationsafdeling.
Ad stk. 3. Bestemmelsen er ny og har til formål  

 at lovfæste Hjemmeværnets landsråd.
Dette er i  

 overensstemmelse med Forsvarskommissionens beretning af december 1998. For at  

 sikre frivillige i hjemmeværnet indflydelse på  

 hjemmeværnets overordnede udvikling og planlægning gennem  

 Hjemmeværnets landsråds rådgivning af  

 hjemmeværnsledelsen er det kommissionens opfattelse, at  

 hjemmeværnets rådsorganisation bør fastholdes og  

 udbygges.
Til § 5 Bestemmelsen svarer til gældende lovs § 5 og  

 har til formål at understrege, at forsvarsministeren fastsætter  

 hjemmeværnets sammensætning og organisation.
Til § 6 Hjemmeværnets personel omfatter det militære  

 personel og det civile personel, jf. § 6 i den gældende  

 hjemmeværnslov.
Det militære personel inddeles i militært  

 personel ansat til fuld tjeneste i hjemmeværnet, frivilligt personel og  

 værnepligtigt personel.
Både personel ansat til tjeneste i  

 hjemmeværnet og værnepligtige, der overføres til tjeneste  

 i hjemmeværnet, foreslås omfattet af lov om forsvarets personel,  

 hvorimod de frivilliges forhold fortsat reguleres i lov om  

 hjemmeværnet, jf. bemærkningerne til § 18.
Til § 7 Bestemmelsen svarer med enkelte ændringer til  

 gældende lovs § 9.
Ad stk. 1. I modsætning til gældende lov  

 kan optagelse i hjemmeværnet først kunne ske fra det fyldte 18.  

 år.
Efter den nugældende lov kan optagelse ske allerede fra  

 begyndelsen af det kalenderår, hvori den frivillige fylder 18 år.  

 Ændringen skyldes, at Danmark i forbindelse med forhandlingerne om den  

 frivillige tillægsprotokol om børn i væbnede konflikter  

 til FN-konventionen om barnets rettigheder har givet tilslutning til at  

 arbejde for en generel aldersgrænse på 18 år for tvungen og  

 frivillig rekruttering til forsvaret.
Ad stk. 2. I forhold til gældende lov er det  

 tilføjet, at forsvarsministeren kan tillade, at en person, der ikke er  

 bosiddende her i landet, optages som frivillig i hjemmeværnet,  

 når særlige omstændigheder taler derfor, og det ikke  

 strider med overenskomst med fremmed stat.
Forsvarsministeren kan ikke  

 samtidig fravige kravet om, at en person, der optages i hjemmeværnet,  

 skal have dansk indfødsret.
Til § 8 Bestemmelsen svarer i det væsentligste til  

 gældende lovs § 7 med den ændring, der følger af, at  

 bestemmelsen alene omfatter de frivillige i hjemmeværnet.
Bestemmelsen  

 fastslår, at de frivillige i hjemmeværnet er militært  

 personel.
Til § 9 Bestemmelsen svarer til gældende lovs § 10 med  

 den ændring, at antallet af medlemmer i distriktsudvalgene er udvidet  

 til 4-8. Baggrunden herfor er, at visse  

 hærhjemmeværnsdistriktsområder dækker endog meget  

 store geografiske områder.
For ikke at forringe den kvalitative  

 behandling ved distriktsudvalgene af ansøgere til hjemmeværnet  

 og samtidig bibeholde en lav sagsbehandlingstid vedrørende  

 ansøgningerne bør der åbnes mulighed for, at  

 distriktsudvalgets størrelse afhænger af  

 dækningsområdets størrelse og befolkningstætheden  

 heri.
Til § 10 Ad stk. 1. Bestemmelsen svarer til gældende  

 lovs § 16a, idet det som nyt nr. 2 er tilføjet, at  

 forsvarsministeren har bemyndigelse til at fastsætte bestemmelser om  

 godtgørelse til virksomheder, institutioner m.v. til dækning af  

 udgifter ved ansattes deltagelse som frivillige i  

 virksomhedshjemmeværn.
Der er tale om en lovfæstelse af en  

 kompetence, som i dag udøves af Hjemmeværnskommandoen i  

 forbindelse med indgåelse af samarbejdsaftaler med virksomheder om  

 oprettelse af virksomhedshjemmeværn på de pågældende  

 virksomheder.
I forlængelse af Rapport om hjemmeværnets  

 fremtidige virke fra oktober 1995 blev Virksomhedshjemmeværn pr. 1.  

 februar 1998 oprettet som en enstrenget driftsorganisation for lands- og  

 landsdelsdækkende virksomheder, for på den måde at styrke  

 institutionen.
Formålet med virksomhedshjemmeværn er at medvirke  

 til at sikre samfundsvigtige virksomheders fortsatte drift i krise og  

 krig.
 Ad stk. 2. Bestemmelsen svarer til gældende  

 lovs § 12, stk. 2, for frivillige i hjemmeværnet, og  

 fastslår, at forsvarsministeren fastsætter regler for ydelse af  

 løn m.v. til frivillige, der forretter tjeneste under krig eller andre  

 ekstraordinære forhold.
Til § 11 Bestemmelsen svarer med visse ændringer til  

 gældende lovs § 14. I modsætning til gældende lov  

 finder bestemmelsen alene anvendelse for frivillige i hjemmeværnet, da  

 militært ansatte nu gennemfører tilsvarende uddannelse som  

 militært ansatte i det øvrige forsvar.
 Ad stk. 1. Ved tilsvarende uddannelse forstås  

 blandt andet den uddannelse, som konstabler og kvinder på  

 værnepligtslignende vilkår gennemgår.
Ad stk. 2. I stk. 2 er kravet til den  

 årlige tjeneste skærpet til et minimum af 24 timer årligt,  

 såfremt den frivillige fortsat skal kunne have våben og  

 ammunition udleveret.
Hensigten er at undgå, at våben m.v. er  

 udleveret til frivillige i hjemmeværnet, som ikke er aktive i en  

 periode.
Våbnet m.v. vil blive inddraget i denne periode og vil kunne  

 udleveres, såfremt den fornødne aktivitet genoptages.
Ad stk. 3. Hjemmeværnet skal overtage visse nye  

 og større opgaver, som stiller skærpede krav til de frivilliges  

 uddannelse og tjeneste   både kvalitativt og kvantitativt.
Bestemmelsen  

 i stk. 3 giver mulighed for at give grupper i hjemmeværnet  

 specialuddannelser og  opgaver.
Denne bestemmelse giver mulighed for at  

 uddanne hjemmeværnets frivillige til nye og større opgaver.  

 Hjemmeværnet vil i kraft af den længere forberedelsestid, som er  

 en følge af den sikkerhedspolitiske udvikling, kunne påtage sig  

 sådanne opgaver i et vist omfang efter Forsvarsministeriets  

 nærmere bestemmelse.
Hjemmeværnets løsning af yderligere  

 opgaver bør varetages af enheder eller elementer, som opstilles af  

 hjemmeværnet i samarbejde med de operative kommandoer.
 Værnepligtige, som forbliver i forsvarets  

 øvrige krigsstyrke i mere end 6 år efter den første  

 samlede uddannelse, vil i forbindelse med påtagelse af en kontraktlig  

 forpligtelse som frivillig ved de enheder i hjemmeværnet, som  

 løser særlige opgaver, kunne fritages fra at indgå i  

 forsvarets øvrige mobiliseringsstyrke i kontraktsperioden.
 Ad stk. 4. Vurderingen af, om den enkelte frivillige  

 opfylder kravet om uddannelse og tjeneste, vil kunne afgøres af  

 underafdelingschefen, hvis afgørelse kan ankes til distriktschefen.  

 Vurderingen af, om den enkelte frivillige opfyl-der kravet om minimum 24  

 timers tjeneste, kan ikke indbringes for anden administrativ myndighed  

 m.v.
Til § 12 Ad stk. 1. Bestemmelsen svarer til gældende  

 lovs § 17, stk. 1 og regulerer kravene til frivillige i  

 hjemmeværnet.
Ad stk. 2. Bestemmelsen er ny og indebærer, at  

 frivillige i hjemmeværnet, der er bosat i udlandet, ikke må  

 opbevare våben og ammunition på deres bopæl.
Bestemmelsen  

 skal ses i sammenhæng med ændringen i § 7, stk. 2,  

 hvorefter forsvarsministeren i særlige tilfælde kan give  

 tilladelse til, at en person der ikke er bosiddende her i landet, optages som  

 frivillig i hjemmeværnet.
Der ses ikke at være behov for at  

 frivillige i udlandet opbevarer våben på deres bopæl, da de  

 alene skal udføre opgaver i Danmark.
Det ses endvidere at være  

 problematisk i forhold til våbenlovgivningen i udlandet at kræve,  

 at de frivillige i udlandet skal opbevare våben på deres  

 bopæl.
 Ad stk. 3. Bestemmelsen svarer til gældende  

 lovs § 12, stk. 1. Det er nødvendigt i forhold til de  

 frivillige, som ikke er omfattet af lov om forsvarets personel, at  

 fastslå, at der ved krig eller andre ekstraordinære forhold ikke  

 vil være mulighed for at bringe kontraktforholdet til ophør.  

 Fast personel i hjemmeværnet vil være omfattet af lov om  

 forsvarets personel og derfor omfattet af tilsvarende regler.
 Ad stk. 4. Bestemmelsen svarer til gældende  

 lovs § 17, stk. 2, 1. led.
 Ad stk. 5. Bestemmelsen svarer til 2. led i  

 gældende lovs § 17, stk. 2, idet der er foretaget sproglige  

 ændringer samt tilføjet, at det skal aftales i hvert enkelt  

 tilfælde, såfremt en befalingsmand over 60 år skal forblive  

 befalingsmand.
 Ad stk. 6. Bestemmelsen svarer til gældende  

 lovs § 17, stk. 3 og regulerer hjemmeværnets mulighed for  

 uden varsel at opsige kontrakten med den frivillige i hjemmeværnet.
Til § 13 Bestemmelsen svarer til gældende lovs § 18 for  

 frivillige i hjemmeværnet.
Bestemmelsen fastslår, at frivillige i  

 hjemmeværnet kun under krig eller andre ekstraordinære forhold er  

 omfattet af militær straffe- og retsplejelov.
Til § 14 Bestemmelsen svarer til gældende lovs § 19 for  

 frivillige i hjemmeværnet og regulerer anvendelsen af  

 disciplinære midler i hjemmeværnet.
Til § 15 Bestemmelsen svarer med en ændring til  

 gældende lovs § 20. Efter den nuværende lovbestemmelse kan  

 afgørelser i disciplinærsager ikke indbringes for retten, men  

 skal på begæring af den, der er blevet pålagt et  

 disciplinært middel, indbringes for rettergangschefen.
Dette  

 foreslås under henvisning til grundlovens § 63 ændret,  

 således at der ikke længere er noget til hinder for, at  

 rettergangschefens afgørelser indbringes for domstolene.
Indbringelse  

 for domstolene har ikke opsættende virkning.
Til § 16 Bestemmelsen er ændret i forhold til gældende  

 lovs § 21a, som henviser til lov om forsvarets personel §§ 11a-11d,  

 idet hjemmeværnets personel bortset fra de frivillige i  

 hjemmeværnet fremover vil være dækket af lov om forsvarets  

 personel, og henvisningen til lov om forsvarets personel for dette personel  

 vedkommende er unødvendig.
For frivillige i hjemmeværnet er det  

 alene bestemmelsen vedrørende ammunitionsrydning m.v. i § 11a,  

 stk. 4, i lov om forsvarets personel, som er relevant.  

 Hjemmeværnskommandoen kan opstille ammunitionsrydningssektioner til  

 brug for lokalforsvarsregioner.
De øvrige bestemmelser i  

 §§ 11a-11d i lov om forsvarets personel vedrører tjeneste i  

 udlandet.
I tilfælde af, at frivillige i hjemmeværnet på  

 frivillig basis lader sig udsende til international tjeneste, vil disse  

 indgå en midlertidig kontrakt med forsvaret.
Denne kontrakt vil betyde,  

 at de pågældende vil være omfattet af lov om forsvarets  

 personel og dermed dennes erstatningsbestemmelser.
Til § 17 Loven foreslås at træde i kraft 1. marts 2001.  

 Lov nr. 231 af 26. maj 1982 om hjemmeværnet, jf.  

 lovbekendtgørelse nr. 198 af 29. marts 1999 ophæves samtidig  

 hermed.
Til § 18 Den gældende lov om forsvarets personel omfatter  

 ifølge lovens § 1 personel, der er ansat eller indkaldt til  

 tjeneste i det militære forsvar bortset fra hjemmeværnet, samt  

 militært personel, der er afskediget eller hjemsendt, idet dog lovens  

 § 11, stk. 2, gælder for alt personel ansat inden for  

 Forsvarsministeriets område.
Lovens §§ 3 og 11 a-11 d gælder  

 for alt personel inden for Forsvarsministeriets område bortset fra  

 hjemmeværnet.
Personel i Forsvarsministeriets departement,  

 Forsvarsministeriets Regnskabssekretariat, Forsvarsministeriets  

 Fæstnings- og Natursekretariat (herunder Christiansø) og  

 Farvandsvæsenet er således kun omfattet af loven for så  

 vidt angår bestemmelserne i § 3, § 11, stk. 2, og  

 §§ 11 a-11d.
Hjemmeværnets personel har været undtaget fra  

 lov om forsvarets personel henset til hjemmeværnets særlige  

 forhold, opgaver, uddannelse m.v., og dette personels forhold har  

 været reguleret særskilt i lov om hjemmeværnet.
En  

 række af bestemmelserne i lov om hjemmeværnet og lov om  

 forsvarets personel er dog indholdsmæssigt sammenlignelige.
For hjemmeværnets faste militære personels  

 vedkommende er der pr. 1. oktober 1995 indført samme personelstruktur  

 som i det øvrige forsvar.
Overførslen til denne  

 personelstruktur forventes tilendebragt i 2000, og der vil derved være  

 skabt et ensartet ansættelsesgrundlag for det fastansatte  

 militære personel i hjemmeværnet, og dette personel vil herefter  

 i uddannelsesmæssig henseende følge samme struktur som  

 tilsvarende personelkategorier i det øvrige forsvar.
Det skal  

 bemærkes, at et begrænset antal af det fastansatte miltære  

 personel efter eget ønske ikke overføres til den nye  

 personelstruktur.
 For i videst muligt omfang at sikre ensartede vilkår  

 og mulighed for udveksling af personel mellem hjemmeværnet og det  

 øvrige militære forsvar og dermed sikre en hensigtsmæssig  

 udnyttelse af personellet, finder regeringen, at hjemmeværnets faste  

 militære og civile personel bør være omfattet af lov om  

 forsvarets personel lige som det øvrige forsvars personel.
 Dette indebærer tillige den væsentlige  

 ændring, at hjemmeværnets faste militære og civile personel  

 i lighed med øvrigt militært og civilt personel i forsvaret  

 bliver omfattet af pligten i lov om forsvarets personel § 11 til efter  

 forsvarsministerens nærmere bestemmelse at forrette tjeneste uden for  

 landets grænser, herunder tjeneste i forbindelse med opgaver, der  

 udføres efter anmodning fra internationale organisationer.
 Der vil for hjemmeværnets fastansatte militære  

 personel blive etableret en overgangsordning, hvor personellet inden for en  

 nærmere angiven frist vil få mulighed for at tilkendegive en gang  

 for alle, hvis de ikke ønsker at forrette tjeneste uden for landets  

 grænser, herunder tjeneste i forbindelse med opgaver, der  

 udføres efter anmodning fra internationale organisationer m.v.
 En framelding som ovenfor anført vil ikke få  

 konsekvenser for det eksisterende ansættelsesforhold, men vil kunne  

 begrænse vedkommendes anvendelighed, jf. forsvarets formål og  

 opgaver.
 Relevante grupper af allerede ansat civilt personel i  

 hjemmeværnet vil få mulighed for at fremkomme med en tilsvarende  

 tilkendegivelse.
 Det vil endvidere fremtidigt blive gjort klart ved alle  

 nyansættelser i hjemmeværnet, at tjenesten også omfatter  

 pligt til at forrette tjeneste i udlandet, herunder tjeneste i forbindelse  

 med opgaver, der udføres efter anmodning fra internationale  

 organisationer m.v.
Der har i en årrække ikke været  

 værnepligtige i hjemmeværnet eller værnepligtige med  

 mobiliseringsfunktion i hjemmeværnet.
Efter § 10 i lov om  

 forsvarets personel kan værnepligtige overføres til tjeneste i  

 hjemmeværnet.
Værnepligtige, der overføres til  

 tjeneste i hjemmeværnet, vil være omfattet af lov om forsvarets  

 personel.
Frivillige i hjemmeværnet vil ikke blive omfattet af  

 lov om forsvarets personel, men vil fortsat være omfattet af lov om  

 hjemmeværnet.
Frivillige i hjemmeværnet vil dog som  

 enkeltpersoner efter ønske kunne korttidsansættes ved tegning af  

 kontrakt om løsning af specifikke opgaver bl.a. i international  

 tjeneste og derved blive omfattet af lov om forsvarets personel.
