Klageinstanserne kan behandle klager, der alene vedrører den måde, en  

 sag er behandlet på.
Reglerne om klagefrist gælder også i disse tilfælde.
Et statsamt har i forbindelse med et regionsmøde rejst spørgsmålet om  

 Ankenævnets og Den Sociale Ankestyrelses kompetence i sager, hvor klagen  

 alene angår et spørgsmål efter forvaltningsloven eller dansk rets almindelige  

 regler.
Statsamtet har endvidere spurgt, om reglerne om klagefrist også  

 gælder for sådanne klager.
 Spørgsmålene har givet anledning til principielle overvejelser i  

 Ankestyrelsen.
 Disse overvejelser er mundet ud i en beslutning om at fastholde den  

 tidligere praksis på området, således som den er beskrevet i vores  

 klagevejledning fra 1993.
 Det er således fortsat vores opfattelse, at de almindelige klageinstanser  

 både kan behandle klager over indholdet af en afgørelse og/eller den måde en  

 sag er behandlet på.
 Det skal dog bemærkes, at en klage, der alene vedrører personalets  

 optræden, ekspeditionsfejl eller sagsbehandlingstiden i en kommune, skal  

 rettes til borgmesteren eller kommunalbestyrelsen.
 Andre klager over den måde, en sag er behandlet på, herunder manglende  

 overholdelse af forvaltningslovens regler, kan behandles af de sociale  

 klageinstanser - både hvis der samtidig klages over indholdet af en afgørelse  

 og hvis der alene klages over formaliteten i forbindelse med en afgørelse.
 En klage over den måde, en sag er behandlet på, kan også bevirke, at sagen  

 optages til principiel behandling i Ankestyrelsen.
 De almindelige klageinstanser kan også tage stilling til, om en kommune er  

 bundet af et løfte om en ydelse.
 Da en klageinstans kan tage stilling til sagen i sin helhed, vil  

 spørgsmålet om betydningen af et sådant løfte næppe få selvstændig betydning,  

 fordi klageinstansen ved sin behandling tager stilling til, hvad pågældende  

 har ret til efter lovgivningen.
 Hvis en kommune har givet et løfte om en ydelse, som der ikke er hjemmel  

 til efter lovgivningen, vil et sådant løfte ikke kunne bevirke, at pågældende  

 får ret til ydelsen.
 Spørgsmålet om, hvorvidt kommunen har handlet erstatningspådragende vil  

 kunne behandles af domstolene.
Reglerne om klagefrist gælder også for klager over den måde en sag er  

 behandlet på.
En klage over en sagsbehandlingsfejl i forbindelse med en  

 afgørelse er således undergivet samme klagefrist som afgørelsen.
Den eneste undtagelse herfra er klage over afslag på eller begrænsninger i  

 aktindsigt.
Her gælder ingen klagefrist, da klageadgangen og klagevejen er  

 udtrykkeligt beskrevet i forvaltningsloven og offentlighedsloven uden  

 angivelse af klagefrist.
