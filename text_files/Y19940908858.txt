Udtalt at bestemmelsen i § 25, stk. 1, i den kommunale styrelseslov om  

 forholdstalsvalg kun finder anvendelse, når en kommunalbestyrelse (eller et  

 amtsråd) skal foretage valg af to eller flere personer, og ikke i tilfælde,  

 hvor kommunalbestyrelsen alene skal foretage indstilling af to eller flere  

 personer.
Dette gælder, uanset om der skal indstilles flere personer, end der  

 skal vælges, og uanset om den myndighed, der skal vælge medlemmer blandt de  

 indstillede personer, er bundet af den foretagne indstilling.
Dog skal  

 forholdstalsvalg anvendes i tilfælde, hvor en indstilling er bindende, selv  

 om den alene omfatter det antal personer, der skal vælges, idet valget i så  

 fald reelt foretages af kommunalbestyrelsen (amtsrådet).
 Endvidere udtalt, at der i de tilfælde, hvor en indstilling anses for  

 fyldestgørende, selv om den kun omfatter det antal personer, der skal vælges,  

 antages at gælde en almindelig formodning for, at indstillingen ikke er  

 bindende, idet et modsat resultat ville indebære, at valget reelt blev  

 foretaget af det indstillende organ.
 Indenrigsministeriet fandt ikke, at der i loven om en aktiv  

 arbejdsmarkedspolitik og dens forarbejder er holdepunkter for at antage, at  

 amtsrådets indstilling af medlemmer til Arbejdsmarkedsrådets ikke vil være  

 fyldestgørende, selv om indstillingen kun omfatter det antal medlemmer, der  

 skal vælges.
 Som følge heraf kan det ikke - i mangel af holdepunkter herfor -  

 antages, at amtsrådets indstilling er bindende for arbejdsministeren.
 På denne baggrund fandt Indenrigsministeriet, at amtsrådets  

 indstilling af medlemmer til Arbejdsmarkedsråd måtte ske ved almindelig  

 flertalsafstemning, jf. styrelseslovens § 11, stk. 3.
Ministeriet bemærkede endvidere, at hvis der i amtsrådet er et flertal  

 for et forslag til indstilling, der indeholder det antal personer, der skal  

 indstilles, er en afstemning unødvendig.
Dog vil et mindretal og ethvert  

 medlem kunne forlange sin afvigende mening - og dermed navnene på de  

 personer, som mindretallet eller det pågældende medlem ville have indstillet  

 - tilført beslutningsprotokollen og kræve, at denne medsendes amtsrådets  

 indstilling, jf. styrelseslovens § 13.
 Ministeriet tilføjede, at amtsrådets indstilling efter lov nr. 157 af  

 24. april 1985 om ligestilling mellem mænd og kvinder ved udpegning af  

 medlemmer til offentlige udvalg, kommissioner o.lign., medmindre der  

 foreligger særlige grunde, skal omfatte lige mange mænd og kvinder, og i  

 tilfælde af ulige antal een mere af det ene køn end det andet, jf. lovens §  

 2.
Sønderjyllands Amtsråd Amtsgården Skelbækvej 2 6200 Aabenraa I brev af 11. oktober 1993 (j.nr. 0-13-1-8-93) har amtsrådet anmodet  

 Indenrigsministeriet om en autoritativ fortolkning af, hvorvidt det er  

 reglerne i den kommunale styrelseslovs § 25 eller § 11, stk. 3, der finder  

 anvendelse, når amtsrådet alene skal indstille medlemmer, der endeligt skal  

 udpeges af et andet organ, herunder hvorvidt det for afgørelsen heraf har  

 betydning, om der skal indstilles flere personer end det antal medlemmer, der  

 skal vælges.
Baggrunden for amtsrådets henvendelse er, at Indenrigsministriet over for  

 Amtsrådsforeningen har givet udtryk for den opfattelse, at den d'Hondtske  

 metode ikke finder anvendelse, men derimod reglerne om almindelige  

 flertalsbeslutninger, når der alene er tale om, at amtsrådet skal indstille  

 medlemmer.
Den konkrete sag vedrørte proceduren ved amtsrådenes beslutning om  

 indstilling af medlemmer til de regionale arbejdsmarkedsråd.
 Efter Sønderjyllands Amtskommunes opfattelse må hensynet til sikring af  

 mindretals politiske indflydelse på arbejdet i forvaltende organer tillægges  

 samme vægt, uanset om amtsrådet skal vælge flere medlemmer til udvalg m.v.  

 eller alene foretage en indstilling til en myndighed, der herefter på  

 grundlag af indstillingen vælger medlemmerne.
 Amtskommunen har i denne forbindelse anført, at et amtsråds politiske  

 flertal - i tilfælde hvor der skal indstilles samme antal personer, som der  

 skal vælges repræsentanter for amtsrådet - ved anvendelsen af reglerne om  

 almindelige flertalsbeslutninger reelt vil kunne bestemme, at amtsrådets  

 politiske indflydelse i organet alene skal repræsenteres ved det politiske  

 flertal.
 I denne anledning skal Indenrigsministeriet udtale følgende:
 I § 52, stk. 2, i lov nr. 434 af 30. juni 1993 om en aktiv  

 arbejdsmarkedspolitik er fastsat følgende:
 »Stk. 2. Arbejdsministeren udpeger, bortset fra formanden,  

 medlemmerne af Arbejdsmarkedsrådet efter indstilling fra de i rådet  

 repræsenterede organisationer og myndigheder, jf. dog stk. 3, således:
 I lovens § 52, stk. 4, er det fastsat, at der samtidig på samme måde  

 udpeges 1 suppleant for hvert medlem.
 Det er ikke i loven eller i forarbejderne til loven angivet, hvordan  

 amtsrådene skal træffe beslutning om, hvilke personer der skal indstilles,  

 eller hvorvidt amtsrådenes indstillinger er bindende for arbejdsministeren.
 I bemærkningerne til § 52 i lovforslaget var bl.a. angivet:
»Arbejdsministeren udpeger, bortset fra formanden, medlemmerne af  

 arbejdsmarkedsrådene efter indstilling fra de organisationer og myndigheder,  

 der er repræsenteret i rådene.
Udpegningen af medlemmer kan foretages af  

 Arbejdsmarkedsstyrelsen efter arbejdsministerens bemyndigelse.
Udpegningen  

 sker i overensstemmelse med reglerne i loven om ligestilling mellem mænd og  

 kvinder ved besættelse af visse bestyrelsesposter i den statslige  

 forvaltning, jf. bemærkningerne til §§ 49 - 50. Der er endvidere ikke krav  

 om, at de kommunale medlemmer skal være medlemmer af de kommunale råd.« Arbejdsmarkedsudvalgets betænkning af 17. juni 1993 over lovforslaget  

 indeholdt bl.a. et forslag til ændret affattelse af § 52. Efter forslaget,  

 der var fremsat af arbejdsministeren og tiltrådt af et flertal, skulle  

 Arbejdsmarkedsrådets medlemmer udpeges af de i rådet repræsenterede  

 organisationer og myndigheder i stedet for af arbejdsministeren.
I  

 bemærkningerne til ændringsforslaget var bl.a. anført følgende:
»På regionalt plan udpeges organisationernes medlemmer gennem en  

 valgprodecure.
Det gælder arbejdsgiversidens medlemmer, lønmodtagersidens  

 medlemmer og de kommunale repræsentanter.
Regeringen vurderer, at disse procedurer gør det velbegrundet at  

 opretholde de hidtidige regler ved udpegning af medlemmerne til de regionale  

 arbejdsmarkedsråd.
Med ændringsforslaget er det de repræsenterede  

 organisationer og (amts)kommuner, der udpeger medlemmer til de regionale  

 arbejdsmarkedsråd.« Ved 2. behandlingen af lovforslaget den 22. juni 1993 blev  

 ændringsforslaget til § 52 (og to andre ændringsforslag) imidlertid trukket  

 tilbage af arbejdsministeren, der bl.a. udtalte følgende:
»Når de trækkes tilbage, hænger det sammen med, at jeg i forbindelse  

 med de drøftelser, jeg har haft med arbejdsmarkedets parter, har mødt et  

 meget indtrængende ønske om, at det var parterne selv, der fik lov til at  

 udpege medlemmer til henholdsvis de regionale arbejdsmarkedsråd og  

 Landsarbejdsrådet.
Vi har fastsat en forsøgsperiode på 2 år, og jeg har sagt,  

 at hvis man ikke inden for den 2-års-periode har kunnet finde en kønsmæssig  

 balance i Landsarbejdsrådet og arbejdsmarkedsrådene, ville jeg gå tilbage til  

 det oprindelige lovforslag, hvor det er arbejdsministeren, der udpeger efter  

 indstilling fra arbejdsmarkedets parter.
Med hensyn til ændringsforslagene her har vi i Arbejdsministeriet taget  

 udgangspunkt i bestyrelsesloven.
Jeg har tilkendegivet, at det selvfølgelig  

 har været under forudsætning af, at den resortminister, som var ansvarlig for  

 ligestillingen, accepterede det.
Der har vi fra Statsministeriets side fået  

 en tilkendegivelse om, at man vurderer, at det er udvalgsloven, som er  

 gældende frem for bestyrelsesloven.
Det betyder, at vi ikke kan vedtage de  

 ændringsforslag, uden at vi kommer i karambolage med Ligestillingsrådet og  

 udvalgsloven, og den karambolage agter jeg ikke at bevæge mig ind i.« Efter den kommunale styrelseslovs § 1, stk. 2, finder reglerne i den  

 kommunale styrelseslov anvendelse på alle forhold i den kommunale styrelse,  

 medmindre andet særligt er hjemlet i lovgivningen.
 I § 25, stk. 1, i den kommunale styrelseslov er fastsat:
»Kommunalbestyrelsens valg af to eller flere medlemmer til udvalg,  

 kommissioner, bestyrelser og lignende foretages ved et forholdstalsvalg for  

 hvert udvalg m.v. for sig, jf. dog § 27, stk. 1.« Som det fremgår af bestemmelsen, finder denne kun anvendelse, når en  

 kommunalbestyrelse (eller et amtsråd) skal foretage valg af to eller flere  

 personer, og ikke i tilfælde, hvor kommunalbestyrelsen alene skal foretage  

 indstilling af to eller flere personer.
Dette gælder, uanset om der skal  

 indstilles flere personer, end der skal vælges, og uanset om den myndighed,  

 der skal vælge medlemmer blandt de indstillede personer, er bundet af den  

 foretagne indstilling.
Dog skal forholdstalsvalg anvendes i tilfælde, hvor en  

 indstilling er bindende, selv om den alene omfatter det antal personer, der  

 skal vælges, idet valget i så fald reelt foretages af kommunalbestyrelsen  

 (amtsrådet).
 I de tilfælde, hvor en indstilling anses for fyldestgørende, selv om den  

 kun omfatter det antal personer, der skal vælges, antages der at gælde en  

 almindelig formodning for, at indstillingen ikke er bindende, idet et modsat  

 resultat ville indebære, at valget reelt blev foretaget af det indstillede  

 organ.
Efter Indenrigsministeriets opfattelse er der ikke i loven om en aktiv  

 arbejdsmarkedspolitik og dens forarbejder holdepunkter for at antage, at  

 amtsrådets indstilling af medlemmer til Arbejdsmarkedsrådet ikke vil være  

 fyldestgørende, selv om indstillingen kun omfatter det antal medlemmer, der  

 skal vælges.
Som følge heraf kan det ikke - i mangel af holdepunkter herfor,  

 jf. ovenfor - antages, at amtsrådets indstilling er bindende for  

 arbejdsministeren.
 På denne baggrund er det Indenrigsministeriets opfattelse, at amtsrådets  

 indstilling af medlemmer til Arbejdsmarkedsråd må ske ved almindelig  

 flertalsafstemning, jf. styrelseslovens § 11, stk. 3, der har følgende  

 ordlyd:
»Stk. 3. Beslutninger træffes ved stemmeflertal, hvor intet andet  

 særligt er bestemt.« Er der i amtsrådet et flertal for et forslag til indstilling, der  

 indeholder det antal personer, der skal indstilles, er en afstemning  

 unødvendig.
Dog vil et mindretal og ethvert medlem kunne forlange sin  

 afvigende mening - og dermed navnene på de personer, som mindretallet eller  

 det pågældende medlem ville have indstillet - tilført beslutningsprotokollen  

 og kræve, at denne medsendes amtsrådets indstilling, jf. styrelseslovens §  

 13.
 Det tilføjes, at amtsrådets indstilling efter lov nr. 157 af 24. april  

 1985 om ligstilling mellem mænd og kvinder ved udpegning af medlemmer til  

 offentlige udvalg, kommissioner o. lign., medmindre der foreligger særlige  

 grunde, skal omfatte lige mange mænd og kvinder, og i tilfælde af ulige antal  

 een mere af det ene køn end det andet, jf. lovens § 2.
