 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Den, der efter beslutning af en myndighed i  

 Finland, Island, Norge eller Sverige skal anbringes på institution eller  

 andet særligt opholdssted i henhold til vedkommende lands lovgivning om  

 forsorg for børn og unge, psykisk afvigende eller personer, der misbruger  

 beruselsesmidler, herunder euforiserende stoffer, eller om foranstaltninger  

 over for forsømmelige forsørgere eller erhvervs- og subsistensløse, kan efter  

 anmodning udleveres efter denne lov.
 Stk. 2.  Loven gælder ikke beslutninger truffet efter  

 strafferetsplejens regler.
 § 2.  Udlevering kan kun finde sted, hvis den  

 beslutning, anmodningen vedrører, kan fuldbyrdes i det land, hvor den er  

 truffet.
 § 3.  Udlevering af en dansk statsborger kan kun ske,  

 såfremt han har bopæl i det land, hvis myndigheder søger ham udleveret, og  

 beslutningen angår forsorg eller behandling, som mest hensigtsmæssigt kan  

 iværksættes i dette land.
§ 4.  Anmodning om udlevering rettes til  

 politimesteren (politidirektøren) i den politikreds, hvor den, som søges  

 udleveret, opholder sig.
Er opholdsstedet ukendt, rettes anmodningen til  

 rigspolitichefen.
§ 5.  Politiet afgør, hvorvidt en anmodning om  

 udlevering skal imødekommes.
Er der meddelt pålæg eller sket frihedsberøvelse  

 efter § 6, skal politiets afgørelse om udlevering træffes inde 3 dage efter,  

 at pålægget eller beslutningen om frihedsberøvelse er meddelt den pågældende.
 Stk. 2.  Justitsministeren fastsætter regler om  

 behandling af anmodninger om udlevering.
 § 6.  Er der rimelig grund til at antage, at den, der  

 søges udleveret, vil unddrage sig udleveringen ved at flygte eller skjule  

 sig, kan politiet pålægge ham at tage ophold et anvist sted eller om  

 fornødent undergive ham frihedsberøvelse, så vidt muligt på en egnet  

 institution.
 Stk. 2.  Såfremt betingelserne i stk. 1 vedblivende er  

 opfyldt, gælder pålægget eller beslutningen om frihedsberøvelse, indtil  

 udlevering kan finde sted.
 § 7.  Den, som søges udleveret, eller den, som handler  

 på hans vegne, kan forlange rettens prøvelse af, om betingelserne for en  

 beslutning om udlevering eller for en afgørelse efter § 6 er opfyldt.  

 Politiet skal gøre ham bekendt med adgangen til domstolsprøvelse.
Stk. 2.  Fremsættes krav om domstolsprøvelse efter stk.  

 1, skal politiet uden ugrundet ophold forelægge sagen for underretten på det  

 sted, hvor den pågældende opholder sig.
Medmindre andet følger af denne lov,  

 behandles sagen efter reglerne i kapitel 43 a i lov om rettens pleje.
 Stk. 3.  Er der fremsat krav om domstolsprøvelse af en  

 beslutning om udlevering, kan udlevering ikke ske, før beslutningen er fundet  

 lovlig ved endelig dom.
 § 8.  Reglerne i §§ 6 og 17 i lov om udlevering af  

 lovovertrædere til Finland, Island, Norge og Sverige gælder også for  

 udlevering efter denne lov.
 § 9.  Såfremt en person, der kan udleveres efter  

 loven, er efterlyst her i landet af myndighederne i Finland, Island, Norge  

 eller Sverige og det må forventes, at han vil blive søgt udleveret, kan der  

 meddeles ham pålæg eller ske frihedsberøvelse i overensstemmelse med reglerne  

 i § 6, stk. 1, samt § 7, stk. 1 og 2. Myndighederne i det pågældende land  

 skal da straks underrettes herom.
 Stk. 2.  Pålæg eller frihedsberøvelse efter stk. 1  

 ophæves, hvis anmodning om udlevering ikke er modtaget inden 5 dage efter  

 meddelelsen af pålægget eller af beslutningen om frihedsberøvelse.
§ 10.  Når omstændighederne taler derfor, kan der  

 beskikkes en værge for den, der søges udleveret, eller som er efterlyst og må  

 forventes søgt udleveret.
Har den pågældende fremsat krav om domstolsprøvelse  

 efter § 7, stk. 1, kan værgebeskikkelsen foretages af retten.
 § 11.  Personer, som udleveres fra et af de i § 1  

 nævnte lande til et andet af disse lande, kan uden særlig tilladelse føres  

 over dansk område.
§ 12.  Tidspunktet for lovens ikrafttræden bestemmes  

 af justitsministeren.
Loven kan sættes i kraft alene i forhold til eet eller  

 nogle af de i § 1 nævnte lande.
 § 13.  Loven gælder ikke for Færøerne og Grønland, men  

 kan ved kgl. anordning sættes i kraft for disse landsdele med de afvigelser,  

 som de særlige færøske og grønlandske forhold tilsiger.
 Givet i Jagthuset, Trend skov, den 23  

 december 1970.
 Under Vor Kongelige Hånd og Segl.
 FREDERIK R.
 /Knud Thestrup.
 Folketingstid. 1970-71: 177, 894, 2417; A. 1121; B. 717; C. 593.
