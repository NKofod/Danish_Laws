Ankestyrelsens principafgørelse D-34-96 om fuld uarbejdsdygtighed - abort - hjemmel - barseldagpenge Resume:
Fuld uarbejdsdygtighed efter abort giver ret til barseldagpenge.
Lovhjemmelen er dagpengelovens § 11, stk. 1. En arbejdsgiver, der udbetaler løn på grund af uarbejdsdygtighed i forbindelse med abort, har ret til refusion.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 5, stk. 1, § 11, stk. 1 og § 26, stk. 1 Lov om ret til orlov og dagpenge ved barsel - lov nr. 566 af 9. juni 2006 - § 1 Vejledninger:
Ankestyrelsens vejledning nr. 191 af 27. oktober 1994 om syge- og barseldagpenge - pkt. 172 Sagsfremstilling:
 Lønmodtageren var fraværende på grund af graviditetsgener fra den 22. august 1995.
 Den 7. september 1995 fik lønmodtageren afbrudt graviditeten ved et provokeret abortindgreb, fordi en fostervandsprøve viste en kromosomdefekt.
 Den 9. oktober 1995 modtog kommunen en dp 201 blanket fra arbejdsgiveren med anmodning om refusion fra den 22. august 1995 på grund af løn udbetalt under barsel.
 Det var lægeligt dokumenteret, at lønmodtageren var fuldt uarbejdsdygtig som følge af aborten.
 Kommunen gav afslag på refusion til arbejdsgiveren efter den 7. september 1995.
 Kommunen begrundede sin afgørelse med, at lønmodtageren på en dp 201 blanket den 3. oktober 1995 havde angivet, at sygdommens art var psykisk/abort i 23. uge, og kommunen fandt, at der var tale om almindelig sygdom.
 Afgørelse:
 Arbejdsgiveren havde ret til refusion i forbindelse med lønmodtagerens fravær fra den 8. september 1995, jf. dagpengelovens § 26, stk. 1 og § 5 sammenholdt med § 11, stk. 1.
Efter dagpengelovens § 26, stk. 1 har en arbejdsgiver, der yder løn under fravær fra arbejdet ret til at få udbetalt de dagpenge, som den sikrede ellers ville have ret til fra kommunen.
Efter dagpengelovens § 11, stk. 1 udbetaler kommunen dagpenge under fravær fra arbejdet på grund af graviditet, barsel og adoption.
 Dagpengeudvalget lagde ved afgørelsen vægt på de lægelige udtalelser i sagen, hvoraf det fremgik, at fraværet på grund af uarbejdsdygtighed skønnedes at være en følge af graviditeten.
 Der henvistes iøvrigt til punkt 172 i Den Sociale Ankestyrelses vejledning af 27. oktober 1994 om syge- og barseldagpenge, hvoraf det fremgår, at der ydes barseldagpenge ved fravær, der skyldes uarbejdsdygtighed på grund af abort.
 Dagpengeudvalget ændrede således kommunens afgørelse.
