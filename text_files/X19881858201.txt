 Den i henhold til LL § 8, stk. 4, ikke-fradragsberettigede del af  

 afholdte repræsentationsudgifter, skulle ikke medregnes til privatforbruget.  

 Kapitalpension ophævet i utide påvirkede den skattepligtige indkomst i  

 forhold til LL § 28, da det beløb, hvoraf der betales afgift skulle medregnes  

 ved opgivelsen af sammenligningsindkomsten i forbindelse med anvendelsen af  

 LL § 28.
 Statsskattedirektoratet blev forespurgt, om den i henhold til  

 ligningslovens § 8, stk. 4, ikke-fradragsberettigede del af afholdte  

 repræsentationsudgifter skulle medregnes til privatforbruget ved opgørelsen  

 af dette efter samme lovs § 28.
 Amtsskatteinspektoratet spurgte endvidere, om en kapitalpension, der  

 ophævedes i utide efter den 1. januar 1987, påvirkede den skattepligtige  

 indkomst i forhold til ligningslovens § 28, således at indkomsten forhøjedes  

 og grundlaget for afskrivninger udvidedes.
 Statsskattedirektoratet svarede, at de resterende 75% af  

 repræsentationsudgifterne ikke skulle medregnes ved opgørelsen af det i  

 ligningslovens § 28 nævnte privatforbrug, jf. herved også  

 ligningsvejledningen for 1987, side 969, hvorefter udgifter, der har  

 tilknytning til den pågældendes erhvervsvirksomhed, dog ikke henregnes til  

 privatforbruget, selv om udgifterne ikke er fradragsberettigede.
 Pensionsbeskatningslovens § 48 er med virkning for kapitalpensioner  

 ophævet i utide efter den 1. januar 1987 ændret, således at personer, der  

 skal betale afgift af de i bestemmelsen nærmere opregnede pensionsordninger,  

 udover afgiften skal betale indkomstskat, således at det beløb, hvoraf der  

 beregnes afgift med 35% eller 40%, medregnes i den afgiftspligtiges  

 skattepligtige indkomst for det indkomstår, hvori afgiftspligten er indtrådt.  

 Det forudsættes, at den afgiftspligtige er fuldt skattepligtig til landet på  

 tidspunktet for afgiftspligtens indtræden.
 Under hensyn til de nye regler, hvorefter den hidtidige  

 tillægsskatteberegning er erstattet af en egentlig indkomstbeskatning, fandt  

 Statsskattedirektoratet, at det beløb, hvoraf der betales afgift med 35%  

 eller 40% skulle medregnes ved opgørelsen af sammenligningsindkomsten i  

 forbindelse med anvendelsen af ligningslovens § 28.
