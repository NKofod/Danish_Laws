Ved en bindende forhåndsbesked blev udtalt, at en luftkaptajn, ansat i  

 et dansk luftfartsselskab, som agtede at flytte til England som fuldt  

 skattepligtig der, ikke ville være begrænset skattepligtig til Danmark af  

 vederlag for arbejde udført uden for dansk luftterritorium.
Endvidere, at den  

 begrænsede skattepligt til Danmark kun ville omfatte den del af hans  

 lønindtægt, som forholdsmæssigt kunne henføres til den tid, i hvilken han i  

 forbindelse med sin tjeneste opholdt sig i Danmark eller i dansk  

 luftterritorium.
 A klagede over den af Ligningsrådet afgivne bindende forhåndsbesked på  

 følgende spørgsmål:
 1) Vil en skatteyder, der er fuldt skattepligtig til England, være  

 begrænset skattepligtig til Danmark, for så vidt angår vederlag udbetalt af  

 en dansk arbejdsgiver for arbejde udført som luftkaptajn uden for dansk  

 luftterritorium.
 2) Såfremt spørgsmål 1 besvares benægtende, spørges der om indkomst,  

 indtjent henholdsvis inden og uden for dansk luftterritorium, kan fordeles på  

 grundlag af det antal timer, skatteyder i sit arbejde har opholdt sig  

 henholdsvis i Danmark og udlandet.
 Forhåndsbeskeden gik ud på følgende:
 Ad 1) Ja.
 Ad 2) Spørgsmålet bortfalder.
 Af den pågældende sagsfremstilling og begrundelse fremgik:
»Baggrunden for anmodningen er, at A sammen med sin familie påtænker  

 at flytte til England, således at der bliver tale om fuld skattepligt til  

 England som »resident and ordinary resident«.
Imidlertid ønsker A  

 at bevare sit job som luftkaptajn hos et dansk flyselskab, hvor hans arbejde  

 for ca. 75%»s vedkommende består i flyvninger fra skandinaviske  

 lufthavne til udenlandske lufthavne, og for ca. 25%»s vedkommende  

 flyvninger fra danske lufthavne.
 Det er på dette grundlag spørgerens opfattelse, at der alene bliver tale  

 om begrænset skattepligt til Danmark af den del af indkomsten, der modsvarer  

 flyvninger fra danske lufthavne, idet spørgeren henviser til, at begrænset  

 skattepligt af lønindkomst bl.a. forudsætter, at arbejdet er udført i  

 Danmark, jf. kildeskattelovens § 2, stk. 1a.
 Under forudsætning af, at den pågældendes fulde skattepligt til Danmark  

 ophører, skal Ligningsrådet bemærke, at for så vidt angår arbejde udført på  

 landjorden, bliver der kun tale om begrænset skattepligt til Danmark, for så  

 vidt angår den del af arbejdet, der er udført på dansk område.
 Hvis der derimod er tale om arbejde udført om bord på danske skibe og  

 luftfartøjer, anses arbejdet efter praksis og de fleste af vore indgåede  

 dobbeltbeskatningsaftaler, herunder den dansk/engelske aftales artikel 15,  

 stk. 3, for udført i det land, hvor ledelsen af virksomheden befinder sig.
 Dette medfører, at den pågældende i medfør af kildeskattelovens § 2, stk.  

 1a, vil være begrænset skattepligtig af vederlaget fra luftfartsselskabet,  

 uanset hvorfra flyvningerne udgår.
Da spørgsmål 1 er besvaret som anført, bortfalder spørgsmål 2.« Ad spørgsmål 1 Statsskattedirektoratet (nu Told- og Skattestyrelsen) har efterfølgende  

 over for klagerens revisor henvist til bemærkningerne til lovforslag nr.
L  

 243 (1987-88), hvor det anføres, at det er den almindelige opfattelse, at  

 kildeskattelovens § 2, stk. 1a, indeholder tilstrækkelig hjemmel til at  

 beskatte udenlandske sømænd af lønindkomst ved arbejde udført om bord på  

 skibe med hjemsted her i landet.
Direktoratet fandt herefter, at tilsvarende  

 måtte gælde arbejde på luftfartøjer, der var hjemmehørende her i landet.
Klagerens revisor anførte over for Landsskatteretten, at det direkte  

 fremgik af teksten i kildeskattelovens § 2, stk. 1a, at den begrænsede  

 skattepligt af løn, der oppebæres fra en dansk virksomhed, kun omfatter løn  

 for arbejde udført i Danmark.
I denne forbindelse henviste revisoren til  

 Landsskatterettens kendelse af 12. oktober 1988 (LSR 1988-4-451), gengivet i  

 »skat« 1988, nr. 12, side 790-91. Det var heri forudsætningsvis  

 lagt til grund, at for så vidt angik en i udlandet bosat chauffør, der kørte  

 for en dansk vognmand, omfattede den begrænsede skattepligt kun den del af  

 lønnen, der vedrørte kørsel i Danmark.
Endvidere anførte revisoren, at den  

 omstændighed, at dobbeltbeskatningsoverenskomsten med Storbritannien gav  

 Danmark ret til at beskatte klagerens lønindtægt, var uden betydning for  

 spørgsmålet om rækkevidden af den interne danske beskatningshjemmel.
Der sås  

 ikke at foreligge kendelser eller domme, der underbyggede Ligningsrådets  

 besvarelse.
Endelig fandt revisoren, at selve den omstændighed, at man havde  

 fundet det fornødent at tilvejebringe særskilt beskatningshjemmel, for så  

 vidt angik udenlandske sømænd i den fra 1989 gældende bestemmelse i  

 kildeskattelovens § 2, stk. 1j, (jf. lov nr. 363 af 1. juli 1988), viste, at  

 der ikke i lovens § 2, stk. 1a, var tilstrækkelig hjemmel til at beskatte  

 vederlag fra en dansk arbejdsgiver for arbejde udført uden for Danmark.
Told- og Skattestyrelsen påstod i en til sagen afgiven erklæring den  

 bindende forhåndsbesked stadfæstet.
Til støtte herfor henviste styrelsen  

 bl.a. til pkt. 14 i cirkulære nr. 198 af 27. oktober 1971, hvor det var  

 anført, at lønindtægt indtjent om bord på dansk skib - i det omfang, der ikke  

 skete beskatning efter sømandsskatteloven - var omfattet af begrænset  

 skattepligt efter kildeskattelovens § 2, stk. 1a.
Styrelsen fandt herefter,  

 at der var grundlag for en analogi i forhold til skibe, idet man henviste  

 til, at skibe og luftfartøjer stedse havde været sidestillede i  

 internationale skatterelationer, jf. artikel 8 i OECD's modeloverenskomst.
 Klagerens revisor fandt ikke, at dobbeltbeskatningsoverenskomsternes  

 bestemmelser om beskatningsretten til løn m.v., for arbejde udført om bord på  

 skibe eller luftfartøjer, fandt anvendelse ved fortolkningen af intern dansk  

 ret, herunder kildeskattelovens § 2, stk. 1a.
 Landsskatteretten var enig med klagerens revisor i, at den omstændighed,  

 at Danmark som kildeland har ret til fuldt ud at beskatte klagerens  

 lønindtægt fra det danske luftfartsselskab, jf. artikel 15, stk. 3, i  

 dobbeltbeskatningsoverenskomsten med Storbritannien, var uden betydning for  

 afgørelsen af spørgsmålet om beskatningshjemmel efter intern dansk ret.Den i  

 forhåndsbeskeden påberåbte praksis kunne ikke ses at være dokumenteret med  

 henvisning til konkrete offentliggjorte afgørelser eller på anden måde,  

 ligesom den opfattelse, der lå til grund for den bindende forhåndsbesked,  

 ikke var tilkendegivet i Told- og Skattestyrelsens generelle vejledninger.
Den i lovforslag L 243 (1987-88) anførte opfattelse med hensyn til  

 rækkevidden af bestemmelsen i kildeskattelovens § 2, stk. 1a - som allerede  

 var kommet til udtryk i cirkulære nr. 198 af 27. oktober 1971, pkt. 14 -  

 kunne ej heller ses støttet på konkrete afgørelser.
Den nævnte opfattelse  

 syntes at være udtryk for et udvidet territorialitetsprincip, som i  

 almindelighed ikke fandt anvendelse i dansk skatteret.
 Den omstændighed, at der ved lov nr. 363 af 1. juli 1988 var tilvejebragt  

 særskilt hjemmel til beskatning af lønindkomst, for så vidt angik arbejde  

 udført om bord på skib med hjemsted her i landet, jf. kildeskattelovens § 2,  

 stk. 1j, syntes da også at indicere, at der i hvert fald havde hersket  

 kvalificeret tvivl med hensyn til rækkevidden af beskatningshjemlen i § 2,  

 stk. 1a.
Hertil kom, at den ovenfor omhandlede opfattelse såvel i lovforslaget som  

 i cirkulæret alene var kommet til udtryk i relation til arbejde på skibe, men  

 derimod ikke for så vidt angik arbejde på luftfartøjer.
Dette måtte så meget  

 mere gøre det berettiget at slutte modsætningsvis fra bestemmelsen i  

 kildeskattelovens § 2, stk. 1j.
Landsskatteretten fandt herefter, at bestemmelsen i kildeskattelovens § 2,  

 stk. 1a, ikke indeholdt fornøden hjemmel til at beskatte den del af klagerens  

 lønindtægt, som kunne relateres til arbejde udført som luftkaptajn uden for  

 dansk luftterritorium.
Den påklagede besvarelse af spørgsmål 1 blev herefter  

 ændret fra »Ja« til »Nej«.
 Ad spørgsmål 2.
For det tilfælde, at besvarelsen af spørgsmål 1 af Landsskatteretten måtte  

 blive ændret fra »Ja« til »Nej«, jf. ovenfor, indstillede  

 Told- og Skattestyrelsen, at det ved besvarelsen af spørgsmål 2 blev lagt til  

 grund, at den begrænsede skattepligt efter kildeskattelovens § 2, stk. 1a,  

 skulle omfatte hele klagerens lønindtægt, bortset fra den del, der relaterede  

 sig til klagerens ophold under landinger i et andet land end Danmark.
Til  

 støtte herfor henviste styrelsen til luftfartslovens § 4, stk. 1, hvorefter  

 denne lov som udgangspunkt gælder for luftfart med dansk luftfartøj uden for  

 dansk område, samt til straffelovens § 6, hvorefter den strafferetlige  

 kompetence tilkommer luftfartøjets hjemstedsland, for så vidt angår  

 handlinger foretaget om bord - uanset den jurisdiktion, der følger af  

 territorialhøjden.
 Klagerens revisor gjorde gældende, at opdelingen af klagerens lønindtægt i  

 en skattepligtig, respektive en ikke-skattepligtig del, burde foretages på  

 grundlag af den faktiske tid, i hvilken klageren opholdt sig i Danmark eller  

 dansk luftrum, henholdsvis den tid, i hvilken klageren opholdt sig i udlandet  

 og i udenlandsk eller internationalt luftrum.
Revisoren henviste i denne forbindelse til, at den nævnte opdeling ville  

 kunne foretages på grundlag af den logbog, piloter skal føre i henhold til  

 luftfartsloven.
I logbogen indføres tidspunktet for start og landing, samt  

 hvornår flyet overflyver forskellige checkpoints i det danske og udenlandske  

 luftrum.
Det ville ifølge revisoren være muligt med et minuts nøjagtighed at  

 fastlægge tidspunktet for ud- og indflyvning af/i dansk luftterritorium.  

 Efter at en flyvning er tilendebragt, afleveres den førte logbog til  

 arbejdsgiveren, der foretager en edb-registrering af denne.
Månedligt får  

 klageren en udskrift fra arbejdsgiveren, og denne udskift viser, hvilke  

 flyvninger, han har foretaget, og hvor langt et tidsrum de har strakt sig  

 over.
Landsskatteretten var enig med klagerens revisor i, at klagerens  

 begrænsede skattepligt i henhold til kildeskattelovens § 2, stk. 1a, alene  

 kunne antages at omfatte den del af hans lønindtægt fra den pågældende  

 arbejdsgiver, som forholdsmæssigt kunne henføres til den tid, i hvilken  

 klageren i forbindelse med sin tjeneste for arbejdsgiveren opholdt sig i  

 Danmark eller i dansk luftterritorium, jf. det ovenfor ad spørgsmål 1  

 anførte.
Den del af lønindtægten, som forholdsmæssigt kunne henføres til den  

 tid, i hvilken klageren i forbindelse med tjenesten for arbejdsgiveren  

 opholdt sig uden for Danmark eller dansk luftterritorium, var derimod ikke  

 omfattet af skattepligt til Danmark.
 LV 1989, DA 2.1.
 (* 1) Afgørelsen er offentliggjort i Skat 9, 1990, s. 705.
