1. Hvorfor iværksætte forsøg med udlejning og  

 anvisning? Efter en ændring af lov om almene boliger m.v., er det nu i højere grad  

 muligt at iværksætte forsøg og udviklingsprojekter, der tager hensyn til  

 lokale forhold og giver mulighed for at bruge reglerne mere fleksibelt med  

 henblik på at få afprøvet en række alternative modeller for udlejning og  

 anvisning af almene boliger.
Ideen til at iværksætte et forsøgsprojekt kan opstå, fordi der i et område  

 er ønske om bredere initiativer inden for arbejdet med bomønstre og  

 boligtrivsel, som ikke kan omfattes af det gældende regelsæt.
I lokale  

 byområder og bydele kan særlige forhold betyde, at et ensartet regelsæt for  

 udlejning og anvisning af almene boliger ikke altid er hensigtsmæssigt.  

 Forsøg kan også udspringe af et ønske om at afprøve nye udlejningsmodeller  

 eller samarbejdsformer.
Det forudsættes, at det enkelte forsøg iværksættes med et klart defineret  

 formål.
Formålet kan f.eks. vedrøre beboersammensætningen i problemramte  

 boligområder, hvor der er behov for en indsats, der kan tiltrække  

 boligansøgere fra en bredere del af befolkningen.
Men formålet kan også  

 vedrøre helt andre forhold, f.eks. ønsket om at fremme ældre menneskers  

 muligheder for at »flytte i tide«.
Flere formål kan kombineres.
 Lokalt vil det derfor som hovedregel være naturligt, at kombinere  

 udlejningsforsøgene med andre initiativer af f.eks. social, kulturel eller  

 arbjedsmarkedsmæssig karakter.
 På baggrund af de erfaringer, som Bygge- og Boligstyrelsen indhenter fra  

 de enkelte forsøg, vil styrelsen have mulighed for at evaluere regelsættet,  

 eventuelt med henblik på permanente ændringer.
2. Regelgrundlag Adgangen til at iværksætte forsøg med udlejning og anvisning blev  

 præciseret og udvidet ved lov nr. 229 af 2. april 1997 om ændring af lov om  

 almene boliger m.v., lov om boliger for ældre og personer med handicap og lov  

 om boligbyggeri, som trådte i kraft den 4. april 1997.
 Reglerne om forsøg fremgår af § 144 i lov om almene boliger m.v., som  

 efter ændringen har følgende ordlyd (ændringen er markeret med kursiv):
»§ 144.  Med henblik på at fremme mulighederne  

 for at iværksætte forsøg med nye byggemetoder, boligformer eller forhold  

 vedrørende driften af alment byggeri, herunder udlejning og anvisning af  

 almene boliger , kan boligministeren i særlige tilfælde tillade, at de  

 for alment byggeri fastsatte bestemmelser fraviges.
Anskaffelsesudgifterne  

 for sådant byggeri skal dog holdes inden for de rammer, der er fastsat som  

 vilkår for at opnå støtte.« § 144  giver således mulighed for at iværksætte forsøg  

 på mange områder, men denne vejledning omhandler udelukkende forsøg med  

 udlejning og anvisning.
3. Hvem kan tage initiativ til forsøg? Initiativet til forsøg kan komme fra alle, der er involveret i alment  

 byggeri, hvad enten det er boligorganisationen, kommunalbestyrelsen eller en  

 afdeling.
Også organisationer/råd, der har en interesse i det almene byggeri  

 kan tage initiativ til forsøg f.eks. ældreråd.
Det er i alle tilfælde kommunalbestyrelsen, der skal ansøge Bygge- og  

 Boligstyrelsen om godkendelse af forsøg.
Initiativtageren skal derfor  

 kontakte kommunalbestyrelsen med sit forslag til forsøg.
Styrelsen behandler  

 ikke ansøgninger, der indsendes uden om kommunalbestyrelsen.
 Opstår ideen til forsøg i en afdeling, bør afdelingsbestyrelsen i første  

 omgang drøfte forslaget med boligorganisationens bestyrelse, som derefter kan  

 rette henvendelse til kommunalbestyrelsen.
 Er det organisatiosbestyrelsen, der tager initiativ til forsøg, bør  

 afdelingsbestyrelserne inddrages, før der tages kontakt til  

 kommunalbestyrelsen, dette gælder særligt, hvis forsøget omfatter enkelte  

 problemramte afdelinger.
 Er det kommunalbestyrelsen, der foreslår et forsøg iværksat, er det  

 tilsvarende en forudsætning, at der gennemføres forhandlinger med de berørte  

 boligorganisationer, før en forsøgsansøgning indsendes til Bygge- og  

 Boligstyrelsen.
 Styrelsens godkendelse forudsætter som altovervejende hovedregel, at der  

 er enighed mellem kommunalbestyrelse og boligorganisation om iværksættelse af  

 forsøget.
 Forsøg kan kun iværksættes med Bygge- og Boligstyrelsens forudgående  

 godkendelse og kun efter de retningslinier, som fremgår af styrelsens  

 godkendelsesskrivelse.
4. Forsøgstemaer Da det er hensigten, at de eneklte forsøg skal være baseret på lokale  

 forhold, er det i høj grad op til det enkelte lokalsamfund, at tage initiativ  

 til forsøg.
 De enkelte forsøgstyper kan derfor heller ikke opregnes udtømmende.  

 Styrelsen kan dog nævne følgende eksempler på forsøgstemaer:
 Med hensyn til en uddybende beskrivelse af gældende udlejningsregler  

 henvises til lov om almene boliger m.v. §§ 51-64, til bekendtgørelse nr. 895  

 af 10. oktober 1996 om udlejning af almene boliger m.v. samt til vejledning  

 om udlejning af almene boliger m.v.
4.1. Udlejning efter særlige sociale kriterier Gældende regler Efter § 60 i lov om almene boliger m.v. kan boligorganisationen og  

 kommunalbestyrelsen aftale, at maksimalt 1/4 af de ledige boliger udlejes af  

 boligorganisationen efter særlige sociale kriterier.
Hensigten med  

 bestemmelsen er at give mulighed for at tilgodese grupper af boligsøgende,  

 der normalt ikke ville komme i betragtning til en kommunalt anvist bolig, men  

 dog har et boligbehov af så presserende karakter, at ventelistesystemet  

 normalt ikke vil kunne løse problemet inden for en rimelig periode.
Det er en  

 betingelse for udlejning efter § 60, at der er etableret kommunal anvisning  

 efter § 59, stk. 1 eller 2, til minimum 1/8 af de ledige boliger.
Forsøg Efter forsøgsbestemmelsen vil kommunalbestyrelsen i samarbejde med  

 boligorganisationen kunne etablere forsøg med udvidet udlejning efter særlige  

 sociale kriterier.
Udvidelsen kan være kvalitativ, således at der etableres forsøg med  

 udlejning og anvisning af boliger til boligansøgere, der har et behov for at  

 flytte tættere på slægtninge eller andre netværk, tættere på uddannelsessted,  

 til en region med bedre erhvervsmuligheder, tilbage til et område man  

 tidligere har boet i eller lign.
Der kan endvidere iværksættes forsøg med  

 udlejning til personer, der i tide ønsker at flytte til en bolig, der er mere  

 egnet som ramme om et liv som ældre.
 Udvidelsen kan også være kvantitativ, f.eks. i form af en aftale mellem  

 kommunen og boligorganisationen om, at flere end 1/4 af de ledige boliger  

 anvises efter særlige sociale kriterier, eventuelt i bestemte afdelinger.
 Det understreges, at der fortsat skal være et socialt element ved  

 udlejning efter særlige sociale kriterier.
4.2. Kommunal anvisning Gældende regler Kommunal boliganvisning efter lovens § 59, stk. 1 og 2, sker efter  

 gældende regler til løsning af påtrængende boligsociale opgaver, dvs. normalt  

 til løsning af akut bolignød.
Forsøg Det vil være muligt at iværksætte forsøg, hvorefter den kommunale opgave  

 defineres bredere.
Kommunalbestyrelsen vil således kunne påtage sig  

 boliganvisning efter § 59, stk. 1 og 2, selvom der ikke er tale om akut  

 bolignød.
Som forsøg vil kommunalbestyrelsen kunne få mulighed for at anvise  

 boliger til løsning af boligsociale opgaver i bredere forstand, herunder til  

 forebyggelse af boligsociale problemer.
4.3. Oprykningsventeliste Gældende regler Boligsøgende, der allerede har en bolig i boligorganisationen, har efter  

 udlejningsbekendtgørelsens § 7 fortrinsret til at overtage en anden bolig i  

 boligorganisationen - den såkaldte oprykningsret.
I visse eftertragtede  

 kvarterer kan oprykningsretten medføre, at det er meget vanskeligt at opnå en  

 bolig via venteliste, fordi de fleste ledige lejligheder lejes ud til  

 boligsøgende på oprykningsventelisten.
Forsøg Der vil kunne iværksættes forsøg, hvorefter en vis del af de ledige  

 lejligheder i en eller flere afdelinger forbeholdes boligsøgende på den  

 almindelige venteliste.
4.4. Fravigelse af fortrinsrettigheder for husstande med børn Gældende regler Lejligheder med 3 værelser og derover kan som udgangspunkt kun udlejes til  

 husstande med mindst eet barn. 3-værelses lejligheder og 4-værelses  

 lejligheder på 90 (m2) og derunder kan dog efter boligorganisationens  

 beslutning udlejes til familier uden børn, hvis det lokale behov for  

 lejligheder til husstande uden børn ikke taler imod.
Forsøg For lokalt at opnå en bedre fordeling af boligmassen vil det være muligt  

 som forsøg at udleje lejligheder med 4 værelser (over 90 (m2)) og derover til  

 husstande uden børn.
Dette kan bl.a. ske med henblik på at fremme yngre  

 ældres mulighed for at flytte til en mere egnet bolig i tide, eller for at  

 tilgodese unge mennesker, der ønsker at finde en egnet familiebolig, før de  

 får børn.
Baseret på kommunernes og boligorganisationernes lokalkendskab vil  

 forsøget f.eks. kune betyde, at kravet om mindst et barn i husstanden  

 fraviges i bestemte afdelinger.
Dette kan bl.a. ske under hensyntagen til  

 afdelingernes beliggenhed, fysiske udformning og beboersammensætningen i  

 afdelingerne.
Fravigelse af kravet kan ske både ved udlejning efter  

 venteliste og efter oprykningsventeliste.
4.5. Bofællesskaber Indtil der måtte komme en særlig lovgivning for udlejning og anvisning af  

 boliger i bofællesskaber, vil der være mulighed for at iværksætte forsøg med  

 øget beboerindflydelse ved indflytning af nye beboere i bofællesskaber.
 Forsøg med bofællesskaber hæmmes i dag af, at beboerne kun i begrænset  

 omfang er medbestemmende ved indflytning af nye beboere i fællesskabet.
Der vil med den nye forsøgsbestemmelse være mulighed for at iværksætte  

 forsøg, hvor gældende udlejnings- og anvisningsregler fraviges, således at  

 forskellige former for bofællesskaber kan afprøves.
Med henblik på en højere  

 grad af beboerindflydelse på valg af nyindflyttere vil der f.eks. være  

 mulighed for at anvise lejere efter særlige sociale kriterier til samtlige  

 ledige boliger, eller for at etablere særlige ventelister for bofællesskabet.  

 Hermed vil der være mulighed for at tilgodese særlige persongruppers behov.  

 Den øgede beboerindflydelse vedrører bl.a. fastlæggelse af kriterier for  

 optagelse på venteliste eller udlejning efter særlige sociale kriterier, og  

 kan også omfatter forhandling med kommunen om fastlæggelse af kriterierne for  

 kommunal anvisning.
Det er dog ikke hensigten, at der skal kunne etableres  

 forsøg, hvorefter beboerne i et bofællesskab helt frit kan vælge nye beboere.
4.6. Ungdomsboliger Gældende regler Almene ungdomsboliger skal af den almene boligorganisation anvises til  

 unge uddannelssøgende og andre unge med et særligt behov derfor, jf. § 52,  

 stk. 1, i lov om almene boliger m.v.
Forsøg I almene ungdomsboligbebyggelser med særlige problemer kan det som et led  

 i en samlet indsats overvejes at vægte boligansøgninger fra unge under  

 uddannelse.
Det vil være en forudsætning for godkendelse af sådanne forsøg, at  

 kommunalbestyrelsen fortsat løser sine boligsociale opgaver over for de  

 øvrige unge i kommunen.
Dette kan f.eks. ske ved en kombination med andre  

 forsøg, herunder etablering af bofællesskaber for unge, kommunal anvisning i  

 mere velfungerende bebyggelser el.lign.
4.7. Samarbejds- og organisationsformer Opstår der ønske om et udvidet og udviklet samarbejde mellem kommunerne og  

 boligorganisationerne eller mellem boligorganisationerne på tværs, f.eks. i  

 forbindelse med etablering af fælles venteliste el.lign., kan der også  

 etableres forsøg af denne type.
Det vil være et krav for godkendelse af sådanne forsøg, at der fortsat er  

 en klar adskillelse af de opgaver, som henholdsvis boligorganisationen og  

 kommunen kan påtage sig.
Reglerne om boligorganisationernes tilladte  

 sideaktiviteter vil ikke blive fraveget i forbindelse med forsøg.
Det er  

 desuden heller ikke hensigten at fravige det grundlæggende princip om, at det  

 er boligorganisationen, der administrerer ejendommene, fører ventelister og  

 udlejer boligerne.
5. Bygge- og Boligstyrelsens vurdering af forsøget Ved vurdering af den enkelte forsøgsansøgning, vil styrelsen lægge vægt på  

 om forsøgets mål og midler er hensigtsmæssige.
De enkelte forsøg skal i den praktiske anvendelse naturligvis overholde  

 både internationale aftaler og konventioner om racediskrimination og  

 menneskerettigheder, som Danmark har ratificeret, og nationale regler om  

 forbud med forskelsbehandling på grund af race.
Ved behandling af de konkrete  

 ansøgninger om godkendelse af forsøg vil styrelsen derfor påse, at hvert  

 enkelt forsøg er i overensstemmelse med gældende regler på området.
 Kombineres et forsøg med andre tiltag i forhold til socialt svagere  

 stillede befolkningsgrupper, kan dette indgå i styrelsens samlede vurdering.
Det er ikke hensigten med forsøgsordningen, at den skal kunne anvendes til  

 generelt at begrænse bestemte befolkningsgruppers adgang til det almene  

 byggeri eller til den pågældende kommune.
Det er heller ikke hensigten, at  

 forsøgsordningen skal anvendes til generelt at fravige ventelistesystemet.
6. Vilkår Bygge- og Boligstyrelsen kan fastsætte vilkår i forbindelse med det  

 enkelte forsøg.
 Det vil altid være et vilkår, at der sker en evaluering ved forsøgets  

 afslutning.
Der skal herudover i alle tilfælde afgives en årlig rapport om forsøgets  

 status og foreløbige resultater.
Boligministeriet er forpligtyet til at give  

 Ffolketingets Boligudvalg en årlig rapport, og det er derfor afgørende, at  

 ministeriet modtager den nødvendige rapportering fra de enkelte iværksatte  

 forsøg.
 Styrelsen kan desuden forlange særlige rapporter og redegørelser fra  

 forsøgets parter.
 Derudover kan der f.eks. fastsættes vilkår om, at kommunalbestyrelsen i  

 nærmere fastsat omfang skal have forsøgt at udnytte sin adgang til at købe  

 anvisningsret i private udlejningsejendomme efter reglerne i lov om kommunal  

 anvisningsret.
 Afhængig af forsøgets karakter kan der blive tale om at fastsætte andre  

 vilkår for godkendelse.
7. Ansøgningsprocedure Alle ansøgninger om forsøg indsendes til Bygge- og Boligstyrelsen gennem  

 kommunalbestyrelsen.
Ansøgningen suppleres med det nødvendige  

 bilagsmateriale.
Der benyttes ikke ansøgningsskema, men ansøgningen bør  

 omfatte følgende punkter:
 1. Navn og adresse på de involverede parter, dvs.  

 kommune, boligorganisation osv. samt projektansvarlige personers navn,  

 telefon- og telefaxnummer.
 2. Forsøgsområdets fysiske afgrænsning, dvs.  

 boligområde, kommune el.lign.
 3. Start- og sluttidspunkt for forsøget.
 4. Forsøgsprojektets baggrund, formål og målgruppe:
 * Årsagen til at forsøget ønskes iværksat, herunder belysning af  

 eventuelle problemers karakter.
* Hvilke spørgsmål skal besvares gennem projektet, hvilke kortsigtede og  

 langsigtede resultater forventes opnået? * Er forsøgets parter enige om, at forsøget gennemføres? Hvis ikke  

 vedlægges en udtalelse fra de parter, der er imod.
 5. Beskrivelse af forsøgets indhold:
* Hvordan vil udlejning og anvisning blive tilrettelagt i forsøget? * Hvilke gældende regler om udlejning eller anvisning er der behov for at  

 fravige? * Hvordan vil forsøget blive administreret, og hvordan defineres kommunens  

 henholdsvis boligorganisationens rolle og ansvar? * Hvorledes indgår forsøget i kommunens løsning af boligsociale opgaver? 6. Kombineres forsøget med andre initiativer, f.eks.  

 køb af anvisningsret i privat byggeri, jf. lov om kommunal anvisningsret? 7. Forslag til evalueringsform og -hyppighed.
