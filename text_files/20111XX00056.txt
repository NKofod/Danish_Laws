Skriftlig fremsættelse (21. november 2011) Finansministeren (Bjarne Corydon) Herved tillader jeg mig for Folketinget at fremsætte:
Forslag til lov om ændring af lov om tjenestemandspension og lov om pension til statens tjenestemænd m.v. i Grønland (Ophævelse af aldersgrænser for optjening af pensionsalder og krav om mindste pensionsalder for ret til opsat pension, fastsættelse af pension for visse tjenestemænd og førtidspensionsfradrag for visse tjenestemænd) (Lovforslag nr.
L 26) Formålet med lovforslaget er at følge op på aftale- og overenskomstforhandlingerne i 2011 mellem finansministeren og Centralorganisationernes Fællesudvalg, hvor finansministeren gav tilsagn om at ville fremsætte lovforslag om visse ændringer af tjenestemandspensionsloven.
 Lovforslaget indebærer, at aldersgrænsen på 25 år for optjening af pensionsalder og kravet om 3 års pensionsalder for ret til opsat pension ophæves for tjenestemænd, der ansættes den 1. januar 2012 eller senere.
 Endvidere indebærer lovforslaget, at finansministeren kan bestemme, at pensionsalderen forhøjes med indtil 10 år for militære tjenestemænd, der fratræder ved pligtig afgangsalder, samt at pensionsalderen fremregnes til det 70. år for tjenestemænd i politikorpset, der er ansat inden 1. januar 2012, og uniformerede tjenestemænd i kriminalforsorgen, der er ansat inden 1. januar 2019, uanset at de ikke har en pligtig afgangsalder.
 Endelig foreslås en ændring af bestemmelsen om førtidspensionsfradrag for visse tjenestemænd i politikorpset.
 Jeg kan oplyse, at Finansministeriet ved aftale- og overenskomstforhandlingerne i 2011 i overensstemmelse med velfærdsaftalen fra 2006 stillede krav om, at fradragene i tjenestemandspension ved tilbagetrækning før folkepensionsalderen skærpes, så de bliver mere aktuarmæssige og dermed reducerer tilskyndelsen til tidlig tilbagetrækning, og om løft af de pligtige afgangsaldre for tjenestemænd i politiet, forsvaret og kriminalforsorgen.
 I overensstemmelse hermed blev der ved forhandlingerne aftalt skærpede førtidspensionsfradrag for tjenestemænd, der fratræder 1. januar 2019 eller senere.
 Endvidere blev den pligtige afgangsalder på 63 år for tjenestemænd i politikorpset og uniformerede tjenestemænd i kriminalforsorgen ophævet fra henholdsvis 1. januar 2012 og 1. januar 2019.
 Endelig blev der for militære tjenestemænd indgået aftale om at løfte den pligtige afgangsalder på 60 år i takt med den gradvise forhøjelse af efterlønsalderen fra 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
