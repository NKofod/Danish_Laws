Fremsat den 29. januar 2010 af undervisningsministeren (Bertel Haarder) Forslag til Lov om ændring af lov om folkeskolen (Friere rammer for placering af fag på lavere klassetrin, udvidelse af loft for undervisningstid, øget fleksibilitet i reglerne om uddannelseskvalifikationer i folkeskolens indskoling m.v.) § 1 I lov om folkeskolen, jf. lovbekendtgørelse nr. 593 af 24. juni 2009, foretages følgende ændringer:
 1. § 5, stk. 5 , affattes således:
»Stk. 5. Kommunalbestyrelsen kan beslutte, at undervisning i de fag, der er nævnt i stk. 2-4, tillige kan gives på andre klassetrin inden for 1.-9. end fastsat i stk. 2-4. Undervisningen kan ikke træde i stedet for den undervisning i faget, der skal foregå på de i stk. 2-4, nævnte klassetrin.
Hvis der på skolen gives undervisning efter 1. pkt., skal det sikres, at det er muligt at følge undervisning i faget, der er tilrettelagt alene ud fra, at der undervises på de klassetrin, der er nævnt i stk. 2-4.« 2. I § 13, stk. 6 , indsættes efter 2. pkt.:
»Skolens leder kan beslutte, at de sidste standpunktskarakterer i de fag eller dele af fag, der ikke afsluttes med en skriftlig prøve, først gives umiddelbart inden de mundtlige prøvers påbegyndelse.« 3. I § 14, stk. 4, 1. pkt., indsættes efter »om bedømmelse og karaktergivning,«: »om klager i forbindelse med prøver, om at omprøve og ombedømmelse kan resultere i en lavere karakter,«.
 4. I § 16, stk. 3, 2. pkt., ændres »6 timer« til: »syv timer«.
 5. I § 19 f, stk. 3, 1. pkt., indsættes efter »bedømmelse og karaktergivning,«: »klager i forbindelse med prøver, at omprøve og ombedømmelse kan resultere i en lavere karakter,«.
 6. Efter § 19 h, stk. 3, indsættes efter 3. pkt.:
»Skolens leder kan beslutte, at de sidste standpunktskarakterer i de fag eller dele af fag, der ikke afsluttes med en skriftlig prøve, først gives umiddelbart inden de mundtlige prøvers påbegyndelse.« 7. I § 24, stk. 4, 2. pkt., ændres »1. december året forud for begyndelsen af det skoleår, hvor nedlæggelsen forventes at finde sted« til: »1. marts i det kalenderår, hvor nedlæggelsen skal have virkning fra august«.
 8. I § 24 a, 4. pkt., ændres »ministeren for familie- og forbrugeranliggender« til: »indenrigs- og socialministeren«.
 9. I § 25, stk. 7, 1. pkt., og § 34, stk. 3, 1. pkt., udgår »på et møde«.
 10. I § 29 indsættes som stk. 2:
»Stk. 2. Kommunalbestyrelsen kan beslutte, at personale med uddannelse som nævnt i § 28, stk. 1, kan forestå undervisningsopgaver i børnehaveklassen, når det sker i samarbejde med personale som nævnt i stk. 1. Det er en betingelse, at der er tale om opgaver inden for lærernes kompetence og de pågældendes kvalifikationer i øvrigt.« 11. I § 40, stk. 2, nr. 4, indsættes efter »rammer for klassedannelsen,«: »eventuel undervisning efter § 5, stk. 5,«.
 12. I § 40, stk. 3, indsættes efter 1. pkt.:
»Kommunalbestyrelsen skal sikre, at der fastsættes en læseplan for undervisning efter § 5, stk. 5.« 13. I § 44, stk. 2, nr. 1, indsættes efter »skoledagens længde,«: »eventuel undervisning efter § 5, stk. 5,«.
 14. I § 47 a, stk. 2, 1. pkt., ændres »stk. 2-5« til: »stk. 2-6«.
 15. I § 51 indsættes som stk. 9:
»Stk. 9. Kommunalbestyrelsens afgørelser om det nærmere indhold af specialundervisningen i dagbehandlingstilbud og anbringelsessteder, jf. § 20, stk. 5, og § 22, stk. 5, kan inden 4 uger fra afgørelsens meddelelse af forældrene, jf. § 54, stk. 1, indbringes for Klagenævnet for vidtgående specialundervisning, jf. § 51 a.« 16. I § 51 a, stk. 1, 3. pkt., ændres »De Samvirkende Invalideorganisationer« til: »Danske Handicaporganisationer«.
 17. Efter § 51 a indsættes:
»§ 51 b.
Klage til Klagenævnet for vidtgående specialundervisning, jf. § 51, stk. 3-5 og stk. 8-9, skal indgives til den myndighed, der har truffet afgørelsen.
Den myndighed, der har truffet afgørelsen, vurderer, om der er grundlag for at give klager helt eller delvist medhold.
 Stk. 2. Giver den myndighed, som har truffet afgørelsen, ikke klageren medhold, sender myndigheden klagen og begrundelse for afgørelsen og genvurderingen videre til Klagenævnet for vidtgående specialundervisning.
Stk. 3. Undervisningsministeren fastsætter nærmere regler om behandlingen af klagesager, herunder regler om tidsfrister for genvurdering og videresendelse af klager.« 18. § 55 a ophæves.
 19. I § 57 a, stk. 3, ændres »20« til: »21«, og efter nr. 12 indsættes som nyt nummer:
»13) 1 medlem efter indstilling fra Professionshøjskolernes Rektorkollegium.« 20. I § 57 a, stk. 3, nr. 14, der bliver nr. 15, ændres »De Samvirkende Invalideorganisationer« til: »Danske Handicaporganisationer«.
 21. I § 57 b, stk. 2, 1. pkt., udgår »inden den 1. marts«.
§ 2 Loven træder i kraft den 1. august 2010.
Bemærkninger til lovforslaget Almindelige bemærkninger Indholdsfortegnelse 1. Indledning Regeringen har i oktober 2009 fremlagt en omfattende handlingsplan »Mere tid til velfærd.
Regeringens plan for mindre bureaukrati i kommuner og regioner«.
Planen skal give kommuner, regioner og de offentlige ledere og ansatte, der er tættest på borgerne, større frihed til selv at beslutte, hvordan opgaverne løses, og gennemførelse af planen vil betyde, at medarbejdere i kommuner og regioner aflastes for administrative opgaver, så de i stedet kan koncentrere sig om kerneopgaverne.
Handlingsplanen indeholder 105 forenklingsforslag på de store velfærdsområder - folkeskolen, dagtilbud, arbejdet med udsatte børn og unge, ældre, handicapområdet, integrations- og udlændingeområdet samt sundhedssektoren.
De mange forslag, hvoraf nogle kræver lovændringer, mens andre kan gennemføres administrativt, er resultatet af en lang proces.
Flere tusinde offentlige ledere og medarbejdere i kommuner og regioner har medvirket i en omfattende kortlægning af, hvordan de bruger deres arbejdstid, og er kommet med forslag til, hvordan reglerne kan forenkles.
 Partierne bag folkeskoleloven er enige om at gennemføre en række ændringer af folkeskoleloven, hvoraf de under pkt. 2.1, 2.4, 2.5, 2.6 og 2.8 nævnte udspringer af handlingsplanen, mens de ændringer, der er nævnt under pkt. 2.2, 2.3, 2.7 og 2.9 er begrundet i andre forhold.
Dette lovforslag indeholder hovedsagelig forslag til de ændringer af bekendtgørelse nr. 593 af 24. juni 2009 af lov om folkeskolen (folkeskoleloven), der skal til for at kunne gennemføre de således aftalte initiativer på folkeskoleområdet.
De under 2.1, 2.4, 2.5, 2.6 og 2.8 nævnte forslag indgår samtidig som et element i regeringens opfyldelse af flerårsaftalen fra 2008 med KL om frigørelse af ressourcer til borgernær service i kommunerne i 2009-2013.
 Lovforslagets hovedpunkter er på denne baggrund følgende:
- Friere rammer for placering af fag på lavere klassetrin, jf. afsnit 2.1 - Mulighed for at udskyde tidspunktet for afgivelse af sidste standpunktskarakterer, jf. afsnit 2.2 - Mulighed for en dårligere karakter ved klage over prøvekarakterer, jf. afsnit 2.3 - Udvidelse af loft for daglig undervisningstid, jf. afsnit 2.4 - Udskydelse af fristen for beslutning om skolenedlæggelse, jf. afsnit 2.5 - Øget fleksibilitet i reglerne om uddannelseskvalifikationer i folkeskolens indskoling, jf. afsnit 2.6 - Etablering af klageadgang til Klagenævnet for vidtgående specialundervisning for så vidt angår specialundervisning i dagbehandlingstilbud og anbringelsessteder, jf. afsnit 2.7 - Ændring af procedure i forbindelse med indbringelse af sager for Klagenævnet for vidtgående specialundervisning (genvurdering), jf. afsnit 2.8 - Øvrige ændringer, jf. afsnit 2.9.
 Det forventes, at undervisningsministeren herudover under behandlingen i Folketinget med Uddannelsesudvalget, herunder partierne bag folkeskoleloven, vil drøfte behovet for at give kommunerne bedre muligheder for fælles ledelse på folkeskoleområdet.
2. Lovforslagets indhold 2.1. Friere rammer for placering af fag på lavere klassetrin 2.1.1. Gældende ret Folkeskoleloven regulerer, i hvilke fag der skal foregå obligatorisk undervisning og på hvilke klassetrin, jf. lovens § 5, stk. 2-4. Lovens § 5, stk. 5, giver skolerne mulighed for tillige at undervise i den obligatoriske fagrække på højere klassetrin, end der er fastsat i den gældende lovs § 5, stk. 2. Det medfører, at der i dag kan undervises i videre omfang i fagene musik, billedkunst, håndarbejde, sløjd, hjemkundskab og natur/teknik.
Efter folkeskolelovens § 55 a kan kommunalbestyrelsen give tilladelse til, at skolerne kan gennemføre forsøg med tysk og fransk fra 6. klassetrin.
 Særligt for faget kristendomskundskab gælder det, at der skal undervises i faget på alle klassetrin, bortset fra det klassetrin, hvor konfirmationsforberedelsen finder sted, idet det har været lagt til grund, at den gældende hjemmel i folkeskolelovens § 5, stk. 5, ikke har muliggjort undervisning i faget på dette klassetrin.
2.1.2. Den foreslåede ordning Med det formål at øge skolernes muligheder for selv at tilrettelægge undervisningen efter lokale ønsker og behov foreslås det at give kommunalbestyrelsen mulighed for at beslutte, at der kan undervises i videre omfang end det, der er fastsat lovkrav om.
Med forslaget bliver der således mulighed for at undervise i de obligatoriske fag, ikke alene på højere klassetrin, men generelt på andre klassetrin end de foreskrevne.
Som noget nyt vil bestemmelsen også omfatte tilbudsfagene tysk henholdsvis fransk, hvilket medfører, at bestemmelsen i § 55 a om forsøgsordningen ophæves.
Forslaget vil berøre alle fagrækkens fag, bortset fra dansk, matematik og idræt, der i forvejen har undervisning på alle klassetrin.
For faget kristendomskundskab medfører forslaget, at der efter lokal beslutning kan undervises i dette fag også på det klassetrin, hvor konfirmationsforberedelsen finder sted.
Dette ændrer ikke ved, at der fortsat skal afsættes den nødvendige tid til konfirmationsforberedelse inden for de rammer og principper, der lokalt er fastsat for skoledagens længde, jf. den gældende bestemmelse i § 53, stk. 2, i folkeskoleloven, og at der derfor skal tages højde for konfirmationsforberedelsen i skolernes planlægning.
 Der henvises til bemærkningerne til lovforslagets § 1, nr. 1, 11-13 og 18.
2.2. Mulighed for at udskyde tidspunktet for afgivelse af sidste standpunktskarakterer 2.2.1. Gældende ret Det fremgår af folkeskolelovens § 13, stk. 6, og § 19 h, stk. 3, at standpunktskarakterer skal gives mindst to gange årligt på 8.-10. klassetrin.
Det fremgår endvidere, at de sidste standpunktskarakterer skal gives umiddelbart før de skriftlige prøver.
2.2.2. Den foreslåede ordning Det har været fremført, at det forhold, at de sidste standpunktskarakterer ifølge folkeskoleloven skal afgives umiddelbart før de skriftlige prøver, betyder, at eleverne ikke er motiverede til at deltage i undervisningen i perioden efter de skriftlige prøver og før de mundtlige prøver i de fag, som ikke er udtrukket som prøvefag.
Det foreslås på denne baggrund, at der gives skolerne større råderum med hensyn til tidspunktet for afgivelse af standpunktskarakterer, sådan at de sidste standpunktskarakterer i de fag eller dele af fag, der ikke afsluttes med en skriftlig prøve, også kan gives umiddelbart før de mundtlige prøvers påbegyndelse.
Den enkelte skole kan således vælge den løsning, som skolen finder mest hensigtsmæssig i forhold til sine elever.
 Der henvises til bemærkningerne til lovforslagets § 1, nr. 2 og nr. 6.
2.3. Mulighed for en dårligere karakter ved klage over prøvekarakterer 2.3.1. Gældende ret Reglerne om behandling af klager i forbindelse med folkeskolens afsluttende prøver findes i bekendtgørelse nr. 749 af 13. juli 2009 om folkeskolens afsluttende prøver (prøvebekendtgørelsen).
Det fremgår af prøvebekendtgørelsens § 41, stk. 1, at klager over forhold ved folkeskolens afsluttende prøver indgives af eleven eller elevens forældre til skolens leder.
Klagen kan vedrøre enten prøveforløbet, herunder eksaminators og censors dispositioner, eller bedømmelsen af prøven, dvs. karakteren.
Det er skolens leder, der behandler og træffer afgørelse i klagesagerne, jf. bekendtgørelsens § 41, stk. 2. Skolens leder skal i første omgang foretage en vurdering af klagen og derefter træffe afgørelse om, hvorvidt klagesagen skal fremmes eller afvises som åbenbart grundløs.
I tilfælde af afvisning af klagen som åbenbart grundløs modtager klageren en skriftlig og begrundet afgørelse herom.
Vurderer skolens leder, at sagen skal fremmes, forelægges klagen de oprindelige bedømmere med henblik på en faglig udtalelse.
Klageren får efterfølgende lejlighed til at kommentere udtalelsen, inden skolens leder træffer afgørelse i sagen.
Skolens leder kan træffe afgørelse om en ny bedømmelse af prøven (ombedømmelse), at klageren får tilbud om ny prøve (omprøve), eller at klageren ikke får medhold i sin klage, jf. bekendtgørelsens § 41, stk. 3. Afgørelsen skal være skriftlig og begrundet.
Skolens leder kan kun træffe afgørelse om ombedømmelse eller omprøve, når der foreligger særlige omstændigheder, der giver anledning til berettiget tvivl om bedømmelsen, jf. bekendtgørelsens § 41, stk. 4.
Det fremgår af prøvebekendtgørelsens § 41, stk. 5, at ombedømmelse og omprøve i forbindelse med klager over forhold ved prøverne ikke kan føre til en lavere karakter.
Ligeledes kan ombedømmelse og omprøve, der tilbydes ved fejl og mangler af betydning for karakterfastsættelsen, heller ikke resultere i en lavere karakter, jf. prøvebekendtgørelsens § 40, stk. 1.
2.3.2. Den foreslåede ordning Arbejdsgruppen vedr. prøver og eksamener (den såkaldte Thune-arbejdsgruppe) anbefalede i sin rapport fra januar 2008, at det eksisterende klagesystem på prøve- og eksamensområdet gennemgås med henblik på en omlægning, der sikrer eksaminandernes retssikkerhed uden samtidig at være unødig bureaukratisk og omkostningstungt.
I den forbindelse anbefalede arbejdsgruppen, at man samtidig hermed overvejer at ændre de gældende regler, således at det ikke længere vil være risikofrit at klage over en prøve.
 På området for de gymnasiale og erhvervsrettede uddannelser m.v. er der den 11. november 2009 fremsat lovforslag (L 58) om ændring af reglerne for behandling af klager over bedømmelsen af prøver m.v. med henblik på ikrafttræden den 1. september 2010. Lovforslaget indebærer, at en klager fremover vil kunne meddeles en lavere karakter end oprindeligt angivet, hvis klage over en prøve medfører, at der træffes afgørelse om at tilbyde klager en ombedømmelse, og klager tilkendegiver at ønske dette. Ændringen omfatter alle de uddannelser, der er omfattet af bekendtgørelse nr. 738 af 9. juli 2009 om prøver i de almene og studieforberedende ungdoms- og voksenuddannelser (eksamensbekendtgørelsen) og bekendtgørelse nr. 782 af 17. august 2009 om prøver og eksamen i erhvervsrettede uddannelser.
 I forlængelse heraf foreslås det, at reglerne på folkeskoleområdet ændres tilsvarende, således at det fremover heller ikke vil være risikofrit at klage over karakteren ved en afsluttende prøve. Ændringen skal medvirke til at sikre, at elevernes præstationer til enhver tid bedømmes med de materielt korrekte karakterer.
Det foreslås på den baggrund, at undervisningsministeren gives bemyndigelse til at fastsætte regler om klager i forbindelse med prøver og regler om, at omprøve og ombedømmelse kan resultere i en lavere karakter.
Bestemmelsen vil blive udmøntet, således at ombedømmelse og omprøve i forbindelse med en klage over en afsluttende prøve kan føre til en lavere karakter end den oprindeligt givne.
Der foreslås ingen ændringer for så vidt angår reglerne om ombedømmelse og omprøve i forbindelse med fejl og mangler af betydning for karakterfastsættelsen, hvilket betyder, at omprøve og ombedømmelse i disse situationer heller ikke fremover vil kunne føre til en lavere karakter.
 Der henvises til bemærkningerne til lovforslagets § 1, nr. 3 og nr. 5.
2.4. Udvidelse af loft for daglig undervisningstid 2.4.1. Gældende ret Efter folkeskolelovens § 16, stk. 3, 2. pkt., må den højeste daglige undervisningstid for børnehaveklassen og 1.-3. klassetrin ikke overstige seks timer, bortset fra ved særlige arrangementer.
Fra 4. klassetrin gælder der ikke regler om et loft for den daglige undervisningstid.
 Der er i kommuner og på skoler en opfattelse af, at bestemmelsen undertiden står i vejen for en hensigtsmæssig tilrettelæggelse af undervisningen.
I Svendborg Kommune pågår således et treårigt samarbejde, der er indgået med Team Danmark og udløber med udgangen af 2010/11, der blandt andet har til formål at foretage forskningsbaseret dokumentation af elevernes fysiske og sundhedsmæssige udvikling ved øget satsning på idræt og anden fysisk aktivitet.
De involverede skoler havde fået midler til at give eleverne seks ugentlige idrætstimer, idet man samtidig ønskede at fastholde en timetildeling svarende til de vejledende timetal for de øvrige fag.
For nogle af skolerne gav dette problemer med loftet for den daglige undervisningstid, da det var nødvendigt at overskride loftet med mellem 25 og 35 minutter en enkelt dag om ugen.
Tilrettelæggelsen blev godkendt af Undervisningsministeriet som led i et forsøg i medfør af folkeskolelovens § 55, stk. 1.
Andre kommuner har vurderet, at det af integrationsmæssige hensyn har været nødvendigt at udvide den daglige undervisningstid til mere end de seks timer, og der er med ministeriets tilladelse blevet etableret en række forsøg.
En længere skoledag medvirker til at fremme integrationen ved, at flere tosprogede børn får udvidede muligheder for at tilegne sig det danske sprog, den danske kultur m.v. ved at kunne deltage i legebetonede undervisningsaktiviteter i skolens regi.
2.4.2. Den foreslåede ordning Det foreslås, at loftet for den højeste daglige undervisningstid for børnehaveklassen og 1.-3. klassetrin hæves fra seks til syv timer med henblik på at give kommunerne større frihed til at styrke fagligheden ved at give flere undervisningstimer og derigennem give bedre betingelser for at inddrage undervisningsmetoder, arbejds- og aktivitetsformer, der tilgodeser de enkelte elevers forskellige forudsætninger.
Samtidig kan det øgede timetal medvirke til, at særlige lokale behov og forudsætninger kan imødekommes.
 Med forslaget kan kommunalbestyrelsen uden at skulle ansøge ministeriet om tilladelse beslutte at etablere eksempelvis særlige undervisningstilbud omfattende børnehaveklassen til og med 3. klasse på en eller flere af kommunens skoler, hvor undervisningstimetallet overstiger timetallet på kommunens øvrige skoler.
 Der henvises til bemærkningerne til lovforslagets § 1, nr. 4.
2.5. Udskydelse af fristen for beslutning om skolenedlæggelse 2.5.1. Gældende ret I dag skal endelig beslutning om skolenedlæggelse være truffet senest den 1. december året forud for begyndelsen af det skoleår, hvori nedlæggelsen forventes at finde sted, jf. folkeskolelovens § 24, stk. 4, 2. pkt.
Som det er i dag, går der otte måneder fra, at den endelige beslutning senest skal være truffet, og til den endelige nedlæggelse finder sted.
Det betyder, at elever og lærere ofte begynder at søge væk fra skolen mere end et halvt år, inden skolen nedlægges.
Det gør det svært for kommunen at opretholde undervisningen på skolen i perioden frem til skolenedlæggelsen og styrke skolestrukturen.
2.5.2. Den foreslåede ordning Det foreslås at udskyde denne frist for kommunalbestyrelsens beslutning til den 1. marts i det år, hvor nedlæggelsen skal have virkning fra august.
Forslaget skal give kommunerne større frihed til at tilrettelægge beslutningsprocessen og forbedre muligheden for at opretholde undervisningen på skolen i perioden frem til skolenedlæggelsen.
 Forslaget har til hensigt at lette kommunernes arbejdsgang og reducere den beskrevne afvandringseffekt.
 Der henvises til bemærkningerne til lovforslagets § 1, nr. 7.
2.6. Øget fleksibilitet i reglerne om uddannelseskvalifikationer i folkeskolens indskoling 2.6.1. Gældende ret Efter folkeskolelovens kapitel 4 skal undervisningen på 1.-10. klassetrin varetages af læreruddannede, mens undervisningen i børnehaveklassen skal varetages af pædagoguddannede børnehaveklasseledere.
Der er efter loven en vis begrænset adgang til, at læreruddannede kan undervise i børnehaveklassen, og til at pædagoguddannede kan undervise fra børnehaveklassen til og med 2. klasse.
Der henvises nærmere til de specielle bemærkninger til lovforslagets § 1, nr. 10.
Samordnet indskoling blev oprindelig introduceret i folkeskoleloven ved lov nr. 270 af 6. juni 1985 med ikrafttræden den 1. august 1986. Ét hovedpunkt dengang var at åbne mulighed for en mere omfattende samordning af indhold og samarbejdsformer på tværs af børnehaveklassen og de efterfølgende to klassetrin.
I den forbindelse blev der indført et fælles - udvidet - undervisningsbegreb i de nævnte klasser, der også omfatter leg og andre udviklende aktiviteter.
Det udvidede undervisningsbegreb er i dag en integreret del af den daglige undervisning på de første klassetrin.
Samordnet indskoling kan gennemføres på flere måder, som har det til fælles, at lærere i dele af undervisningen virker i børnehaveklassen, og at børnehaveklasselederen i dele af undervisningen virker i 1. og/eller 2. klasse med henblik på at støtte op om samordning af indhold og arbejdsformer.
Der kan være tale om fælles undervisning af eleverne på tværs af børnehaveklassen og de efterfølgende klassetrin, men undervisningen behøver ikke nødvendigvis være fælles.
De nærmere grænser for adgangen til at etablere samordnet indskoling fremgår ikke direkte af loven, men fremgår af lovens forarbejder.
Et centralt element er, at der på større skoler forudsættes at være en vis balance mellem anvendelsen af pædagoguddannede i undervisningen af 1.-2. klasse og anvendelsen af læreruddannede i undervisningen af børnehaveklassen, herunder at det skal sikres, at undervisningen i børnehaveklasserne overvejende varetages af pædagoguddannede, mens der på små skoler ikke gælder en sådan forudsætning.
Undervisningsministeren har siden 1998 godkendt en række forsøg med skolestart, hvormed de lærer-uddannedes og de pædagoguddannedes samarbejdsflader i forhold til undervisningen kan række ud over gældende regler.
I forsøgene har pædagoguddannede i dele af undervisningen kunnet varetage selvstændige undervisningsopgaver fra 1.-3. klassetrin i teamsamarbejde med lærerne og vice versa.
Erfaringerne med forsøgene er gode.
2.6.2. Den foreslåede ordning Regeringen vil give kommunerne en øget fleksibilitet i anvendelsen af personaleressourcerne.
Der stilles derfor forslag om, at kommunalbestyrelsen får en almindelig adgang til at beslutte, at læreruddannede kan forestå undervisningsopgaver i børnehaveklassen.
Læreruddannede vil efter forslaget kun kunne varetage opgaver inden for deres kompetence og de pågældendes kvalifikationer i øvrigt, jf. også den eksisterende adgang i folkeskolelovens § 28, stk. 2, til at anvende såkaldte faglærere i undervisningen af 1.-10. klasse, nemlig personer med særlige kvalifikationer til at undervise i enkelte fag.
Forslaget anerkender, at læreruddannelsen giver nogle generelle pædagogiske færdigheder, som en læreruddannet vil kunne drage nytte af også i børnehaveklassen.
Det ligger herudover i dels § 28, stk. 2, dels forslaget, at skolelederen må vurdere konkret, om den pågældende har de nødvendige kvalifikationer til at varetage de opgaver, vedkommende sættes til.
En læreruddannet vil efter forslaget kun - bortset fra på små skoler - kunne varetage dele af undervisningen i børnehaveklassen, og det skal ske i et samarbejde med børnehaveklasselederen.
Samarbejde behøver dog ikke at involvere samundervisning forstået som samtidig tilstedeværelse i klassen.
Det vil - bortset fra på små skoler - fortsat være en betingelse, at undervisningen i børnehaveklassen overvejende skal forestås af en børnehaveklasseleder.
Børnehaveklasselederne har i kraft af deres uddannelse særlige forudsætninger for at tilgodese de aktivitets-, organisations- og arbejdsformer, som indgår i børnehaveklassens undervisning.
 Det er op til lokal beslutning, om og i givet fald i hvilket omfang man vil benytte den foreslåede ekstra mulighed, herunder til hvilke undervisningsopgaver.
 Der henvises til bemærkningerne til lovforslagets § 1, nr. 10.
2.7. Etablering af klageadgang til Klagenævnet for vidtgående specialundervisning for så vidt angår specialundervisning i dagbehandlingstilbud og anbringelsessteder 2.7.1. Gældende ret Børn, der af kommunalbestyrelsen er henvist til specialundervisning i et dagbehandlingstilbud eller i et anbringelsessted, er ikke omfattet af adgangen efter folkeskolelovens § 51, stk. 8, til at klage til Klagenævnet for vidtgående specialundervisning, selvom deres specialundervisning er mindst lige så omfattende som den, der giver klageadgang for andre børn, idet forældre efter de gældende regler kun har mulighed for at indbringe sager om indholdet af specialundervisningen for kommunalbestyrelsen i den kommune, hvor dagbehandlingstilbuddet eller anbringelsesstedet er beliggende.
Disse bestemmelser blev indsat i folkeskoleloven ved lov nr. 412 af 26. juni 1998 om lov om ændring af folkeskoleloven (specialundervisning i dagbehandlingstilbud og anbringelsessteder). Det fremgår af forarbejderne til loven (lovforslag nr.
L 14, Folketinget 1997-98 (2. samling)), at det kun er børn, der af de kommunale sociale myndigheder er henvist til et dagbehandlingstilbud eller anbragt uden for hjemmet i et anbringelsessted, der kan henvises til specialundervisning i dagbehandlingstilbuddet eller anbringelsesstedet.
Endvidere fremgår det af forarbejderne, at det kun er børn, der har så store vanskeligheder, at det i kortere eller længere tid vil være mest hensigtsmæssigt at undervise dem i deres anbringelsessted, der kan henvises til specialundervisning i anbringelsesstedet.
Det samme gælder børn, der er henvist til specialundervisning i et dagbehandlingstilbud.
Hvis kommunalbestyrelsen vurderer, at barnet ikke har behov for specialundervisning, skal barnet indskrives i folkeskolen.
Det samme gælder, hvis barnet har behov for specialundervisning, der kan opfyldes i forbindelse med undervisning i en almindelig klasse med støtte, i en kommunal specialklasse eller i en kommunal specialskole.
 Der er i dag ca. 3.000 børn, der er henvist af kommunalbestyrelsen til specialundervisning i dagbehandlingstilbud og anbringelsessteder.
2.7.2. Den foreslåede ordning Det foreslås, at forældre til børn, der af kommunalbestyrelsen er henvist til specialundervisning i et dagbehandlingstilbud eller i et anbringelsessted, får mulighed for at indbringe kommunalbestyrelsens afgørelser om det nærmere indhold af specialundervisningen for Klagenævnet for vidtgående specialundervisning.
Det må vurderes, at antallet af sager, der efter den foreslåede bestemmelse vil blive indbragt for klagenævnet, vil være under 50 årligt.
Det er hermed forudsat, at forældre til børn, der henvises til specialundervisning i dagbehandlingstilbud eller i anbringelsessteder, klager i det samme omfang som forældre til børn i folkeskolens specialklasser m.v.
Ved vurderingen er der også taget hensyn til den foreslåede ændring af proceduren i forbindelse med indbringelse af sager for klagenævnet, jf. forslagets § 1, nr. 22, og bemærkningerne hertil.
 Der henvises til bemærkningerne til lovforslagets § 1, nr. 15.
2.8. Ændring af procedure i forbindelse med indbringelse af sager for Klagenævnet for vidtgående specialundervisning (genvurdering) 2.8.1. Gældende ret Klagenævnet for vidtgående specialundervisning har et stigende antal klagesager vedrørende specialundervisning i folkeskolen, specialundervisning for voksne samt ungdomsuddannelsen for unge med særlige behov.
I et stort antal af disse klager opnås der - efter at klagen er indgivet til klagenævnet - enighed mellem forældrene og myndigheden (kommunen eller regionen).
 I dag skal en klage først sendes til klagenævnet, som derefter sender den til kommunalbestyrelsen til udtalelse, hvorefter kommunalbestyrelsen, uanset om kommunalbestyrelsen giver en klager medhold, skal returnere klagesagen til klagenævnet.
Gennem årene har det vist sig, at ca. 1/3 af klagesagerne alligevel løses af kommunerne til forældrenes tilfredshed, når kommunerne modtager klagen til udtalelse fra klagenævnet.
Det fremgår af klagenævnets årsrapport fra 2008, at klagenævnet afsluttede 346 sager inden for folkeskoleområdet, hvoraf 162 sager blev realitetsbehandlet.
I 31 pct. af sagerne blev der opnået enighed mellem forældrene og myndigheden, før klagenævnet traf en endelig afgørelse.
2.8.2. Den foreslåede ordning Det foreslås at ændre reglerne for klage til Klagenævnet for vidtgående specialundervisning, sådan at klager fremover sendes til kommunalbestyrelsen med henblik på genvurdering. Ændringen betyder, at sagsbehandlingstiden bliver kortere i alle sager - navnlig i den tredjedel af klagesagerne, hvor kommunen erfaringsmæssigt imødekommer forældrene.
Ved forslaget til ændret klageprocedure får kommunalbestyrelsen mulighed for at vurdere, om der er grundlag for at give klager helt eller delvist medhold.
Der forventes med hjemmel i den foreslåede § 51 b, stk. 3, fastsat regler om, at genvurdering normalt skal ske inden fire uger.
Det tilsigtes med forslaget at reducere antallet af klager, der fremsendes til klagenævnet, idet det vurderes, at gennemførelsen af en ordning som den foreslåede vil betyde, at et stort antal af de sager, hvor der opnås enighed mellem forældre og myndigheden, ikke vil blive videresendt til klagenævnet, men vil blive løst i mindelighed mellem de implicerede parter.
Der vil herved kunne spares tid til forberedende sagsbehandling både i kommunerne og i klagenævnet.
Hertil kommer, at nogle af sagerne vil finde en hurtigere afgørelse til gavn for både elever, forældre og skoleplanlæggere.
I udtrykket enighed ligger, at forældrene erklærer sig tilfredse med såvel den fornyede materielle afgørelse, dvs. sagens udfald, som kommunalbestyrelsens behandling af de processuelle sagsbehandlingsspørgsmål i tilknytning hertil.
Såfremt forældrene har erklæret sig enige i den materielle afgørelse, men fortsat er utilfredse med kommunalbestyrelsens håndtering af de processuelle sagsbehandlingsregler, vil forældrene i overensstemmelse med klagenævnets nuværende praksis fortsat kunne få disse behandlet i nævnet.
På det sociale område findes en ordning som den her foreslåede.
Der henvises til § 66 i lov om retssikkerhed og administration på det sociale område (lovbekendtgørelse nr. 1203 af 10. december 2009).
 Der henvises til bemærkningerne til lovforslagets § 1, nr. 17.
2.9. Øvrige ændringer Lovforslaget indeholder endelig forslag til forskellige mindre ændringer af folkeskoleloven.
Der henvises til lovforslagets § 1, nr.8, 9,14, 16, 19, 20 og 21 med tilhørende bemærkninger vedrørende indholdet af disse forslag.
Det bemærkes dog særligt, at de forslåede ændringer i § 1, nr. 9, indebærer en ophævelse af et delegationsforbud, således at kommunalbestyrelsen efter forslaget ikke længere er forpligtet til at behandle beslutninger om aldersintegrerede klasser efter folkeskolelovens § 25, stk. 7, 1, pkt., og beslutninger om rullende skolestart i sådanne klasser efter folkeskolelovens § 34, stk. 3, 1. pkt., på et møde.
3. Økonomiske konsekvenser for stat, kommuner og regioner Forslaget indgår som et element i regeringens opfyldelse af flerårsaftalen med KL om frigørelse af ressourcer til borgernær service i kommunerne i 2009-2013.
 Drøftelserne med KL om udmøntning af flerårsaftalen vil ske i forbindelse med de årlige drøftelser om kommunernes økonomi.
4. Administrative konsekvenser for stat, kommuner og regioner Med lovforslaget øges kommunernes, herunder skolernes mulighed for at for at tilrettelægge skoletilbuddene efter lokale ønsker og behov.
Endvidere sker der en forenkling af administrative sagsgange i relation til behandlingen af klagesager i Klagenævnet for vidtgående specialundervisning.
5. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget er i forbindelse med fremsættelsen blevet sendt i høring hos følgende myndigheder og organisationer:
 Børne- og Kulturchefforeningen, Børnerådet, Danmarks Evalueringsinstitut, Danmarks Lærerforening, Danmarks Privatskoleforening, Dansk Arbejdsgiverforening, Danske Handicaporganisationer, Danske Regioner, Danske Skoleelever, Dansk Friskoleforening, Dansk Industri, Datatilsynet, Det Centrale Handicapråd, Deutscher Schul- und Sprachverein für Nordschleswig Dokumentations- og Rådgivningscentret om Racediskrimination, Efterskoleforeningen, Fag og Arbejde (FOA), Forbundet for pædagoger og klubfolk (BUPL), Frie Skolers Lærerforening, Husholdnings- og Håndarbejdsskolerne, Institut for Menneskerettigheder, Klagenævnet for vidtgående specialundervisning, KL, Konkurrencestyrelsen, Københavns Kommune, Landsforeningen af 10. klasseskoler i Danmark, Landsforeningen af Opholdssteder, Botilbud og Skolebehandlingstilbud,Landsforeningen af Ungdomsskoleledere, Landsorganisationen i Danmark, Rigsrevisionen, Rådet for Etniske Minoriteter, Skolelederne, Skole og Samfund, Uddannelsesforbundet, Ungdomsringen og Ungdomsskolernes Udviklingscenter.
10. Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 (§ 5, stk. 5) Den gældende folkeskolelovs § 5, stk. 2, regulerer, hvilke fag det er obligatorisk for skolerne at undervise i, samt på hvilke klassetrin undervisningen skal ske.
Det fremgår endvidere af den gældende folkeskolelovs § 5, stk. 5, at den obligatoriske undervisning efter stk. 2 tillige kan gives på højere klassetrin, end det er fastsat i stk. 2. I § 5, stk. 3 og 4, er det fastsat, at skolerne er forpligtede til at tilbyde undervisning i tysk fra 7. klassetrin og tillige kan vælge at tilbyde fransk.
Det er endvidere med kommunalbestyrelsens godkendelse muligt for skolerne at tilbyde tysk og fransk fra 6. klassetrin (folkeskolelovens § 55 a).
Efter forslaget ændres bestemmelsen i folkeskolelovens § 5, stk. 5, således, at kommunalbestyrelsen får mulighed for at beslutte, at den enkelte skole kan give undervisning i de obligatoriske fag og tilbudsfaget tysk, eventuelt fransk, også på andre klassetrin end på de klassetrin, der er krav om i stk. 2-4. Det vil som noget nyt sige også på lavere klassetrin.
Endvidere vil det betyde, at der kan gives undervisning i kristendomskundskab også på det klassetrin, hvor konfirmationsforberedelsen finder sted.
Der skal fortsat sikres den fornødne tid til konfirmationsforberedelsen inden for de fastsatte rammer for skoledagens længde, jf. folkeskolelovens § 53, stk. 2.
 Ud over kristendomskundskab får forslaget betydning for følgende fag, hvor der som noget nyt tillige vil kunne undervises på lavere klassetrin end det obligatorisk fastsatte: Engelsk og historie, som kan indføres på 1.-2. klassetrin, samfundsfag, som kan indføres på 1.-7. klassetrin, håndarbejde, sløjd og hjemkundskab, som kan indføres på 1.-3. klassetrin, samt geografi, biologi og fysik/kemi, som kan indføres på 1.-6. klassetrin.
 Der vil som hidtil kunne undervises på højere klassetrin end de fastsatte, hvilket berører fag som musik, billedkunst, håndarbejde, sløjd, hjemkundskab og natur/teknik.
Endelig betyder lovforslaget, at der vil kunne tilbydes undervisning i tysk og fransk også på 1.-6. klassetrin.
Der vil fortsat være prøve i det treårige tilbudsfag, jf. lovens § 5, stk. 3 og 4, som del af de obligatoriske udtræksprøver i 9. klasse.
Der vil også fortsat være en frivillig prøvemulighed i valgfagene tysk og fransk i 9. klasse for de elever, der har fulgt den toårige undervisning heri på 8. og 9. klassetrin.
Som konsekvens af, at forslaget giver mulighed for også at vælge at undervise i tysk, henholdsvis fransk, på lavere klassetrin end 7., foreslås forsøgsmuligheden i den gældende lovs § 55 a, hvorefter kommunalbestyrelsen efter indstilling fra skolebestyrelsen kan godkende, at der gennemføres forsøg med at tilbyde tysk og fransk på 6. klassetrin, ophævet, jf. lovforslagets § 1, nr. 18.
 Undervisning i tysk henholdsvis fransk er fortsat et tilbudsfag for eleverne, også hvis det besluttes at tilbyde undervisning på andre klassetrin end 7.-9., og kan således ikke gøres obligatorisk for eleverne.
Det vil fortsat være obligatorisk at undervise i fagene på de klassetrin, der er fastsat i lovens § 5, stk. 2-4. Kravene til det mindste undervisningstimetal og de vejledende timetal for de enkelte fag vil ikke blive ændret.
På samme måde vil de bindende Fælles Mål for fagene fortsat være fastsat efter det vejledende timetal for faget og ud fra, at der undervises på de klassetrin, der er nævnt i lovens § 5, stk. 2-4.
 Hvis det besluttes at benytte sig af forslagets mulighed for tillige at undervise på andre klassetrin end de lovbestemte, kan denne lokalt bestemte undervisning ikke træde i stedet for den lovbestemte undervisning, jf. lovens § 5, stk. 2-4, bekendtgørelse nr. 1131 af 15. november 2006 om undervisningstimetal i folkeskolen for skoleårene 2006/07  2010/11 samt efterfølgende skoleår og bekendtgørelse nr. 748 af 13. juli 2009 formål, trin- og slutmål for folkeskolens fag og emner (Fælles Mål). Der er således som hidtil i relation til undervisning på højere klassetrin alene tale om, at skolerne får en mulighed for at undervise i videre omfang end det lovbestemte.
Der skal på den enkelte skole være mulighed for at følge en undervisning, der følger de almindelige regler, således at en elev, der flytter skole, fortsat kan få undervisning på et niveau, der ikke forudsætter undervisning i faget ud over, hvad der svarer til det lovbestemte.
Dette skyldes blandt andet hensynet til det frie skolevalg og skoledistriktstilflyttere.
Det vil være op til lokal vurdering at beslutte, om dette kan opfyldes ved at undervisningsdifferentiere og give supplerende undervisning, jf. folkeskolelovens § 5, stk. 6, eller om der tillige på skolen skal være et spor, hvor der alene tilbydes undervisning efter de obligatoriske krav.
 Efter forslagets § 1, nr. 12, foreslås det, at der tillige bliver krav om, at skolerne skal fastsætte en læseplan for de klassetrin, hvor der er undervisning efter § 5, stk. 5.
Efter forslaget er det kommunalbestyrelsen, der tillægges beslutningskompetencen, og som endvidere fastsætter rammer for undervisningen, mens skolebestyrelsen fastsætter principper herfor.
Der henvises nærmere herom til forslagets § 1, nr. 11- 13 og nr. 18, og bemærkningerne hertil.
 Der henvises til lovforslagets almindelige bemærkninger, afsnit 2.1.
Til nr. 2 (§ 13, stk. 6) Efter den foreslåede bestemmelse i § 13, stk. 6, 2. pkt., kan skolens leder beslutte, at de sidste standpunktskarakterer i de fag eller dele af fag, der ikke afsluttes med en skriftlig prøve, først gives umiddelbart inden de mundtlige prøvers påbegyndelse.
 Bestemmelsen indebærer, at den enkelte skoleleder gives større råderum med hensyn til tidspunktet for afgivelse af de sidste standpunktskarakterer, således at karaktererne i de fag eller dele af fag, der ikke er udtrukket til prøve eller afsluttet med en skriftlig prøve, også kan gives umiddelbart inden de mundtlige prøvers påbegyndelse, dvs. på tidspunktet for undervisningens afslutning.
 Der henvises til bemærkningerne til lovforslagets § 1, nr. 6, og til dets almindelige bemærkninger, afsnit 2.2.
Til nr. 3 (§ 14, stk. 4) Det fremgår af den gældende bestemmelse i folkeskolelovens § 14, stk. 4, at undervisningsministeren fastsætter regler om folkeskolens afgangsprøver.
 Efter den foreslåede bestemmelse i § 14, stk. 4, 1. pkt., udvides den gældende bemyndigelsesbestemmelse, således at ministeren kan fastsætte regler om, at ombedømmelse af en prøve og omprøve kan resultere i en lavere karakter end den påklagede.
 Det er således hensigten med hjemmel i den foreslåede udvidede bemyndigelsesbestemmelse at fastsætte regler om, at både ombedømmelse og omprøve i forbindelse med klager over forhold ved folkeskolens afsluttende prøver kan føre til en lavere karakter.
 Der vil i medfør af den foreslåede bemyndigelsesbestemmelse blive fastsat regler om, at muligheden for såvel ombedømmelse som omprøve vil skulle gives som et tilbud til klager, på samme måde som tilfældet er i dag ved tilbud om omprøve.
 Klageren skal såvel ved tilbud om ombedømmelse som ved tilbud om omprøve orienteres om risikoen for at få en lavere karakter end den påklagede.
Udmøntningen af lovforslaget vil ikke indebære nogen ændringer i retstilstanden i forhold til tilbud om ombedømmelse eller omprøve som følge af fejl eller mangler af betydning for karakterfastsættelsen.
Det betyder, at ombedømmelse og omprøve i forbindelse med fejl og mangler af betydning for karakterfastsættelsen heller ikke fremover vil kunne føre til en lavere karakter.
 Der henvises til bemærkningerne til lovforslagets § 1, nr. 5, og til dets almindelige bemærkninger, afsnit 2.3.
Til nr. 4 (§ 16, stk. 3) Det fremgår af den gældende folkeskolelovs § 16, stk. 3, 2. pkt., at den højeste daglige undervisningstid for børnehaveklassen og 1.-3. klassetrin ikke må overstige seks timer, bortset fra ved særlige arrangementer.
Begrænsningen på seks timer betyder, at undervisningen på en normal skoledag for børn fra børnehaveklassen til og med 3. klasse ikke må strækkes ud over en tidsramme på fx kl. 8.00-14.00 eller kl. 9.00-15.00. Eleverne skal inden for disse rammer have de fornødne pauser.
Fra 4. klassetrin gælder der ikke regler om et loft for den daglige undervisningstid.
 Det foreslås, at loftet hæves til syv timer for at give kommunerne mulighed for på de første klassetrin at give flere undervisningstimer, hvis det lokalt findes hensigtsmæssigt for at styrke fagligheden. Ændringen betyder, at undervisningen til og med 3. klassetrin kan udstrækkes fra fx kl. 8.00-15.00 eller kl. 9.00-16.00.
 Der henvises til lovforslagets almindelige bemærkninger, afsnit 2.4.
Til nr. 5 (§ 19 f, stk. 3) Det fremgår af den gældende bestemmelse i folkeskolelovens § 19 f, stk. 3, at undervisningsministeren fastsætter regler om 10. klasse-prøver.
 Efter den foreslåede bestemmelse i § 19 f, stk. 3, 1. pkt., udvides den gældende bestemmelse, således at ministeren kan fastsætte regler om, at ombedømmelse af en prøve og omprøve kan resultere i en lavere karakter end den påklagede.
 Der henvises til bemærkningerne til lovforslagets § 1, nr. 3, og til dets almindelige bemærkninger, afsnit 2.3.
Til nr. 6 (§ 19 h, stk. 3) Efter den foreslåede bestemmelse i § 19 h, stk. 3, 3. pkt. , kan skolens leder beslutte, at de sidste standpunktskarakterer i de fag eller dele af fag, der ikke afsluttes med en skriftlig prøve, først gives umiddelbart inden de mundtlige prøvers påbegyndelse.
 Der henvises i øvrigt til bemærkningerne til lovforslagets § 1, nr. 2, samt til lovforslagets almindelige bemærkninger, afsnit 2.2.
Til nr. 7 (§ 24, stk. 4) Ifølge den gældende folkeskolelovs § 24, stk. 4, træffer kommunalbestyrelsen beslutning om nedlæggelse af en skole efter regler fastsat af undervisningsministeren.
Endelig beslutning om skolenedlæggelse skal være truffet senest den 1. december året forud for begyndelsen af det skoleår, hvori nedlæggelsen forventes at finde sted.
 Det foreslås at udskyde den nævnte frist for kommunalbestyrelsens beslutning til den 1. marts i det år, hvor nedlæggelsen skal have virkning fra august.
 Der henvises til lovforslagets almindelige bemærkninger, afsnit 2.5.
Til nr. 8 (§ 24 a, 4. pkt.) Ændringen er rent teknisk og begrundet i nedlæggelsen af Ministeriet for Familie- og Forbrugeranliggender og den efterfølgende oprettelse af Indenrigs- og Socialministeriet.
Til nr. 9 (§ 25, stk. 7, og § 34, stk. 3) Såvel den gældende bestemmelse i folkeskolelovens § 25, stk. 7, om rullende skolestart, som den gældende bestemmelse i lovens § 34, stk. 3, om aldersintegrerede klasser, indeholder et delegationsforbud, dvs. et forbud mod, at kommunalbestyrelsen delegerer sin beslutningskompetence til et udvalg eller forvaltningen.
 Det foreslås som et led i regeringens afbureaukratiseringsbestræbelser, at bestemmelserne ændres sådan, at der bliver mulighed for delegation til et udvalg eller den kommunale administration.
Til nr. 10 (§ 29, stk. 2) Det fremgår af den gældende folkeskolelovs § 29, at man for at kunne forestå undervisningen i en børnehaveklasse skal have gennemført uddannelsen til pædagog, visse uddannelser af ældre dato eller en tilsvarende uddannelse, der er godkendt af undervisningsministeren i denne henseende.
Godkendelsen kan betinges af, at de uddannede består en prøve ved en professionshøjskole, der af undervisningsministeren er godkendt til at uddanne pædagoger.
Det fremgår endelig, at undervisningsministeren i særlige tilfælde kan fravige bestemmelsen.
 Der er en vis begrænset adgang til, at læreruddannede kan undervise i børnehaveklassen, nemlig inden for rammerne af såkaldt samordnet indskoling for børnehaveklasse og 1. og 2. klassetrin, jf. herved folkeskolelovens § 25, stk. 3, og § 30.
Det foreslås, at kommunerne gives øget fleksibilitet vedrørende anvendelsen af personaleressourcerne i folkeskolen.
Forslaget går ud på, at kommunalbestyrelsen ud over reglerne om samordnet indskoling får en almindelig adgang til at beslutte, at læreruddannede kan forestå undervisningsopgaver i børnehaveklassen, når det sker i samarbejde med den pædagoguddannede børnehaveklasseleder.
Det er en betingelse, at der er tale om opgaver inden for lærernes kompetence og de pågældendes kvalifikationer i øvrigt.
Fx vil en læreruddannet med linjefag i dansk især kunne arbejde med børnenes tale- og skriftsprogsudvikling i børnehaveklassen.
Beslutning efter den foreslåede bestemmelse vil indebære en fravigelse af forudsætningen vedrørende samordnet indskoling om, at også børnehaveklasseledere i et vist omfang skal varetage opgaver på de første to klassetrin ud over børnehaveklassen, når læreruddannede forestår undervisning i børnehaveklassen.
Det forudsættes, undervisningen i børnehaveklassen - bortset fra på små skoler - fortsat overvejende skal forestås af en børnehaveklasseleder.
Børnehaveklasselederne har i kraft af deres uddannelse særlige forudsætninger for at tilgodese de aktivitets-, organisations- og arbejdsformer, som indgår i børnehaveklassens undervisning.
Det fremgår endvidere af den foreslåede bestemmelse, at de undervisningsopgaver, som den læreruddannede forestår i børnehaveklassen, skal foregå i et samarbejde med børnehaveklasselederen, og at opgaverne skal ligge inden for lærernes kompetence og de pågældendes kvalifikationer i øvrigt.
Samarbejde om undervisningen indebærer, at den læreruddannede og børnehaveklasselederen sammen planlægger og tilrettelægger undervisnings- og evalueringsaktiviteter samt de fastsatte lærings- og undervisningsmål, som undervisningen samlet set skal sigte imod, men behøver ikke at involvere samundervisning forstået som samtidig tilstedeværelse i klassen.
Den enkelte skoleleder må sikre, at betingelserne iagttages i den konkrete organisering og tilrettelæggelse af undervisningen.
Hvis kommunalbestyrelsen samtidig med beslutningen om, at læreruddannede kan varetage undervisningsopgaver i børnehaveklassen, samtidig har fastlagt rammer for, hvilke opgaver der kan være tale om, skal rammerne være af en sådan karakter, at de efterlader et råderum for, at skolelederen kan træffe de konkrete ledelsesbeslutninger med udgangspunkt i sin faglige sagkundskab.
 Der henvises til lovforslagets almindelige bemærkninger, afsnit 2.6.
Til nr. 11-13 (§ 40, stk. 2, nr. 4, § 40, stk. 3, og § 44, stk. 2, nr. 1) Efter de foreslåede ændringer i § 1, nr. 1, vil kommunalbestyrelsen kunne beslutte, at skolerne kan tilbyde obligatorisk undervisning på andre klassetrin end de klassetrin, der er fastsat i lovens § 5, stk. 2-4. Der henvises nærmere til bemærkningerne hertil.
Det foreslås i de nævnte bestemmelser, at kommunalbestyrelsen tillægges beslutningskompetencen til at fastsætte rammer for eventuel undervisning med udgangspunkt i de nævnte frihedsgrader.
Det foreslås i overensstemmelse hermed, at der i lovens § 40, stk. 2, indsættes en bestemmelse om, at kommunalbestyrelsen skal træffe beslutning om rammer for eventuelundervisning efter § 5, stk. 5, jf. lovforslagets § 1, nr. 11. Det medfører, at kommunalbestyrelsen vil kunne træffe en generel beslutning om, at skolerne i kommunen kan eller skal undervise i fag på andre klassetrin, jf. den forslåede § 5, stk. 5, ligesom kommunalbestyrelsen kan vedtage overordnede retningslinjer for sådan undervisning, jf. den foreslåede § 40, stk. 2, nr. 4. Kommunalbestyrelsen vil også kunne træffe en generel beslutning om, at skolerne ikke kan udbyde undervisning efter de foreslåede bestemmelser.
Der kan også besluttes en ordning, hvorefter den enkelte skole skal søge kommunalbestyrelsen om godkendelse til at indføre konkrete undervisningsaktiviteter inden for rammerne af de foreslåede bestemmelser, fx engelsk fra 1. klasse.
At kommunalbestyrelsen tillægges beslutningskompetencen på området, har til formål at sikre, at de overordnede målsætninger for kommunens samlede skolevæsen kan fastholdes, herunder grundlaget for de økonomiske rammer.
 Det foreslås endvidere, at lovens § 44, stk. 2, nr. 1, ændres, sådan at skolebestyrelsen inden for de rammer, som kommunalbestyrelsen har fastsat, fastsætter principper for sådan undervisning, jf. lovforslagets § 1, nr. 13.
 Endelig foreslås det, jf. lovforslagets § 1, nr. 12, at kommunalbestyrelsen skal sikre, at der fastsættes en læseplan for undervisning, der igangsættes på andre klassetrin end dem, der er fastsat i lovens § 5, stk. 5. Ved fastsættelse af den lokale læseplan forudsættes det, at der fx ved tidligere start på undervisning i sprogfag tages højde for, at eleverne er yngre.
 Der henvises til lovforslagets almindelige bemærkninger, afsnit 2.1.
Til nr. 14 (§ 47 a, stk. 2) Der er tale om en ændring som konsekvens af, at der med lov nr. 534 af 12. juni 2009 om ændring af lov om folkeskolen blev indsat et stk. 6 i folkeskolelovens § 40. Bestemmelsen, der foreskriver, at beslutninger om ansættelse af ledere og lærere træffes, efter at der er indhentet udtalelse fra vedkommende skolebestyrelse, jf. lovens § 44, stk. 7, bør også gælde for styrelsen af regionernes undervisningstilbud efter lovens kapitel 7.
Til nr. 15 (§ 51, stk. 9) Det fremgår af den gældende folkeskolelovs § 22, stk. 5, jf. § 20, stk. 5, at en kommunalbestyrelse efter overenskomst med et i kommunen beliggende dagbehandlingstilbud kan henvise elever til specialundervisning i dagbehandlingstilbuddet.
Tilsvarende kan en kommunalbestyrelse efter overenskomst med et i kommunen beliggende anbringelsessted for børn og unge, der er oprettet eller godkendt efter lov om social service, henvise elever anbragt i anbringelsesstedet til specialundervisning i anbringelsesstedet.
 Det foreslås, at forældre til børn, der af kommunalbestyrelsen er henvist til specialundervisning i dagbehandlingstilbud eller i anbringelsessteder, får mulighed for at indbringe kommunalbestyrelsens afgørelser om indholdet af specialundervisningen for Klagenævnet for vidtgående specialundervisning.
Forslaget indebærer, at klagenævnet kan tage stilling til, om barnet får en undervisning på den sociale institution, der kan stå mål med, hvad der almindeligvis kræves i folkeskolen, dvs. at det, som klagenævnet skal tage stilling til, alene er, om undervisningen kan stå mål med folkeskolens undervisning.
Fx skal folkeskolens fagrække følges, og det fastsatte minimumstimetal for folkeskolens undervisning skal opfyldes.
Klagenævnet for vidtgående specialundervisning skal derimod ikke tage stilling til den del af institutionens afgørelser, som er omfattet af reglerne om mulighederne for at klage til Det Sociale Nævn og Den Sociale Ankestyrelse.
 Der henvises til lovforslagets almindelige bemærkninger, afsnit 2.7.
Til nr. 16 (§ 51 a, stk. 1) Ændringen er begrundet i, at De Samvirkende Invalideorganisationer pr. 1. januar 2008 har skiftet navn til Danske Handicaporganisationer.
Til nr. 17 (§ 51 b) Det foreslås, at den myndighed, som har truffet afgørelsen, inden en klage over en sådan afgørelse behandles af Klagenævnet for vidtgående specialundervisning, skal vurdere, om der er grundlag for at give helt eller delvist medhold i klagen.
Derfor skal en klage først afleveres til den myndighed, der har truffet afgørelsen.
Kan den myndighed, som har truffet afgørelsen, ikke give klager medhold, sender myndigheden klagen og begrundelse for afgørelsen og genvurderingen videre til klagenævnet.
 Det foreslås endvidere, at undervisningsministeren får bemyndigelse til at fastsætte nærmere regler om behandlingen af sager om genvurdering af klager, herunder regler om tidsfrister for genvurdering og videresendelse af klager.
Ved udmøntning af bemyndigelsen vil der blive fastsat lignende regler som i §§ 12-16 i bekendtgørelse nr. 709 af 3. juli 2009 om retssikkerhed og administration på det sociale område, som senest ændret ved bekendtgørelse nr. 1330 af 15. december 2009 med de afvigelser, der følger af de særlige forhold på klagenævnets område.
Det vil blandt andet blive fastsat, at genvurdering normalt skal ske inden fire uger.
 Der henvises til lovforslagets almindelige bemærkninger, afsnit 2.8.
Til nr. 18 (§ 55 a) Efter den gældende folkeskolelovs § 55 a kan kommunalbestyrelsen efter indstilling fra skolebestyrelsen godkende, at der gennemføres forsøg med at tilbyde eleverne tysk og fransk på 6. klassetrin.
Som konsekvens af lovforslagets § 1, nr. 1, foreslås det, at den gældende folkeskolelovs § 55 a ophæves.
Der henvises nærmere herom til bemærkningerne til lovforslagets § 1, nr. 1.
 De forsøg, der er iværksat vil sammen med undervisning i tysk og fransk på lavere klassetrin end 7., der måtte blive igangsat efter en vedtagelse af lovforslaget, kunne indgå i eventuelle overvejelser om fremtidige ændringer af sprogundervisningen i folkeskolen.
 Der henvises til bemærkningerne til lovforslagets § 1, nr. 1 og 11-13, samt til dets almindelige bemærkninger, afsnit 2.1.
Til nr. 19 (§ 57 a, stk. 3) Folkeskolelovens § 57 a, stk. 3, angiver, hvilke organisationer m.v. der har ret til at indstille medlemmer til Rådet for Evaluering og Kvalitetsudvikling af Folkeskolen (Skolerådet).
Det foreslås at udvide antallet af rådsmedlemmer, der udpeges på grundlag af sådanne indstillinger, fra 20 til 21 ved som noget nyt at give Professionshøjskolernes Rektorkollegium indstillingsret.
Skolerådet har til opgave at følge og vurdere samt rådgive undervisningsministeren om det faglige niveau og den pædagogiske udvikling i folkeskolen og ungdomsskolen samt elevernes udbytte af undervisningen.
Lærernes kvalifikationer er afgørende for kvalitetsudviklingen i folkeskolen.
Det er væsentligt at få repræsenteret Professionshøjskolernes Rektorkollegium i Skolerådet for herved at sikre en større viden i Skolerådet om lærernes kvalifikationer.
Til nr. 20 (§ 57 a, stk. 3, nr. 14) Der henvises til bemærkningerne til § 1, nr. 16.
Til nr. 21 (§ 57 b, stk. 2) Det fremgår af den gældende folkeskolelovs § 57 b, stk. 2, 1. pkt., at formandskabet for Skolerådet inden den 1. marts skal afgive en årlig skriftlig beretning til undervisningsministeren om rådets virksomhed med forslag til initiativer, der fremmer kvaliteten i folkeskolen.
Det foreslås, at fristen for at afgive beretning ophæves.
For at sikre en mere hensigtsmæssig tilrettelæggelse af arbejdet med den årlige skriftlige beretning og drøftelsen i Skolerådet heraf fastsætter formandskabet selv, hvornår på året beretningen afgives til undervisningsministeren.
Herved kan tidspunktet for afgivelsen af beretningen afpasses med, hvornår resultaterne af større nationale og internationale undersøgelser af kvalitetsudviklingen i folkeskolen offentliggøres.
Til § 2 Det foreslås, at lovforslaget træder i kraft den 1. august 2010.
