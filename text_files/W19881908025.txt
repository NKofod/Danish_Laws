 En mand M fik tilkendt førtidspension og fik i anledning heraf  

 foretaget en efterregulering af den hidtil udbetalte boligydelse, herunder  

 for perioder, hvor han havde fået udbetalt kontanthjælp.
 Ankestyrelsen fandt, at der i medfør af bistandslovens § 26, stk. 1,  

 nr. 4, kunne forlanges tilbagebetaling af kontanthjælp.
 Ankestyrelsen fandt, at opgørelsen af tilbagebetalingskravet måtte  

 foretages måned for måned, og at tilbagebetaling alene kunne forlanges for  

 den del af kontanthjælpen, der var ydet til boligudgifter.
 For en periode, hvor kontanthjælpen var ydet som supplement til  

 sygedagpenge, kunne tilbagebetaling alene forlanges inden for den  

 forholdsmæssige andel af den supplerende hjælp, som vedrørte boligudgifter.
 REDEGØRELSE FOR SAGEN:
 En mand M fik i juli 1986 tilkendt forhøjet almindelig førtidspension med  

 virkning fra den 1. juni 1984.
 Medens ansøgningen om førtidspension var under behandling havde M fået  

 udbetalt sygedagpenge indtil den 1. januar 1986 og herefter kontanthjælp.
 Fra 1. april til 31. december 1985 havde M fået udbetalt kontanthjælp som  

 supplement til de udbetalte sygedagpenge.
 Ved beregningen af hjælpen var godkendt et samlet månedligt udgiftsbehov  

 på 6.619 kr., heraf 2.512 kr. til dækning af M's boligudgifter.
 Social- og sundhedsforvaltningen foretog i anledning af  

 pensionstilkendelsen en efterregulering af den boligstøtte, der havde været  

 ydet M fra den 1. juni 1984.
 For perioden 1. juni 1984 til 31. marts 1985, hvor M ikke havde fået  

 kontanthjælp, udbetalte forvaltningen tilgodehavende boligydelse med 3.277  

 kr.
 Tilgodehavende boligydelse for perioden 1. april 1985 til 31. august 1986,  

 15.762 kr., blev af forvaltningen anvendt til dækning af udbetalt  

 kontanthjælp.
 M klagede til amtsankenævnet over socialforvaltningens beregning.
 AFGØRELSEN, DER KLAGES OVER:
 Amtsankenævnet pålagde det sociale udvalg at udbetale et beløb på 6.268  

 kr. til M som vedrørende for meget tilbagebetalt økonomisk hjælp efter  

 bistandsloven ved tilbageholdelse i pågældendes resttilgodehavende  

 boligydelse i anledning af, at han fik tilkendt førtidspension med  

 tilbagevirkende kraft for perioden 1. juni 1984 til 31. august 1986.
 Nævnet begrundede afgørelsen med, at der for perioden 1. april til 31.  

 december 1985 kun havde foreligget dobbeltforsørgelse i bistandslovens § 26,  

 stk. 1, nr. 4's forstand med det beløb af den løbende kontanthjælp, som i  

 førnævnte tidsrum måtte anses for at være anvist vedrørende boligudgiften -  

 af nævnet opgjort til 5.018 kr.
 Nævnet fandt endvidere, at dobbeltforsørgelsen for perioden 1. januar til  

 31. januar 1986 havde udgjort 0 kr. allerede af den grund, at der var  

 gennemført tilbagebetaling for den anviste økonomiske hjælp vedrørende  

 boligudgiften for januar måned ved tilbageholdelse af M's pension for januar  

 1986. Resttilgodehavende boligydelse på 1.250 kr. for januar 1986 kunne  

 derfor ikke anvendes til dækning af for meget udbetalt hjælp efter  

 bistandsloven.
 Nævnet tiltrådte socialudvalgets afgørelse vedrørende perioden 1. februar  

 til 31. august 1986, hvor resttilgodehavende boligydelse fuldt ud var anvendt  

 til tilbagebetaling af kontanthjælp for samme tidsrum.
 Nævnet henviste til, at dobbeltforsørgelse i bistandslovens § 26, stk. 1,  

 nr. 4's forstand for det førnævnte tidsrum fuldt ud svarede til  

 resttilgodehavende boligydelse for samme tidsrum.
 KLAGEN TIL ANKESTYRELSEN:
 Afgørelsen var indanket af det sociale udvalg, som anførte, at  

 amtsankenævnet havde fortolket bistandslovens § 26, stk. 1, nr. 4, således,  

 at man kun kunne anvende boligydelsen til tilbagebetaling af den del af  

 kontanthjælpen, som vedrørte boligformål.
 Socialudvalget anførte endvidere, at hjælpen efter bistandsloven efter  

 udvalgets opfattelse ikke skulle deles op, men at man ved samme formål alene  

 skulle forstå forsørgelse, og dermed i den foreliggende sag et samlet  

 supplement, uden at dette supplement kunne siges specielt at skulle dække  

 underhold, husleje eller lignende.
 LOVGRUNDLAG:
 Bistandslovens § 26, stk. 1, nr. 4.
 ANKESTYRELSENS AFGØRELSE:
 Ankestyrelsen finder, at betingelserne for at forlange tilbagebetaling i  

 medfør af bistandslovens § 26, stk. 1, nr. 4, er opfyldt.
 Ankestyrelsen finder endvidere, at opgørelsen af tilbagebetalingskravet må  

 foretages måned for måned, og at tilbagebetaling alene kan forlanges for den  

 del af kontanthjælpen, der er ydet til boligudgiften.
 I perioden 1. april til 31. december 1985, hvor kontanthjælpen er ydet som  

 supplement til sygedagpenge, kan tilbagebetaling alene forlanges inden for  

 den forholdsmæssige andel af den supplerende hjælp, som vedrører  

 boligudgiften.
 Ankestyrelsen tiltræder således amtsankenævnets afgørelse.
