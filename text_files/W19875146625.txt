Uanset at der var indledt blokade mod medlemmets arbejdsplads, fandt  

 ankenævnet, at medlemmet kunne modtage supplerende dagpenge, indtil hun som  

 led i konflikten blev trukket væk fra arbejdspladsen.
Nævnet lagde vægt på,  

 at blokaden - uanset at denne måtte anses for omfattet af  

 arbejdsløshedsforsikringslovens § 61 - ikke medførte begrænsninger i  

 medlemmets adgang til at udvide sin beskæftigelse i virksomheden og således  

 ikke havde haft indflydelse på medlemmets ledighedssituation.
 Kassen klagede over direktoratets afgørelse, hvorefter direktoratet  

 meddelte, at det fremgår af arbejdsløshedsforsikringslovens § 61, stk. 1 og  

 2, at dagpenge ikke må udbetales til et medlem, hvis ledighed skyldtes, at  

 hun er omfattet af strejke eller lockout/konflikt.
 Som omfattet af konflikt anses et medlem af en arbejdsløshedskasse eller  

 afdeling inden for hvis faglige område, konflikt er iværksat, når medlemmet  

 ved konfliktens iværksættelse er beskæftiget på den konfliktberørte  

 virksomhed.
 Direktoratet fandt herefter, at der ikke kan udbetales supplerende  

 dagpenge til medlemmet, selv om hun stadig er beskæftiget på den  

 konfliktramte virksomhed, idet hun må anses for omfattet af  

 arbejdsløshedsforsikringslovens § 61, stk. 1, jf. stk. 2, nr. 1.
 Direktoratet fandt endvidere, at kassen er eneansvarlig for  

 tilbagebetalingen af dagpenge udbetalt i perioden 7. september 1983 til 19.  

 december 1983, jf. den dagældende bestemmelse i  

 arbejdsløshedsforsikringslovens § 86, stk. 2.
 Kassen meddelte den 21. september 1983 Arbejdsdirektoratet, at  

 Arbejdsformidlingen i X-by ikke fulgte den gældende lovgivning i forbindelse  

 med blokade imod restaurant »RR« i X-by, som forbundet indirekte  

 var part i, samt 2 andre restauranter »SS« og »TT«.  

 Kassen henviste til arbejdsløshedsforsikringslovens § 23, hvoraf det fremgår,  

 at kontoret ikke må anvise arbejdskraft.
 Arbejdsformidlingskontoret i X-by havde tilkendegivet, at virksomhederne -  

 uanset blokaden - ville få anvist medlemmer af andre forbund, såfremt de  

 rettede henvendelse til arbejdsformidlingskontoret.
 Den 20. oktober 1983 indberettede Arbejdsformidlingskontoret i X-by til  

 kassen og Arbejdsdirektoratet, at medlemmet havde fået udbetalt dagpenge  

 under blokade.
 Medlemmet havde modtaget supplerende dagpenge i ugerne 36, 37 og 38,  

 hvorfor kontoret var af den formening, at medlemmet med urette havde fået  

 udbetalt dagpenge.
 Medlemmet var fortsat beskæftiget på restaurant »SS«.
 Den 26. oktober 1983 meddelte kassen, at da det var godtgjort, at  

 medlemmets ledighed ikke skyldtes, at hun var omfattet af konflikten, idet  

 medlemmet var ansat på nedsat tid med frigørelsesattest, mente kassen ikke,  

 at dagpengeudbetalingen skulle standses i henhold til  

 arbejdsløshedsforsikringslovens § 61, hvorfor der ikke kunne blive tale om  

 tilbagebetaling.
 Den 3. november 1983 beskrev Arbejdsdirektoratet over for kassen den  

 praksis, der var retningsgivende for arbejdsformidlingens forhold under  

 konflikt:
»Anmeldelse af konflikt fra en faglig organisation omfatter på den  

 pågældende virksomhed det faglige område, som den faglige organisation  

 sædvanligvis overenskomstdækker.
Afgrænsningen af det konfliktramte område  

 sker således i forhold til arbejdspladserne på den pågældende virksomhed  

 efter en vurdering af arbejdets art.
Det er herefter op til  

 arbejdsformidlingen at vurdere, om de anmodninger, der måtte komme fra den  

 konfliktramte virksomhed, er omfattet eller ligger uden for det konfliktramte  

 faglige område.
I den pågældende sag, som vedrører tre virksomheder i X-by, har  

 arbejdsformidlingskontoret ophørt med formidling, da det ligger klart oplyst,  

 at anmodning om arbejdskraft ligger inden for jobfunktioner, som de  

 konfliktanmeldende organisationer ville overenskomstdække, hvis der var  

 overenskomst.
Formidling af arbejdskraft vil blive genoptaget, når konflikten  

 ophører eller ved, at konflikten kendes retsstridig.« Den 5. januar 1984 anmodede Arbejdsdirektoratet kassen om nærmere at  

 begrunde den opfattelse, at der kan udbetales supplerende dagpenge til  

 medlemmer, ansat på konfliktramt virksomhed.
 Den 12. januar 1984 beskrev kassen over for Arbejdsdirektoratet den  

 administration, der fra arbejdsløshedskassens side havde fundet sted i den  

 konkrete sag vedrørende de tre restauranter i X-by.
 Arbejdsløshedskassen fandt ikke anledning til at stoppe for udbetaling af  

 supplerende dagpenge til medlemmet, da hun ikke var omfattet af  

 arbejdsløshedsforsikringslovens § 61, stk. 1.
 Arbejdsløshedskassen anførte videre, at da man erfarede, at medlemmet den  

 19. december 1983 var blevet trukket ud af arbejdspladsen som led i  

 konflikten, blev dagpengeudbetalingen indstillet fra denne dato, indtil  

 konflikten var afsluttet, eller medlemmet havde haft 5 ugers arbejde i en  

 anden virksomhed.
 Direktoratet anførte over for ankenævnet, at medlemmet ved konfliktens  

 iværksættelse var beskæftiget på den konfliktramte virksomhed, hvorfor det,  

 efter direktoratets opfattelse, er uden betydning, på hvilken måde medlemmets  

 ledighed er opstået, idet hun må anses for omfattet af  

 arbejdsløshedsforsikringslovens § 61.
 Ankenævnet udtalte, at uanset at blokade iøvrigt må anses for omfattet af  

 arbejdsløshedsforsikringslovens § 61, fandt ankenævnet, at der ved sagens  

 vurdering må henses til blokadens særlige karakter i forhold til de øvrige  

 konfliktformer.
 Det var ankenævnets opfattelse, at den foreliggende blokade, der efter det  

 oplyste ikke medførte begrænsninger i medlemmets adgang til at udvide sin  

 beskæftigelse i virksomheden, ikke havde indflydelse på medlemmets  

 ledighedssituation.
 Ankenævnet fandt herefter, at medlemmet var dagpengeberettiget indtil den  

 19. december 1983, hvor medlemmet på grund af konflikten blev truffet væk fra  

 arbejdspladsen.
 Ankenævnet ændrede således Direktoratet for Arbejdsløshedsforsikringens  

 afgørelse.
