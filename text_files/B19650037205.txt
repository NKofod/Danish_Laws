 I medfør af § 29 i lov nr. 226 af 11. juni 1954 om almindelig  

 arbejderbeskyttelse fastsættes følgende:
 § 1.  På fartøj af enhver art, herunder lægter, som  

 fører eller har ført olie eller andre brændbare væsker i tank eller andre rum  

 som last eller bunkers, skal de i bilag til denne bekendtgørelse optagne  

 sikkerhedsforskrifter følges ved inspektions-, rengørings-, reparations-,  

 vedligeholdelses-, ombygnings-, ophugnings- eller lignende arbejder, der  

 indebærer brand-, eksplosions-, forgiftnings- eller anden sundhedsfare, hvad  

 enten arbejdet udføres på værft eller af anden lignende virksomhed inden for  

 eller uden for værftets (værkstedets) område.
 Stk. 2.  Undtaget fra stk. 1 er dog sådant arbejde, som  

 udføres udelukkende af skibets besætning.
§ 2.  Forbud, som nedlægges af arbejdstilsynet i  

 henhold til § 55 i lov nr. 226 af 11. juni 1954 om almindelig  

 arbejderbeskyttelse, for så vidt angår de i § 1 nævnte sikkerhedsforskrifter  

 samt afgørelser, som tilsynet i øvrigt træffer i henhold til forskrifterne,  

 kan inden for et tidsrum af 3 uger indankes for direktøren for  

 arbejdstilsynet.
Direktørens afgørelse kan inden for et tidsrum af 14 dage  

 indankes for arbejdsministeren.
Over for forbud har indankning ikke  

 opsættende virkning.
 § 3.  Overtrædelse af denne bekendtgørelse og de  

 hertil knyttede sikkerhedsforskrifter straffes i henhold til § 71 i nævnte  

 lov med bøder, for så vidt forholdet ikke efter lovgivningens almindelige  

 bestemmelser medfører højere straf.
 § 4.  Denne bekendtgørelse træder i kraft den 1.  

 januar 1966.
 Arbejdsministeriet, den 30. september  

 1965.
 Erling Dinesen.
 /Lundbeck.
Bilag 1.  SIKKERHEDSFORSKRIFTER for visse arbejder på fartøj med  

 tank for olie m.v. (TANKFORSKRIFTER) Udfærdiget i henhold til § 29 i lov nr. 226 af 11. juni 1954 om almindelig  

 arbejderbeskyttelse.
 Forskrifternes formål er at forebygge brand- og eksplosions-,  

 forgiftnings- og anden sundhedsfare bedst muligt.
 Definitioner.
 1. Ved tank, rum og rørledning forstås såvel  

 lasttank som bunkertank, smøreolietank og anden tank eller rum med tilhørende  

 rørledninger, hvor der kan have samlet sig olie eller gas, herunder  

 kofferdam, peaktank, pumperum, ventil, filter, varmespiral (coil) m.v.
 2. Ved olie forstås i disse forskrifter såvel  

 egentlige olier af enhver art som anden brændbar væske og brændbar  

 »flydende«(kondenseret) gas.
 Væskerne inddeles efter deres flammepunkt - bestemt ved lukket Pensky  

 Martens apparat - i 2 grupper:
Gruppe A Olie og anden væske med flammepunkt 65,5 grader C (150 grader F) eller  

 derunder, f.eks. benzin (petrol, gasoline), benzol (benzene) og toluol  

 (toluene), xylene (xylene), white spirit, petroleum (kerosene), råolie (crude  

 oil), metanol og andre alkoholer, acetone samt flydende gas, f.eks. propan,  

 butan og butadien.
 Gruppe B.
 Olie og anden væske med flammepunkt højere end 65,5 grader C (150 grader  

 F), f.eks. mineralsk olie, såsom dieselolie, fyringsolie (fuel oil),  

 smøreolie (lub oil) samt animalske og vegetabilske olier, såsom hvalolie,  

 sildeolie, kokosolie, jordnøddeolie og linolie.
 3. Ved gas forstås gas eller damp fra de under  

 pkt. 2 nævnte væsker.
 4. Ved åben ild forstås åben flamme eller varme  

 fra f.eks. blæselampe, svejse- og skæreapparat, smedeesse, varme nagler,  

 stærkt gnistdannende værktøj som f.eks. slibemaskine samt al belysning  

 undtagen sikkerhedslampe af godkendt type.
 Adgang til værft.
 5. Værftet må ikke modtage et fartøj, der fører eller  

 har ført olie som last, før lasttanke, rum og rørledninger i fornøden  

 udstrækning (jfr. pkt. 6-10) er tømt og tilstrækkeligt rengjort og udluftet,  

 og der foreligger et fyldestgørende certifikat, jfr. pkt. 38, der angiver, at  

 fartøjet er så frit for gas og gasdannende olierester, at der under de  

 foreliggende forhold ikke er fare for eksplosion eller antændelse (  

anløbcertifikat, se bilag 2).
 Anm.: Ved anløb af særligt tankrensningsanlæg beliggende uden for  

 værftsområde kræves ikke anløbscertifikat.
 6. Tanke, rum og rørledninger, som har indeholdt olie  

 af gruppe A,  skal, inden fartøj går til værft, tømmes, rengøres,  

 udluftes og ved gasundersøgelse være fundet gasfrie i henhold til pkt. 5.
 Tanke indeholdende olie af gruppe B behøver ikke at tømmes, før fartøj går  

 til værft, såfremt tankene opfylder kravene om gasfrihed i henhold til pkt.  

 5, og lugerne holdes lukkede.
 7. Bunkerstank kræves ikke tømt, for at fartøj skal kunne gå til  

 værft.
 8. Tørlastfartøj ,som har et mindre antal lasttanke for vegetabilsk  

 eller animalsk olie af gruppe B, uden at tankene er tømt, gå til værft  

 uden anløbscertifikat.
 9. Tank, som efter at have indeholdt olie er påfyldt  

 ballastvand, behandles som angivet under pkt. 6, medmindre disse tanke af  

 certifikatudstederen findes gasfri i henhold til pkt. 5. Tanken skal være  

 fyldt så højt som muligt, uden at der dannes luftlommer under tanktoppen  

 (dækket), og den skal holdes godt ventileret.
 10. Fartøj må modtages på værft med skyllevand og  

 olierester af gruppe A fyldt på løse opsamlingsfade, forudsat at disse  

 holdes forsvarligt lukkede og fjernes fra fartøjet, førend arbejde af nogen  

 art sættes i gang om bord.
 For fartøj med skyllevand og olierester af gruppe B fyldt på tank  

 gælder det i pkt. 6, stk. 2, anførte.
 11. Hvis det på grund af havari eller andet særligt  

 forhold ikke er muligt eller rimeligt at undersøge fartøjet fuldstændigt,  

 forinden det går til værft, skal der mellem rederi, certifikatudstederen,  

 værft og havnemyndigheder træffes særlige aftaler.
 12. Anløbscertifikat skal, når fartøjet er kommet til  

 værft, opslås på et iøjnefaldende sted ved alle landgange.
 Igangsætning og udførelse af arbejde.
 Almene bestemmelser.
 13. Arbejde i, på eller i nærheden af tank, rum eller  

 rørledning må ikke sættes i gang, før der i den udstrækning, som foreskrives  

 i punkterne 26, 32, 33 og 34 foreligger certifikat, som angiver, at  

 arbejdsstedet er så fri for gas og gasdannende olierester, slam, aflejringer,  

 rustkager og lignende, at det pågældende arbejde kan sættes igang uden fare  

 for antændelse, eksplosion eller forgiftning ( arbejdscertifikat, se  

 bilag 2).
 14. Såfremt det ved inspektion, rengøring eller i  

 anden særlig anledning er nødvendigt at gå ned i tank eller rum, før  

 arbejdscertifikat giver adgang dertil,  skal følgende særlige  

 beskyttelsesforanstaltninger iagttages:
a.
Den beskæftigede skal anvende frisklufts- eller trykluftsapparat og  

 sikkerhedssele med line. Åndedrætsbeskyttelsen skal være nøjagtig tilpasset  

 og den beskæftigede skal være fortrolig med brugen af den.
b.
Værktøj og redskaber skal være af ikke gnistdannende materiale.
Den  

 beskæftigede må ikke benytte fodtøj med jernbeslag eller lignende, som kan  

 forårsage gnister.
Til belysning må kun anvendes lampe af godkendt type.
c.
Ved arbejdspladsen på fartøjet skal der findes en lugemand.
Om  

 fornødent skal der endvidere findes brandvagt med behørigt  

 brandslukningsmateriel, og sygebåre skal være let tilgængeligt.
 15. Det påhviler værftsledelsen i samråd med  

 certifikatudstederen at tage bestemmelse om, hvorvidt fornyet  

 gasunsersøgelse skal foretages, forinden et arbejde sættes i gang, eller  

 om der skal foretages fortløbende gaskontrol under arbejdet.
 16. Hvis der, efter at arbejdscertifikat er udstedt,  

 f.eks. ved åbning af ventil eller rørledning, ompumpning af olie, lækage  

 eller af anden grund f.eks. temperaturstigning eller afbrydelse i arbejdet,  

 opstår tvivl om, hvorvidt tank, rum eller rørledning er gasfri, må arbejde  

 ikke påbegyndes eller genoptages, før der ved nyt arbejdscertifikat er givet  

 tilladelse hertil.
 17. Under arbejde i tank og rum skal dampledninger,  

 som fører ind til tank, holdes lukkede, og dampventiler skal være sikrede mod  

 utilsigtet oplukning; ligeledes skal alle ventiler, rør etc. så vidt muligt  

 holdes lukkede og sikrede mod åbning. Åbne rørender skal være forsynet med  

 propper eller blindflanger.
 18. Lasttank, som tømmes for olie, olierester, skylle-  

 eller ballastvand, skal gasundersøges snarest muligt efter tømningen.
 19. Har fartøjet været oplagt, må ingen gå ind i tank  

 og rum, og der må ikke bruges åben ild i, på eller ved tank, rum og  

 rørledning, før nyt arbejdscertifikat foreligger.
20. Alle tanke og rum skal være godt udluftede, før  

 nogen går ind i dem, og der skal sørges for rigelig ventilation under  

 arbejdet.
Elektriske vifter og andre ventilationsanordninger, som kan udløse  

 gnister, må ikke anbringes i tank eller rum, medmindre tanken ved  

 arbejdscertifikat er erklæret så gasfri, at åben ild er tilladt anvendt.
 21. Ethvert fartøj skal så vidt muligt jordforbindes  

 på forsvarlig måde, før arbejdet igangsættes.
 22. I  galvanisk beskyttet tank eller rum  kan  

 dannes eksplosiv gas, hydrogen (brint). Sådan tank (rum) skal enten være helt  

 tom eller være fyldt med vand så højt som muligt, uden at der dannes  

 luftlommer under tanktoppen (dækket). I begge tilfælde skal tanken holdes  

 godt ventileret.
23. I kofferdam, peaktank, vandtank o.lign., kulkasse  

 og lasttank kan der forekomme oxygen (ilt)-mangel.
Sådanne rum skal, før  

 nogen går ind i dem, være godt udluftet, enten ved gennemblæsning med frisk  

 luft eller ved fyldning med vand og påfølgende tømning.
Om fornødent skal det  

 ved en undersøgelse af kompetent person (jfr. pkt. 39) konstateres, at  

 oxygen-(ilt)-indholdet er tilstrækkeligt til, at ophold i tank eller rum kan  

 ske farefrit.
 24. Tobaksrygning i forbindelse med arbejde på fartøj  

 med lastolietank er forbudt.
 25. Alt arbejde på fartøj, som er omfattet af disse  

 forskrifter skal ledes af en person, der har nøje kendskab til forskrifternes  

 bestemmelser.
 Rengøring og andet arbejde uden brug af åben ild.
26. Rengørings- og andet arbejde  uden  

  anvendelse af åben ild, som kan udføres, uden at nogen går ind i tank eller  

 rum, f.eks. spuling, dampning og luftning, må sættes i gang, uden at der  

 foreligger anløbs- og  arbejdscertifikat.
Hvis det er nødvendigt at gå  

 ind i tank eller rum, må der enten foreligge arbejdscertifikat, som giver  

 tilladelse til dette, eller der må træffes særlige  

 beskyttelsesforanstaltninger, jfr. pkt. 14.
27. Ved rengøring skal det påses, at tank, rum og  

 rørledningssystem med ventiler, pumper, filtre og lignende samt eventuelt  

 varmespiraler tømmes så omhyggeligt som muligt, dampes og/eller spules med  

 vand eller rengøres på anden effektiv måde, så rester af olie, slam og  

 rustkager og lignende i videst muligt omfang fjernes, eventuelt opløses og  

 bortskylles.
Derefter foretages gennemluftning ved hjælp af f.eks. vindsejl  

 eller kunstig ventilation.
28. Tank eller rum, som ved reparationsarbejde vil  

 blive udsat for opvarmning eller gnister, skal, ud over hvad der er  

 foreskrevet i pkt. 13, grundigt rengøres for slam og aflejringer, så at  

 brandfarlig eller giftig gas ikke kan dannes ved opvarmningen.
Drejer det sig  

 om slam og aflejringer, der vanskeligt kan fjernes, og hvor kun en mindre del  

 af tankfladen kan blive udsat for opvarmning, kan rengøringen begrænses til  

 det område, uden for hvilket varmen ikke kan spredes.
Tankfladen må rengøres  

 på begge sider.
29. Ved rengøring af tank må ikke anvendes olie eller  

 andet rensemiddel af gruppe A.
Hvis temperaturen er under 15 grader C,  

 kan petroleum med flammepunkt over 40 grader C benyttes.
I så fald må  

 petroleumsrester tørres omhyggeligt op og tanken grundigt udluftes.
 Ved anvendelse af giftige rensemidler som f.eks. triklorætylen (tri) må  

 rester af rensemidlet i fordybninger og aflejringer omhyggeligt fjernes.  

 Ingen må gå ind i tanken eller rummet, uden at der træffes de i pkt. 14  

 nævnte særlige foranstaltninger, medmindre tanken efter grundig udluftning og  

 ved undersøgelse af kompetent person er fundet ufarlig (jfr. pkt. 39).
30. Under rengøringsarbejde i tank eller rum, hvor der  

 findes slam eller aflejringer efter blybenzin (pkt. 37), eller som har  

 indeholdt eller er rengjort med ætsende væske, skal en hensigtsmæssig  

 beskyttelsesdragt anvendes.
Dragten skal renses omhyggeligt efter brugen.
 31. Tank, rum og rørledninger, som har indeholdt  

 benzol, skal ved temperaturer under denne væskes frysepunkt (ca. +6 grader  

 C), ud over hvad der er foreskrevet i pkt. 13, omhyggeligt rengøres for  

 frossen benzol ved spuling med varmt vand eller damp eller afvaskes med  

 dieselolie eller lignende olie af gruppe B.
 Arbejde med brug af åben ild.
32. Arbejde med brug af åben ild må udføres på  

 fartøj, forudsat, at tank, rum og rørledning, som vil blive udsat for opvarmning,  

 forinden underkastes særlig rengøring i henhold til pkt. 27, samt at arbejde i, på eller ved tank, rum eller rørledning er tilladt  

 ved arbejdscertifikat, eventuelt efter fornyet gasundersøgelse (se  

 pkt. 15).
33. Mindre arbejder med brug af åben ild, f.eks.  

 påsvejsning af beslag, rørbøjler, »doblinger« og fundamenter  

 direkte udvendig på tank eller rum, som indeholder eller har indeholdt olie  

 af gruppe B, kan i samråd med certifikatudstederen udføres uden  

 forudgående rengøring, forudsat at der ikke er fare for gennembrænding, og at  

 tank (rum) i mindst 50 cm højde over det opvarmede sted holdes fyldt med vand  

 og/eller olie af gruppe B, eller at luften i tanken (rummet) uddrives  

 med inertgas, f.eks. nitrogen eller kuldioxid, som skal tilføres  

 kontinuerligt under arbejdet.
Efter brug af inert gas må tanken grundigt  

 udluftes, og den må kontrolleres af en kompetent person (jfr. pkt. 39), før  

 nogen går ind i den.
 Anm.: Under arbejde med anvendelse af åben ild på sådanne lukkede  

 hulrum som f.eks. dobbelt pladeror (balanceror) og slingrekøl, som kan  

 indeholde olie, eller hvor eksplosiv gas stammende fra rustbeskyttelsesmiddel  

 eller lignende kan frygtes at opstå som følge af opvarmning, bør der  

 indhentes arbejdscertifikat, eller rummet bør være fyldt helt op med vand  

 eller luften i rummet være fortrængt ved hjælp af inert gas, der tilføres  

 kontinuerligt.
 34. I fartøjer, der fører eller har ført olie som  

 last, må der i maskin- og kedelrum ikke anvendes åben ild uden for de faste  

 fyrsteder, medmindre dette er tilladt ved arbejdscertifikat for hvert enkelt  

 arbejde.
 I ethvert fartøj skal arbejde med brug af åben ild indstilles i maskin- og  

 kedelrum, sålænge tilstødende tanke, rum og rørledninger udluftes gennem  

 disse eller af anden grund står i åben forbindelse med disse rum, og arbejdet  

 må ikke genoptages, før der foreligger arbejdscertifikat, som angiver, at  

 åben ild kan anvendes.
 35. Ved arbejde med brug af åben ild skal brandvagt  

 med behørigt brandslukningsmateriel være til stede, og sygebåre skal være let  

 tilgængelig.
 Adgangen til arbejdsstedet skal holdes bedst mulig åben af hensyn til  

 eventuel hurtig rømning.
 Undersøgelse og certifikater m.m.
 36. Anløbs- og arbejdscertifikater skal udfærdiges på  

 formular, jfr. bilag 2.
 37. Certifikater skal så vidt muligt indeholde  

 oplysninger om, hvilke olier fartøjet har ført som sidste og næstsidste last.  

 For så vidt fartøjet har ført benzinlast, skal det angives, om denne har  

 været tilsat blyforbindelser.
38. Anløbs- og arbejdscertifikater som påbudt i  

 henhold til disse forskrifter må kun udstedes af en pålidelig person, som har  

 godtgjort at være i besiddelse af fornøden kemisk kundskab og erfaring og som  

 disponerer over hensigtsmæssigt udstyr.
Værftet giver direktoratet for  

 arbejdstilsynet oplysning om, hvem det udpeger til certifikatudsteder.
 39. Fortløbende gaskontrol (jfr. pkt. 15),  

 undersøgelse for rester af giftigt rensemiddel (jfr. pkt. 29) og for  

 oxygen-(ilt)-mangel (jfr. pkt. 23) skal udføres af en ansvarlig, kompetent  

 person, som disponerer over hensigtsmæssigt udstyr.
40. Ved udstedelse af det i disse forskrifter nævnte  

 arbejdscertifikat samt ved fornyet gasundersøgelse og fortløbende gaskontrol  

 bør gasindholdet i tanke eller rum, hvori eller i hvis nærhed der skal  

 arbejdes, ikke, for så vidt angår eksplosionsfare, overstige 5 pct. af den  

 nedre eksplosionsgrænse.
Endvidere bør indholdet af gas kunne holdes under  

 nævnte grænse.
 For så vidt angår forgiftningsfaren, bør gaskoncentrationen, når det  

 gælder ophold af længere varighed i tank eller rum, ikke overskride eller  

 antages at ville overskride gældende hygiejniske grænseværdier (MAC-værdier).
 41. Tank, rum og rørledning skal, forinden  

 gasundersøgelse foretages, være afkølet til rimelig arbejdstemperatur.
------------ Sikkerhedsforskrifterne er udarbejdet af et fællesnordisk arbejdsudvalg og  

 tiltrådt af arbejdstilsynene i Danmark, Norge og Sverige.
