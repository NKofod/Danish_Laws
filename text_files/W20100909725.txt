Afgørelse af klage  Manglende dispensationshjemmel for mærkning med næringsdeklaration samt virkning af opsættende virkning ved afslag på dispensation Afslag på dispensation til at anvende emballage med forkert mærkning fastholdes I har i brev af 26. oktober 2009 klaget over afslag på ansøgning om dispensation af 14. oktober 2009 fra Fødevareregion Syd (nu: Vest). I søgte om at bruge emballage med den »korte« næringsdeklaration i stedet for den »lange«.
 Sekretariatet for Fødevare- og Veterinærklager har behandlet klagen og fastholder afslaget/afgørelsen.
Sammendrag Der er ikke mulighed for at dispensere fra næringsdeklarationsbekendtgørelsen eller nøglehulsbekendtgørelsen.
Fødevareregionen afslag på ansøgningen var derfor korrekt.
 Klage over afslaget kan ikke tillægges opsættende virkning, da den opsættende virkning er uden betydning for klager.
 I kan læse mere om afgørelsen nedenfor.
Oplysninger i sagen I søger om dispensation til at bruge emballage med forkert mærkning I søgte i e-mail af 8. oktober 2009 om dispensation til at bruge emballage med både nøglehulslogo og den korte næringsdeklaration.
I oplyste, at I var ved at implementere nøglehulsmærket på to produkter (grahamsmel og skårne rugkerner). Der burde have været den lange næringsdeklaration, men på 2x28.000 stk. poser var trykt den korte næringsdeklaration.
De gamle klicheer var smidt ud, så I ikke havde mulighed for at gå tilbage til poser uden nøglehulsmærket.
 I havde allerede ændret emballage-designet, så ansøgningen gjaldt kun den allerede producerede emballage.
Fødevareregionen afslår dispensation Fødevareregionen afslog den 14. oktober 2009 jeres ansøgning om at anvende emballagen.
 Fødevareregionen konstaterede, at emballage med nøglehulsmærke også skal bære den »lange« næringsdeklaration, jf. næringsdeklarationsbekendtgørelsens1) § 5, stk. 3.
 Fødevareregionen begrundede afslaget med, at der ikke er mulighed for at dispensere fra kravet om mærkning med den »lange« næringsdeklaration, hverken i næringsdeklarationsbekendtgørelsen eller nøglehulsbekendtgørelsen2).
I klagede I klagede over afslaget i brev af 26. oktober 2009, da der ikke er nogen sundhedsmæssig risiko eller vildledning ved at bruge emballagerne.
 I søgte samtidig om at klagen blev tillagt opsættende virkning.
Fødevareregionen tillagde klagen opsættende virkning Fødevareregionen tillagde klagen opsættende virkning i brev af 27. oktober 2009.
Sekretariatet for Fødevare- og Veterinærklagers begrundelse for afgørelsen Fødevareregionens afslag på dispensation var korrekt Vi er enige i fødevareregionens afslag, da der ikke kan gives dispensation fra reglerne om næringsdeklaration.
Der er ikke hjemmel til at dispensere Der er ikke mulighed for at dispensere fra § 5, stk. 3, i næringsdeklarationsbekendtgørelsen.
 Fødevareregionen kan derfor ikke dispensere fra kravet om mærkning med den »lange« næringsdeklaration efter denne bestemmelse.
 Det fremgår af § 23 i delegationsbekendtgørelse for Fødevarestyrelsen3), at fødevareregionerne ikke er bemyndiget til at dispensere fra lovgivningen, medmindre muligheden for dispensation fremgår eksplicit af reglerne.
Krav om kostfibre, når nøglehulsmærket er på mel og kerner Det fremgår af § 8 med henvisning til bilag 2 i nøglehulsbekendtgørelsen, at mel og kerner skal indeholde mindst 6 g kostfibre pr. 100 g, hvis nøglehulsmærket bruges.
 Nøglehulsmærkning af mel og kerner betyder derfor, at den »lange« næringsdeklaration skal bruges (§ 5, stk. 3, i næringsdeklarationsbekendtgørelsen).
Klage over afslag på dispensation kan ikke tillægges opsættende virkning Fødevareregionen tillagde jeres klage opsættende virkning.
Fødevareregionen oplyste ikke i den forbindelse, hvilken betydning dette havde.
Hvis en myndighed tillægger en klage opsættende virkning, betyder det, at myndigheden udskyder retsvirkningen af den afgørelse, der er klaget over, indtil klagemyndigheden har truffet afgørelse i klagesagen.
Dette sker af hensyn til klager, som derefter ikke behøver at følge 1. instansens afgørelse i tiden indtil klagemyndigheden træffer afgørelse4).
Ved afslag på ansøgning om dispensation er der ikke en retsvirkning, der kan udskydes til klagerens fordel.
Dette skyldes, at hvis retsvirkningen af et afslag udskydes, er virkningen, at ansøgningen om dispensation er ubesvaret.
 Virkningen er altså ikke, at klager får en godkendelse af ansøgningen, men at den opsættende virkning er uden betydning for klager.
 Fødevareregionen burde derfor have afvist at behandle anmodningen om at tillægge klagen opsættende virkning.
*** I kan ikke klage over sekretariatets afgørelse til anden administrativ myndighed.
Venlig hilsen Kirsten Falkum Fuldmægtig, cand.jur.
 Fødevareregion Vest modtager kopi af denne afgørelse.
