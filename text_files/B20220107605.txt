Bekendtgørelse om indstillingsudvalget for Fonden for Retfærdig Omstilling I medfør af § 9 f, stk. 3, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling, jf. lovbekendtgørelse nr. 160 af 7. februar 2019, som ændret ved lov nr. 2381 af 14. december 2021, fastsættes:
 § 1. Erhvervsministeren nedsætter efter høring af klima-, energi- og forsyningsministeren et indstillingsudvalg i henhold til § 9 f, stk. 1, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling.
 Stk. 2. Indstillingsudvalget består af 14 medlemmer, herunder en formand.
 Stk. 3. Medlemmerne i indstillingsudvalget udpeges således:
 1) En formand, der skal være fra erhvervslivet og en grøn virksomhed, udpeges af erhvervsministeren.
 2) To medlemmer fra forsyningssektoren udpeges af erhvervsministeren.
 3) Et medlem fra en arbejdstagerorganisation udpeges af erhvervsministeren efter indstilling fra Fagbevægelsens Hovedorganisation.
 4) Et medlem fra en arbejdstagerorganisation udpeges af erhvervsministeren efter indstilling fra CO-Industri.
 5) Et medlem fra en arbejdstagerorganisation udpeges af erhvervsministeren efter indstilling fra Ingeniørforeningen (IDA).
 6) Et medlem fra erhvervslivet udpeges af erhvervsministeren efter indstilling fra Dansk Erhverv.
 7) Et medlem fra erhvervslivet udpeges af erhvervsministeren efter indstilling fra Dansk Industri.
 8) Et medlem fra erhvervslivet udpeges af erhvervsministeren efter indstilling fra Landbrug & Fødevarer.
 9) Et medlem fra en klimafaglig organisation udpeges af erhvervsministeren efter indstilling fra CONCITO.
 10) Et medlem fra en klimafaglig organisation udpeges af erhvervsministeren efter indstilling fra Green Power Denmark.
 11) Et medlem fra en videninstitution udpeges af erhvervsministeren efter indstilling fra Danske Universiteter.
 12) Et medlem, der skal være myndighedsrepræsentant for Nordjylland, udpeges af erhvervsministeren efter indstilling fra KKR Nordjylland.
 13) Et medlem, der skal være myndighedsrepræsentant for Syddanmark, udpeges af erhvervsministeren efter indstilling fra KKR Syddanmark.
 Stk. 4. Indstillingsudvalget sekretariatsbetjenes af Erhvervsstyrelsen.
 § 2. Indstillingsudvalget fastsætter selv sin forretningsorden i overensstemmelse med de gældende forordninger og programmer efter aftale med sekretariatet for indstillingsudvalget, jf. § 1, stk. 4.
§ 3. Indstillingsudvalget udvælger og indstiller projekter til tilsagn og afslag til Erhvervsstyrelsens afgørelse om anvendelse af tildelte midler fra Fonden for Retfærdig Omstilling.
Indstillingsudvalget fastlægger endvidere kriterier for midlernes anvendelse, jf. stk. 3, indkalder ansøgninger og kan bidrage til temaer for midlernes anvendelse.
Stk. 2. Udvælgelsen og indstillingerne skal være i overensstemmelse med 1) forordninger, 2) kommissionsbestemmelser og beslutninger, 3) Den Europæiske Unions charter om grundlæggende rettigheder, 4) fællesskabspolitikker, herunder de der vedrører konkurrencereglerne, offentlige udbud, beskyttelse og forbedring af miljøet, fjernelse af uligheder, fremme af ligestilling mellem kønnene samt ligebehandling af handicappede personer, 5) statslige regler og vejledninger, herunder blandt andet vejledning om støtteberettigelse, der efter høring af partnerskabet offentliggøres af Erhvervsstyrelsen, 6) interventioner, herunder partnerskabsaftalen mellem Danmark og Europa-Kommissionen samt det enkelte programs og territoriale plans mål, generelle kriterier og prioriteter, og 7) finansielle rammer for programmet for Fonden for Retfærdig Omstilling, herunder finansieringskilder.
 Stk. 3. Kriterier for modtagelse af tilskud fra Fonden for Retfærdig Omstilling forelægges overvågningsudvalget til godkendelse i henhold til Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik.
Stk. 4. Indstillingsudvalget kan i dennes forretningsorden, jf. § 2, bemyndige sekretariatet for indstillingsudvalget, jf. § 1, stk. 4, uden forelæggelse for indstillingsudvalget, at afgive indstilling til Erhvervsstyrelsen om tillægsbevillinger.
Tilsagnsbeløbets størrelse kan begrænses i forretningsordenen.
 § 4. Bekendtgørelsen træder i kraft den 1. juli 2022.
