Sag nr. 31: Gramex mod Sokkelund Radio.
Specifikationskravet vedr.
 benyttelsen af beskyttede fonogrammer - jf. kendelse af 10. april 1987  

 - fandtes opfyldt ved meddelelse til Gramex om, at beskyttede fonogrammer  

 ikke blev benyttet.
 I Tvangslicensnævnets sag nr. 31:
Gramex mod Sokkelund Radio blev af nævnet den 23. juni 1988 afsagt sålydende kendelse:
 Ved kendelse af 10. april 1987 (bilag 1) i en mellem Gramex og  

 Sammenslutningen af lokale radio- og TV-stationer som mandatar for en række  

 lokale radioforetagender - herunder Sokkelund Radio - verserende tvist om  

 størrelsen af vederlaget i henhold til ophavsretslovens § 47 bestemte  

 Tvangslicensnævnet følgende:
 »Det vederlag, som de af sagen omfattede lokalradioer i medfør af  

 ophavsretslovens § 47, jfr. §§ 59 og 60, vil have at betale til Gramex  

 fastsættes således:
Lokalradioer med et dækningsområde pa 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes, henholdsvis forøges beløbene  

 proportionalt.« Den 9. juni 1987 sendte Sokkelund Radio Gramex følgende skrivelse:
»Vedlagt fremsendes kr. 2.345,00 som vederlag for vort forbrug af  

 Gramex-beskyttet musik i perioden 1. april - 11. juni 1986, idet vi henviser  

 til vort brev til Dem af 14. juni 1986, hvoraf det fremgår at vi pr. 11. juni  

 1986 er ophørt med at benytte Gramex-beskyttet musik.
Da beløbet på det  

 giroindbetalingskort, De har sendt os (kr. 6.564), angives at skulle dække 7  

 måneder (1. april - 31. oktober), har vi på grundlag af dette beregnet  

 vederlaget for de 2 1/2 mdr., vi har benyttet Gramex-beskyttet musik, ialt  

 kr. 2.344,30 - men vil dog alligevel bede Dem fremsende os  

 beregningsgrundlaget for den nævnte periode.
I øvrigt: Evt. fremtidig brug af Gramex-musik på Sokkelund Radio vil der  

 næppe blive taget stilling til før på møde i september d.å.« Ved skrivelse af 16. juni 1987 anerkendte Gramex modtagelsen af det  

 tilsendte beløb, men på grund af Sokkelund Radios oplysning om, at man var  

 ophørt med at benytte Gramex-beskyttet musik tilføjede Gramex følgende:
»I den anledning bedes De venligst fremsende specifikation af den i  

 radioen siden denne dato udsendte grammofonmusik, således at Gramex kan  

 kontrollere påstandens rigtighed.
I henhold til gældende ret har radioen  

 bevisbyrden for, at der udelukkende spilles ubeskyttet grammofonmusik.
Denne  

 bevisbyrde kan De i givet fald løfte ved indsendelse af de kontrolbånd, som  

 De ifølge sendetilladelsen er pligtig at opbevare.
Såfremt det ikke er muligt at fremkomme med en specifikation af al spillet  

 grammofonmusik, er Gramex villig til at drøfte situationen med henblik på at  

 finde en for alle parter rimelig løsning.« Fortsat brevveksling førte imidlertid ikke til nogen aftale mellem  

 parterne, og Gramex har herefter under henvisning til § 54, stk. 1, i  

 ophavsretsloven indbragt sagen for Tvangslicensnævnet.
 I sagens behandling har højesteretsdommer Poul Høeg, højesteretssagfører  

 Jørgen Pedersen samt kontorchef Lise Østerborg deltaget.
 For nævnet har Gramex påstået indklagede, Sokkelund Radio, tilpligtet at  

 anerkende, at indklagede i forbindelse med offentlig fremførelse af  

 fonogrammusik skal svare vederlag til Gramex i overensstemmelse med  

 Tvangslicensnævnets kendelse af 10. april 1987, med mindre indklagede over  

 for Gramex godtgør, at man udelukkende benytter ikke beskyttede fonogrammer.
 Sokkelund Radio har påstået frifindelse.
Til støtte for sin påstand har Gramex nærmere anført, at en nærradio som  

 minimum har pligt til at oplyse, hvor mange timers fonogrammusik, der  

 spilles, og at en nærradio ikke kan unddrage sig betalingspligten ved blot at  

 meddele Gramex, at man ikke (længere) anvender fonogrammer, for hvis  

 benyttelse der skal svares vederlag til Gramex.
Det er nærradioen selv, der  

 må dokumentere rigtigheden af oplysninger om det fonogramrepertoire, der  

 benyttes, ikke Gramex, som i praksis ikke vil have nogen mulighed for at  

 følge med i nærradioernes musikforbrug, i hvert fald ikke uden så betydelige  

 omkostninger, at alle vederlag vil blive opslugt af administration.
Det følger af Tvangslicensnævnets kendelse, at en nærradio enten må betale  

 30 øre pr. minut af den samlede sendetid af fonogrammer, eller 50 øre pr.  

 minut udsendelse af beskyttede fonogrammer, såfremt nærradioen specificerer,  

 d.v.s. over for Gramex dokumenterer, hvorledes forholdet har været mellem  

 anvendelsen af beskyttet, henholdsvis ubeskyttet fonogrammusik.
Det følger  

 heraf, at nærradioen også for det tilfælde, at man ikke benytter beskyttet  

 fonogrammusik, skal dokumentere dette over for Gramex, idet man ellers må  

 falde tilbage til på almindelige regel, hvorefter der uden specifikation af  

 benyttelsen skal svares 30 øre pr. minut af den samlede sendetid af  

 fonogrammer.
Ordet »specifikation« må forstås som tilfredsstillende  

 dokumentation for fonogrambenyttelsen, hvilket betyder, at nærradioen,  

 såfremt den kun ønsker at betale for det beskyttede fonogramrepertoire, må  

 angive titler og spilletid for de benyttede fonogrammer.
I modsat fald ville  

 det være alt for enkelt for de enkelte nærradioer at komme udenom  

 betalingsforpligtelserne over for Gramex, hvortil kommer, at Gramex over for  

 sine medlemmer har en forpligtelse til at kontrollere, at betalingerne fra  

 nærradioerne foregår på et korrekt grundlag, herunder at den enkelte  

 nærradios opfattelse af det komplicerede spørgsmål, hvad der retligt er  

 ikke-beskyttet repertoire, er korrekt.
 Sokkelund Radio har overfor det således anførte til begrundelse af  

 frifindelsespåstanden gjort gældende, at indklagede nøje har overholdt  

 bestemmelsen om specifikation i nævnets kendelse af 10. april 1987.
 Kendelsen pålægger alene specifikation af den anvendte beskyttede musik -  

 for at undgå at skulle betale for den samlede sendetid af fonogrammer, - men  

 når beskyttet musik faktisk ikke anvendes, kan man ikke specificere  

 benyttelsen af sådan musik yderligere end ved at meddele dette faktum.
 Der er pligt til specifikation, og den er opfyldt, men der er ikke efter  

 kendelsen af 10. april 1987 nogen pligt til yderligere at dokumentere, at man  

 ikke anvender beskyttet musik.
Såfremt Gramex betvivler rigtigheden af indklagedes oplysninger, må det  

 være Gramex, der - evt. ved stikprøvekontrol - i hvert fald sandsynliggør, at  

 indklagedes oplysninger ikke er rigtige.
Indklagede er iøvrigt fortsat  

 indstillet på at medvirke til en ordning, hvorefter man i gensidig tillid  

 foretager en stikprøvekontrol.
 Nævnet skal udtale følgende:
Efter kendelsen af 10. april 1987 er det for at undgå at skulle svare  

 afgift på 30 øre pr. minut af den samlede sendetid af fonogrammer alene en  

 betingelse, at vedkommende lokalradio har afgivet specifikation af  

 benyttelsen af beskyttede fonogrammer.
Såfremt en lokalradio ikke mener at  

 have benyttet beskyttede fonogrammer, findes specifikationskravet opfyldt ved  

 en meddelelse til Gramex om, at sådanne fonogrammer ikke er benyttet.
Indklagedes frifindelsespåstand tages herefter til følge, hvorfor bestemmes:
 Indklagede, Sokkelund Radio, frifindes.
