Betænkning afgivet af Skatteudvalget den 6. september 2012 Betænkning over Forslag til lov om ændring af ligningsloven, lov om en børne- og ungeydelse, personskatteloven (Skattereformen  forhøjelse af beskæftigelsesfradraget og topskattegrænsen, ekstra beskæftigelsesfradrag for enlige forsørgere, aftrapning af børne- og ungeydelsen for familier med høje indkomster m.v.) [af skatteministeren (Thor Möger Pedersen)] 1. Ændringsforslag Liberal Alliances medlem af udvalget har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 14. august 2012 og var til 1. behandling den 20. august 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 2. juli 2012 dette udkast til udvalget, jf. alm. del  bilag 305. Den 14. august 2012 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 30 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, S, RV, SF og KF) indstiller lovforslaget til vedtagelse uændret.
Flertallet vil stemme imod de stillede ændringsforslag.
Venstres og Det Konservative Folkepartis medlemmer af udvalget udtaler, at Venstre og Det Konservative Folkeparti er en del af skatteaftalen.
Det skyldes, at Venstre og Det Konservative Folkeparti fik afgørende indrømmelser til aftalen i forhold til regeringens udspil til en skattereform.
For Venstre og Det Konservative Folkeparti var det helt afgørende, at boligejerne skulle kunne fortsætte med den tryghed, som skattestoppet siden 2001 under VK-regeringen har betydet.
For Venstre og Det Konservative Folkeparti var det helt afgørende, at der ikke blev foretaget et angreb på folkepensionens grundbeløb, som regeringen lagde op til i sit udspil.
For Venstre og Det Konservative Folkeparti var det endvidere afgørende, at den foreslåede aldersdiskrimination, som regeringen lagde op til i sit udspil, blev fjernet.
Endelig var det helt centralt, at skattereformen indeholder reelle skattelettelser for knap 8 mia. kr., jf. skatteministerens svar af 3. september 2012 på L 194  spørgsmål 19.
Venstre og Det Konservative Folkeparti havde gerne set, at en endnu større del af skatteaftalen var blevet finansieret med midler uden for skattesystemet.
Venstre og Det Konservative Folkeparti opnåede dog så store indrømmelser, at aftalen indeholder reelle skattelettelser for knap 8 mia. kr.
Venstre og Det Konservative Folkeparti finder, at det er helt afgørende, at det skal kunne betale sig at arbejde.
Derfor indførte VK-regeringen i sin tid beskæftigelsesfradraget, afskaffede mellemskatten og løftede hundredetusinder ud af topskatten.
Lempelserne med skatteaftalen ligger derfor i fin forlængelse af VK-regeringens tiltag på skatteområdet: højere gevinst ved at være i beskæftigelse i forhold til at være på passiv forsørgelse, og at færre skal betale den højeste marginalskat.
Begge elementer gavner arbejdsudbuddet og giver en større tilskyndelse til både at være i beskæftigelse, uddanne sig og yde en ekstra indsats.
Fra begyndelsen af forløbet omkring skatteaftalen har Venstre og Det Konservative Folkeparti gjort det klart, at en række af de aftalte skattefinansieringsforslag bestemt ikke er uproblematiske.
Desværre har regeringen ikke været indstillet på at forbedre skatteaftalen, bl.a. når det gælder skatteforholdene for udsendte danskere.
Venstre og Det Konservative Folkeparti står naturligvis ved den indgåede aftale, men ærgrer sig over, at regeringen ikke har været villig til at lytte til den berettigede kritik.
 Venstre og Det Konservative Folkeparti bemærker, at der i skatteaftalen alene er to bindinger på aftalepartierne.
For det første ligger boligejernes skatteforhold fast frem til 2020. Venstre og Det Konservative Folkeparti har siden 2001 stået vagt om trygheden for boligejerne.
At aftalen indeholder, at også regeringen er bundet til denne målsætning de kommende år, er positivt og sikrer tryghed for den enkelte boligejer og boligmarkedet generelt.
For det andet betyder de ændrede skatteforhold for kapitalpensioner, herunder rabatten ved udbetaling i 2013, at der er betydelig usikkerhed om provenuet af denne del af skatteaftalen.
For Venstre og Det Konservative Folkeparti har det været afgørende, at måtte provenuet blive større end regeringens vurderinger, vil merprovenuet ubeskåret gå til at nedbringe statens gæld.
Uden denne binding ville der være en risiko for, at et ekstraprovenu ville blive anvendt som kortvarig finansiering, og dermed ville der mangle finansiering i fremtiden.
Et mindretal i udvalget (DF og EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Dansk Folkepartis medlemmer af udvalget mener, at indtægtsreguleringen af børne- og ungeydelsen er udtryk for ren lovsjusk, da den fremover kommer til at ramme vidt forskelligt, alt efter om man er gift eller ugift.
Selv for de ugifte rammer den også forskelligt, alt efter om det er manden eller kvinden, der har indtægten.
Lovgivningen skal selvfølgelig virke ens for alle, hvilket den ikke kommer til med dette lovforslag.
Hvis manden i et gift par har en indtægt på f.eks. 900.000 kr., bliver parret modregnet, men hvis parret er ugift, bliver parret ikke modregnet.
Det giver ikke mening, og forskelsbehandlingen bliver endnu værre.
Hvis det er ugifte par, og manden har indtægten, bliver parret ikke modregnet i børnechecken, men hvis det omvendt er kvinden der tjener godt, mister de 4.000 kr.
Dansk Folkeparti er modstandere af, at man vedtager en lov, der virker så forskelligt og åbenlyst bærer præg af lovsjusk.
Lovforslaget er ikke blot et angreb på ægteskabet, da det bedst kan betale sig ikke at være gift, men det er også klar diskriminering af kvinden.
Skatteministeren har i svar til udvalget skrevet, at man er klar over de uhensigtsmæssigheder, loven medfører, og at man gerne vil kigge på en løsning, men vel at mærke først efter loven er vedtaget.
Det er et meget dårligt stykke politisk håndværk, at man først kigger på en løsning bagefter.
Hvis man står og er ved at grave et hul, og så finder ud af, at man graver det forkerte sted, stopper man med at grave og venter, til man har fundet det rigtige sted, inden man graver igen.
 På samme måde giver det på ingen måde mening, at partierne bag skattereformen vil vedtage forringelsen af børne- og ungeydelsen, når alle er enige om, at det ikke kan lade sig gøre på en fornuftig måde på nuværende tidspunkt.
Forhøjelsen af beskæftigelsesfradraget er en positiv del af skattereformen, da det betyder, at det reelt bedre kan betale sig at gå fra passiv forsørgelse til at tage et arbejde.
Det giver en lettelse for de laveste indkomster, hvilket Dansk Folkeparti finder positivt.
Forhøjelsen af beskæftigelsesfradraget for enlige forsørgere er også umiddelbart positivt, da det også hjælper til, at det bedre skal kunne betale sig at arbejde for dem.
Dansk Folkeparti frygter dog, at det vil medføre øget socialt bedrageri, ved at folk spekulerer i, om det bedre kan betale sig at bo hver for sig.
Et andet mindretal i udvalget (LA) vil redegøre for sin stillingtagen til lovforslaget ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (LA), tiltrådt af et mindretal (DF og EL):
 1) Titlen affattes således:
»Forslag til Lov om ændring af ligningsloven og personskatteloven (Skattereformen  forhøjelse af beskæftigelsesfradraget og topskattegrænsen, ekstra beskæftigelsesfradrag for enlige forsørgere m.v.)«.
[Konsekvensændring som følge af, at den foreslåede indkomstregulering af børne- og ungeydelsen foreslås at udgå af lovforslaget, jf. ændringsforslag nr. 2] Til § 2 2) Paragraffen udgår.
[Den foreslåede indkomstregulering af børne- og ungeydelsen foreslås at udgå af lovforslaget] Til § 4 3) Stk. 4 udgår.
 Stk. 5 og 6 bliver herefter stk. 4 og 5.
[Konsekvensændring som følge af, at den foreslåede indkomstregulering af børne- og ungeydelsen foreslås at udgå af lovforslaget, jf. ændringsforslag nr. 2] Bemærkninger Til nr. 1-3 Ændringsforslagene indebærer, at den foreslåede indkomstregulering af børne- og ungeydelsen udgår af lovforslaget.
Ane Halsboe-Larsen (S) Benny Engelbrecht (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Stine Brix (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
