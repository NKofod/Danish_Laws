 Antaget, at en arbejdsløshedskasse uden medlemmernes samtykke lovligt  

 kunne videregive oplysninger om aktuelt medlemskab til arbejdsgiveren til  

 brug for betaling af dagpengegodtgørelse for 1.
 ledighedsdag.
 En arbejdsløshedskasse rejste spørgsmålet om en arbejdsgivers adgang til  

 af en arbejdsløshedskasse at få bekræftet, at en lønmodtager er medlem af  

 arbejdsløshedskassen.
Direktoratet for Arbejdsløshedsforsikring har i henhold til § 84, stk. 7,  

 i lov om arbejdsformidling og arbejdsløshedsforsikring m.v. udstedt  

 bekendtgørelse nr. 875 af 29. december 1988 om arbejdsgiverens betaling af en  

 dagpengegodtgørelse for 1. ledighedsdag samt udarbejdet et udkast til  

 vejledning om anvendelsen af reglerne i bekendtgørelsen.
Arbejdsløshedskassen  

 anførte i den anledning, at det i udkastets vejledning i første afsnit er  

 anført, at en arbejdsgiver af en arbejdsløshedskasse kan få bekræftet, at en  

 lønmodtager er medlem af arbejdsløshedskassen.
Denne oplysning er nødvendig  

 til brug for arbejdsgiveren, der skal betale for 1. ledige dag, idet  

 bekendtgørelsen omhandler medlemmer af statsanerkendte arbejdsløshedskasser.
 Arbejdsløshedskassen ønskede Registertilsynets stillingtagen til, hvorvidt  

 der var hjemmel til at give adgang til de enkelte (i princippet private)  

 arbejdsløshedskassers medlemsregistre, og om der ikke burde udfærdiges meget  

 nøje retningslinier for, hvordan en sådan adgang til arbejdsløshedskassernes  

 medlemsoplysninger skulle registreres.
 Arbejdsministeriets  Departement udtalte, at 1. ledighedsdag ifølge  

 arbejdsløshedsforsikringsloven som hovedregel skal betales af arbejdsgiveren,  

 og da medlemmet som hovedregel ikke modtager arbejdsløshedsdagpenge fra  

 arbejdsløshedskassen for den pågældende dag, fandt  Arbejdsministeriets  

  Departement, at det er i medlemmets interesse, at arbejdsgiveren får  

 oplysningen om lønmodtagerens medlemskab af forsikringsordningen  

 (arbejdsløshedskassen), ligesom det nu er et naturligt led i  

 arbejdsløshedskassernes interesse i at sikre medlemmerne en økonomisk bistand  

 på 1. ledighedsdag at bekræfte et sådant medlemskab.
Et af kravene for at få den i arbejdsløshedsforsikringsloven nævnte  

 betaling fra arbejdsgiveren for 1. ledighedsdag er, at lønmodtageren er  

 medlem af en arbejdsløshedskasse.
Det er derimod ikke et krav, at medlemmet  

 er dagpengeberettiget, eller at det oplyses, hvilken dagpengesats, medlemmet  

 er berettiget til m.v.
Det er således alene medlemmets oplysning om, at den  

 pågældende er medlem af en arbejdsløshedskasse, som arbejdsgiveren vil kunne  

 få bekræftet.
I det foreliggende tilfælde lagde Registertilsynet til grund, at der var  

 tale om videregivelse af oplysninger til en arbejdsgiver, hvor videregivelsen  

 generelt måtte antages at være af interesse for medlemmet, da vedkommende  

 ikke kunne få udbetalt dagpenge af arbejdsgiveren, hvis medlemskabet ikke  

 kunne dokumenteres.
Desuden måtte det tillægges betydning, at bestemmelsen i  

 vejledningen om, at en arbejdsgiver kunne få bekræftet en lønmodtagers  

 medlemskab af en arbejdsløshedskasse, var blevet indsat efter en drøftelse  

 med  Arbejdsløshedskassernes  Samvirke.
På denne baggrund var Registertilsynet af den opfattelse, at det ikke  

 kunne antages at stride mod lov om private registre m.v. § 4, stk. 2, at en  

 arbejdsløshedskasse uden medlemmernes samtykke videregav oplysninger om  

 aktuelt medlemskab til arbejdsgiveren til brug for betaling af en  

 dagpengegodtgørelse for 1. ledighedsdag.
Den enkelte arbejdsløshedskasse  

 kunne imidlertid som registeransvarlig selv træffe beslutning om, at  

 videregivelse af oplysninger om medlemskab kun kunne finde sted efter  

 indhentet samtykke fra medlemmet.
