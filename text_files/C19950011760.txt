1. Indledning Presseberedskabet er en del af det samlede beredskab for krise eller krig.
I hverdagen varetager pressen nyhedsformidlingen.
Myndighederne løser sine  

 informationsopgaver over for befolkningen på en række forskellige måder bl.a.  

 ved udsendelse af pressemeddelelser, afholdelse af pressemøder osv.
Målrettet  

 information til borgerne om konkrete forhold løses enten ved direkte  

 information, formidlet af myndighederne selv, eller i et samarbejde med  

 pressen.
 Der er en principiel skillelinie mellem nyhedsformidling og information.  

 Det er nødvendigt for befolkningens tiltro til pressen, at pressen kan udføre  

 sine opgaver som en ansvarlig og kritisk presse, uafhængig af myndighedernes  

 kontrol.
 Ud fra princippet om, at de, der løser en opgave i hverdagen, også bør  

 gøre det i tilfælde af krise eller krig, er det op til myndighederne,  

 nyhedsbureauerne og nyhedsmedierne at planlægge for, hvordan  

 informationsopgaven og nyhedsformidlingen videreføres i sådanne situationer.
 Skillelinien mellem nyhedsformidling og information skal fortsat  

 overholdes også under krise eller krig, men netop for sådanne situationer er  

 der brug for at planlægge og øve spillereglerne og samarbejdet.  

 Beredskabsstyrelsen yder vejledning ved denne planlægning.
Planlægning af beredskabet for krise eller krig sker på grundlag af det  

 efterretningsmæssige planlægningsgrundlag (tidligere benævnt  

 »trusselsbilledet«), der udarbejdes af forsvaret og anvendes af  

 såvel statslige som kommunale myndigheder.
Ifølge det efterretningsmæssige  

 planlægningsgrundlag har den sikkerhedspolitiske udvikling medført, at  

 varslingstiden for en større europæisk krise - og dermed varslingstiden for  

 et eventuelt angreb på dansk område - er væsentligt forøget.
Den forlængede  

 varslingstid indebærer, at den hidtidige planlægning bør tages op til  

 revision med hensyn til hvilke foranstaltninger der bør foretages allerede i  

 fredstid, og hvilke der kan udskydes til senere.
Planlægningen skal under  

 alle omstændigheder gennemføres i fredstid, for uden den fornødne planlægning  

 vil det ikke være muligt at etablere det fornødne beredskab under krise eller  

 krig.
 I disse overvejelser bør indgå - på den ene side forøgelsen af  

 varslingstiden - på den anden side den generelle usikkerhed vedrørende den  

 sikkerhedspolitiske udvikling, samt usikkerheden om, hvilken forberedelsestid  

 der i den aktuelle situation vil være til rådighed, fra de overordnede  

 beslutninger om iværksættelse træffes, til beredskabet skal være etableret.
2. Det retlige grundlag Det retlige grundlag for presseberedskabet er beredskabsloven, lov nr.  

 1054 af 23. december 1992, der i § 2 fastslår at »det civile beredskabs  

 opgave er at planlægge og træffe foranstaltninger med henblik på under krise  

 eller krig at videreføre samfundets funktioner samt at yde støtte til landets  

 samlede forsvar«.
Lov om radio- og fjernsynsvirksomhed, lovbekendtgørelse nr. 578 af 24.  

 juni 1994, indeholder i § 7, stk. 7, og § 18, stk. 5, bestemmelser om, at  

 Danmarks Radio og TV 2 er forpligtet til at udsende meddelelser af  

 beredskabsmæssig betydning til befolkningen.
De nærmere regler herom er  

 fastsat i bekendtgørelse nr. 717 af 28. oktober 1991 om Danmarks Radios og TV  

 2's forpligtelse til at udsende meddelelser af beredskabsmæssig betydning  

 (beredskabsmeddelelser), jf. nærmere punkt 5.
Af § 51, stk. 3, i lov om radio- og fjernsynsvirksomhed fremgår endvidere,  

 at det kan pålægges indehavere af en sendetilladelse (lokal radio- og  

 fjernsynsvirksomhed) at medvirke til udsendelse af meddelelser af  

 beredskabsmæssig betydning til befolkningen.
Regler herom planlægges ikke  

 udsendt.
Herudover findes regler af betydning for presseberedskabet i  

 bekendtgørelse nr. 1070 af 15. december 1994 om civilregioner m.v.
Efter  

 bekendtgørelsens § 6 varetager den regionale informationstjeneste under krise  

 eller krig informationsopgaver efter retningslinier, fastsat af  

 regionsledelsen, jf. nærmere punkt 3.
3. Informationsopgaven Som et led i planlægningen af regeringens fortsatte funktion under krise  

 eller krig er der planlagt oprettet en central informationstjeneste.  

 Samspillet mellem befolkningen, pressen og de offentlige myndigheder er en  

 vigtig del af krisestyringsprocessen, og det er derfor vigtigt, at der er  

 planlagt for, hvorledes denne opgave løses mest hensigtsmæssigt.
Den centrale informationstjeneste består af en leder fra  

 Udenrigsministeriets informationssekretariat og af et antal  

 informationssagkyndige fra Udenrigsministeriet og Forsvarskommandoen.  

 Ministerierne yder den centrale informationstjeneste bistand ad hoc.  

 Offentlige og private virksomheder og institutioner (f. eks.
Danmarks Radio,  

 TV 2 og Ritzaus Bureau) samarbejder efter behov med den centrale  

 informationstjeneste ved udførelsen af disse opgaver.
Den centrale informationstjeneste har under krise eller krig til opgave at  

 holde pressen orienteret om situationen, herunder udsende pressemeddelelser  

 og afholde pressemøder.
Endvidere har den centrale informationstjeneste til  

 opgave at orientere regeringen om de vigtigste nyheder samt at rådgive  

 regeringen om dens information af pressen og befolkningen.
Ved løsning af sine opgaver samarbejder den centrale informationstjeneste  

 med de regionale informationstjenester, der under krise eller krig er  

 planlagt oprettet ved hver af landets syv civilregioner.
Det er  

 regionsamtmandens ansvar at organisere den regionale informationstjeneste.  

 Det forudsættes, at den sammensættes af informationssagkyndige i regionen,  

 herunder fra den trykte presse og Danmarks Radio's regionalradioer.
Den regionale informationstjeneste har til opgave at holde pressen  

 orienteret, udarbejde pressemeddelelser, arrangere pressemøder og orientere  

 regionsledelsen (dvs. cheferne for henholdsvis militærregionen,  

 politiregionen, civilregionen og beredskabsregionen) om væsentlige regionale  

 nyheder.
Informationstjenesten har endvidere til formål at rådgive  

 regionsledelsen om informationsspørgsmål.
 Den centrale informationstjeneste holder under krise eller krig de  

 regionale informationstjenester orienteret om sin virksomhed og viderebringer  

 regionale informationer til regeringen.
Såvel den centrale informationstjeneste som de regionale  

 informationstjenester er planlagt oprettet for at bistå myndighederne i  

 løsningen af disses informationsopgaver.
Ikke mindst af hensyn til samspillet  

 mellem myndighederne og befolkningen under krise eller krig er det vigtigt,  

 at det fortsat er den myndighed, som plejer at informere borgerne, der også  

 gør det under krise eller krig, men behovet for at koordinere myndighedernes  

 information vil stige i sådanne situationer.
Det er derfor vigtigt, at det  

 planlægges og øves, hvorledes der sikres den fornødne koordination mellem  

 centrale myndigheder og mellem centrale, regionale og lokale myndigheder.
 I den kommunale beredskabsplanlægning planlægges der for, hvordan den  

 kommunale informationsvirksomhed kan fortsætte under krise eller krig.  

 Formålet hermed er at sikre, at de relevante oplysninger om forhold, som  

 kommunen er ansvarlig for, når ud til borgerne på det rigtige tidspunkt og i  

 en form, der gør det muligt for borgerne at handle i overensstemmelse med  

 informationerne.
4. Nyhedsformidlingen Det er pressens opgave at varetage nyhedsformidlingen, og det er pressens  

 eget ansvar at planlægge for, at denne funktion også kan fortsætte under  

 krise eller krig.
 Ligesom det gælder for planlægningen af informationsberedskabet, jf.  

 ovenfor, må der foretages en afvejning af konsekvenserne af den forøgede  

 varslingstid sammenholdt med den påkrævede forberedelsestid.
Nyhedsformidlingen er præget af et højt dagligt beredskab, der er velegnet  

 til at danne grundlaget for en omstilling til forhold under krise eller krig.  

 På visse »nøgleområder« kan det være påkrævet at træffe særlige  

 beredskabsforanstaltninger som f.eks. forsyning, designering (fritagelse for  

 mødepligt ved forsvaret eller redningsberedskabet), kommunikation m.v.
Det er  

 pressens eget ansvar at identificere sådanne »nøgleområder«, jf.  

 nærmere punkt 6.
5. Samarbejdet mellem myndighederne og  

 nyhedsformidlingen Som nævnt er der en principiel skillelinie mellem nyhedsformidlingsopgaven  

 og myndighedernes informationsopgaver.
Der er dog også et vigtigt  

 samarbejdsområde mellem pressen og myndighederne.
Myndighederne har brug for pressen ved sin information af befolkningen, og  

 befolkningen har behov for nøjagtige, rettidige og relevante oplysninger fra  

 myndighederne.
Under krise eller krig kan det have direkte betydning for  

 befolkningens liv og sundhed, at samarbejdet er velfungerende.
Som et led i dette planlægningsarbejde har Beredskabsstyrelsen nedsat et  

 udvalg vedrørende pressens beredskab.
Det har til opgave, at rådgive  

 Beredskabsstyrelsen om såvel planlægningen af informationsberedskabet for  

 katastrofer, krise eller krig som koordinationen af presseberedskabet i  

 øvrigt.
Beredskabsstyrelsen varetager formandskab og sekretariat for  

 udvalget, der i øvrigt består af repræsentanter for Danmarks Radio, TV 2,  

 Ritzaus Bureau, den trykte presse, Udenrigsministeriet, Forsvarskommandoen og  

 Dansk Journalistforbund.
 Ifølge bekendtgørelsen om beredskabsmeddelelser er Danmarks Radio og TV 2  

 forpligtet til at udsende meddelelser af beredskabsmæssig betydning, når der  

 er en »akut situation af livstruende karakter for et større antal  

 mennesker«.
 Til opfølgning af disse bestemmelser er der den 23. juni 1995 indgået en  

 ny aftale mellem Beredskabsstyrelsen, Danmarks Radio og TV 2 om  

 fremgangsmåden ved udsendelse af beredskabsmeddelelser (alarmeringsaftalen).
I sådanne situationer undergiver Danmarks Radio og TV 2 ikke meddelelser  

 fra myndighederne en almindelig journalistisk bearbejdning ud fra pressens  

 sædvanlige kriterier.
Men forudsætningen herfor er, at alarmeringsaftalens og  

 bekendtgørelsens klare kriterier er opfyldt.
Det er myndighedernes ansvar at  

 afgøre, om dette er tilfældet.
6. Praktiske forudsætninger for presseberedskabet For såvel nyhedsformidlingen som myndighedernes varetagelse af  

 informationsopgaverne kan der opstå en række problemer omkring de  

 personalemæssige ressourcer, tilvejebringelse af de fornødne forsyninger,  

 indretning af lokaler og sikring af kommunikationsmidler og andre forhold af  

 praktisk art, hvis løsning er væsentlig for, at presseberedskabet kan bringes  

 til at fungere.
 Det anbefales, at disse problemer enten løses i den konkrete planlægning,  

 eller at det i de enkelte planer beskrives, hvorledes problemerne kan løses.
Der kan således opstå spørgsmål om at fritage mobiliseringspligtige fra  

 deres mødepligt ved forsvaret eller redningsberedskabet, således at de kan  

 indgå i den centrale informationstjeneste eller ved de regionale  

 informationstjenester.
Ligeledes kan der være behov for at fritage personer,  

 der skal kunne fortsætte deres funktion som ledere af eller som  

 nøglemedarbejdere i myndighedernes informationsafdelinger, i nyhedsbureauer  

 og nyhedsmedier.
En sådan fritagelse for mødepligt betegnes designering.
Der  

 henvises til bekendtgørelse nr. 934 af 6. december 1993 om fritagelse for  

 mødepligt ved redningsberedskabet og forsvaret under krise eller krig  

 (designering), og vejledning nr. 192 af 6. december 1993 om samme emne.
Der kan desuden være behov for sikring af telefoner, telex og telefax hos  

 myndigheder og virksomheder, der har behov for at kunne foretage opkald og  

 sende under forhold, hvor almindelig anvendelse af disse kommunikationsmidler  

 ikke kan finde sted.
Beredskabsstyrelsen kan give nærmere oplysninger om  

 kriterierne herfor samt om, hvem der sørger for, at de pågældende  

 installationer bliver sikret, således at vigtig telefontrafik m.v. kan  

 afvikles.
 Det bør ligeledes overvejes, om det i tilfælde af krise eller krig er  

 muligt at fortsætte virksomheden i de normale lokaler, og om der bør  

 indrettes nødstudier eller lignende i sikrede lokaliteter.
For så vidt angår forsyning med olie, el, naturgas m.v. samt andre  

 forsyninger til produktionen, må der planlægges herfor i samarbejde med de  

 relevante myndigheder, dvs. bl.a.
Erhvervsfremme Styrelsen, jf.  

 bekendtgørelse nr. 331 af 14. maj 1990 om prioriterede virksomheder m.v., og  

 Energistyrelsen.
