Fremsat den 30. oktober 2020 af Kirsten Normann Andersen (SF) og Jacob Mark (SF) Forslag til folketingsbeslutning om at indføre en autorisationsordning for social- og sundhedshjælpere Folketinget pålægger regeringen at indføre en autorisationsordning for social- og sundhedshjælpere senest den 1. marts 2021, så de bliver omfattet af lov om autorisation af sundhedspersoner og om sundhedsfaglig virksomhed.
Bemærkninger til forslaget Hen over sommeren har der været sager om manglende pleje og omsorg på en række plejehjem.
I den forbindelse har der været mange forslag til, hvordan man kan styrke kvaliteten af og tilsynet med ældreplejen.
SF mener ikke, at der findes én løsning på problemerne i ældreplejen og ældreomsorgen.
Hvis man vil sikre et løft af den generelle ældrepleje, så skal der på sigt tilføres flere ressourcer, for området har været under budgetmæssigt pres siden midten af 00'erne.
Derudover oplever brugerne af ældrepleje ofte manglende kontinuitet i plejen, fordi man ikke over en bred kam arbejder med faste teams i plejen.
Det kan der være mange gode grunde til, f.eks. rekrutteringsproblemer og mange uuddannede, men det skyldes desværre også, at man ikke satser på det i alle kommuner.
SF mener imidlertid også, at der skal være mulighed for at rydde ud i brodne kar.
Derfor foreslår SF, at autorisationsordningen for sundhedspersoner også skal omfatte social- og sundhedshjælpere, så man både kan skabe mere respekt om deres virke og faglighed, men lige så vigtigt skabe større klarhed om konsekvenserne af omsorgssvigt.
I lov om autorisation af sundhedspersoner fremgår det klart og tydeligt, at man kan fratage dem, som overtræder loven, deres autorisation, hvis de er til fare for patientsikkerheden på grund af en fysisk tilstand, der gør den pågældende uegnet til udførelse af erhvervet, eller hvis de udviser grov forsømmelighed ved udførelse af erhvervet.
Det var eksempelvis tilfældet, da medierne i sensommeren 2020 viste en video, som en medarbejder havde optaget hos en dement borger, hvor borgeren både blev hånet og efterladt forvirret og fortvivlet.
I øvrigt mener forslagsstillerne også, at social- og sundhedshjælpernes virke falder klart inden for autorisationslovens formål, som er at styrke patientsikkerheden og fremme kvaliteten af sundhedsvæsenets ydelser, hvor andres virksomhed på det pågældende virksomhedsområde kan være forbundet med fare eller særlig fare for patienter.
Social- og sundhedshjælperne står ofte alene med et stort ansvar, hvor det ikke er ualmindeligt, at de f.eks. på en nattevagt har ansvar for 30-50 borgere med ofte alvorlig demens og en række af forskellige lidelser i forhold til kredsløb, hjerte-kar-sygdomme, gigt m.m.
Derfor er det vigtigt, at vi får skabt respekt om social- og sundhedshjælpernes faglighed og virke.
 Den foreslåede lovændring vil formentlig ikke koste store beløb ud over registreringen, eftersom Styrelsen for Patientsikkerhed i forvejen fører tilsyn med faglig virksomhed, der udøves af de fleste andre autoriserede sundhedspersoner og sundhedspersoner, der handler på disses ansvar, og med sygehuse, plejehjem m.m.
Skriftlig fremsættelse Kirsten Normann Andersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre en autorisationsordning for social- og sundhedshjælpere.
(Beslutningsforslag nr.
B 62) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
