Landsskatteretskendelse af 7. august 2002 vedr. legat -  

 rentenydelsesforpligtelse A Legat klager over, at det er anset for rette indkomstmodtager  

 vedrørende renteindtægter, der er anvendt til vedtægtsmæssige uddelinger  

 efter  

 en rentenydelsesforpligtelse.
Det er oplyst, at legatet er en sammenslutning af 3 tidligere  

 selvstændige legater, og at dets kapital er delt i to afdelinger, hvor  

 afdeling  

 B består af den kapital, der tilhørte afdeling B i et af de tidligere  

 selvstændige legater, As legat, samt de kapitaler, der  

 tilhørte de 2 andre  

 tidligere selvstændige legater.
Afdeling C består af den kapital, der  

 tilhørte  

 afdeling C i det tidligere As legat.
Af legatets vedtægter  

 fremgår bl.a.  

 følgende:
 § 3.
 Legatets formål er at støtte:
 a)Værdige trængende personer, som har været knyttet til A/S D  

 eller A/S E samt disses hustruer (eventuelt fraseparerede eller fraskilte) og  

 enker.
 b)Direktør A og hustru fru Fs slægtninge, derunder adoptivbørn.
 c)Medlemmer af direktør A og fru Fs private husstand, som har  

 været i deres tjeneste i mindst 10 år.
 d)Institutioner og foreninger, som har tilknytning til X samt  

 velgørende institutioner, som direktør A har haft interesse for og støttet.
 § 4.
 Renteindtægten af afdeling B tjener straks til opfyldelse af  

 legatets formål, fortrinsvis til det i § 3 a nævnte.
90 % af renteindtægten af afdeling C skal deles lige mellem  

 direktør As 2 døtre, boende i hhv.
Sverige og Danmark, så længe de  

 lever.
Dør  

 en af dem efterladende sig børn (adoptivbørn), indtræder disse i deres afdøde  

 moders ret.
Efterlader den pågældende sig ikke børn, erholder den  

 længstlevende  

 af døtrene hele indtægten.
Når begge døtrene er afgået ved døden, deles  

 indtægterne mellem disses børn (adoptivbørn), således at de alle får lige  

 meget.
Når såvel døtrene som disses børn (adoptivbørn) er afgået ved døden,  

 overføres afdeling Cs kapital til afdeling B.
 Det bemærkes, at den ene af døtrene ikke har livsarvinger  

 (adoptivbørn), og at den anden datter kun har én adoptivsøn.
Dersom ikke hele et års renteindtægt medgår til udredelse af  

 legatportioner, anvendes den overskydende del enten til forøgelse af  

 legatkapitalen eller til uddeling det følgende år. Det er oplyst, at legatet i 1997 dels udbetalte 30.759,84 kr.  

 til den ene datter som rentenydelse, samt at legatet foretog uddelinger på i  

 alt 30.000 kr., hvoraf en del hidrørte fra tidligere års hensættelser.
Det er endvidere oplyst, at den i Sverige bosiddende datter  

 afgik ved døden i 2000, og at rentenydelsesretten herefter overgik til hendes  

 søn.
I forbindelse hermed blev der beregnet og betalt yderligere boafgift på  

 37.691 kr. i boet efter A, død i juli 1947.
De kommunale skattemyndigheder har anset de foretagne  

 udbetalinger for uddelinger foretaget i henhold til legatets vedtægter,  

 således  

 at der er fradrag for dem i medfør af FBL § 4, stk. 2. Da den afdøde datter  

 ikke er skattepligtig i Danmark, er beløbet ikke fradragsberettiget i medfør  

 af  

 denne bestemmelse.
Skattemyndighederne har bl.a. anført, at der ikke er tale  

 om  

 en rentenydelsesret for de i fundatsens § 4 nævnte personer, men alene om  

 bestemmelser om forpligtelse for legatet til uddeling.
Legatet må ifølge  

 fundatsen anses for rette indkomstmodtager af samtlige indtægter, der  

 hidrører  

 fra de legatet tilhørende formuegoder, og legatet skal heraf uddeles til  

 opfyldelse af forpligtelserne ifølge § 3 og 4 i fundatsen.
Der er herved  

 videre  

 lagt vægt på, at legatet frit kan omlægge kapitalen, og at der således ikke  

 fra  

 stifters side er foretaget en båndlæggelse til sikring af, at kapitalen giver  

 et bestemt afkast.
Af fondslovens § 29, stk. 1, fremgår det, at det påhviler  

 legatets bestyrelse at anvende årets overskud til formål, der er fastsat i  

 vedtægten.
Uanset om der er tale om rentenydelsesforpligtelser eller  

 uddelinger  

 har bestyrelsen således ingen lovlige muligheder for at hindre udbetalinger  

 fra  

 legatet.
Der er på vegne legatet nedlagt påstand om, at  

 indkomstansættelsen ændres til det selvangivne.
Det er til støtte herfor  

 bl.a.  

 anført, at legatet ikke er indkomstmodtager for beløb omfattet af en  

 rentenydelsesforpligtelse, idet det derimod er rentenyderen, som opfattes som  

 indkomstmodtager.
Der er ikke hjemmel til et krav om særskilt  

 udskillelse/båndlæggelse  

 af den del af legatets kapital, hvorpå der hviler en  

 rentenydelsesforpligtelse.  

 Der er herved bl.a. henvist til betænkning nr. 970 om fonde, s. 69, hvoraf  

 bl.a. fremgår følgende:
 Reglen er efter udvalgets opfattelse ikke til hinder for, at  

 stifteren i fundatsen tillægger bestyrelsesmedlemmer eller andre en  

 rentenydelsesret eller andre rettigheder, der ikke forudsætter en beslutning  

 fra bestyrelsen.
I det omfang stifteren tillægger meget nære pårørende  

 rentenydelsesret, afhænger det af almindelige regler, om der er foretaget den  

 fornødne udskillelse fra stifterens formue.
Dette spørgsmål må afklares ved  

 fondens registrering. I betænkningen tages der stilling til, at det ved rentenydelse  

 til meget nære pårørende skal sikres, at der er sket tilstrækkelig  

 udskillelse  

 fra stifterens formue.
Det fremgår derimod ikke af betænkningen, at der i  

 relation til rentenydelsesforpligtelser skal ske særskilt  

 udskillelse/båndlæggelse af den del af kapitalen, der vedrører  

 rentenydelsesforpligtelsen.
Det fremgår endvidere af En Fondsbestyrelses  

 arbejde, 1994, af Lennart Lynge Andersen og Jørgen Nørgaard, s. 59-60, at:
Set fra en fondsbestyrelses synsvinkel er der tale om en (i  

 mange tilfælde væsentlig) beskæring i de midler, der kan anvendes til  

 uddeling  

 til fondens øvrige formål, og hvis der er tale om, at beløbene til  

 rentenydere  

 udgør en dominerende del af fondens overskud, er fondsbestyrelsen i  

 almindelighed afskåret fra at foretage henlæggelser til konsolidering af  

 fondens formue. En bestyrelse må således ikke foretage dispositioner, der  

 forringer rentenyderens retsstilling, f.eks. ved at foretage hensættelser til  

 konsolidering.
Selve det forhold, at rentenydelsesforpligtelsen fremgår af  

 legatets vedtægter gør, at bestyrelsen ikke kan disponere over hele kapitalen  

 eller anvende hele indtægten til legatets øvrige formål, før rentenydelsen er  

 ophørt.
Dermed er udskillelse/båndlæggelse af en del af formuen indbygget i  

 selve konstruktionen.
Der er således hverken behov for  eller hjemmel  

 til  at  

 stille krav om, at den del af legatets kapital, der vedrører en  

 rentenydelsesforpligtelse skal udskilles/båndlægges særskilt.
Der er yderligere bl.a. henvist til, at hvis der påhviler en  

 fond en rentenydelsesforpligtelse, og rentenyderen dør, skal fonden betale  

 arveafgift af den derved frigjorte kapitalarv.
Dette må ligeledes medføre, at  

 der ikke kan være tvivl om, at den forpligtelse, der påhviler legatet, er en  

 rentenydelsesforpligtelse i overensstemmelse med skifterettens vurdering, og  

 at  

 legatet kan fradrage de udbetalte rentenydelser som en driftsudgift.
 Landsskatteretten skal  

 udtale:
Det må lægges til grund, at legatets formue er effektivt udskilt  

 fra stifterens formue, således at det må anses for utvivlsomt, at formuen  

 tilkommer legatet, som er omfattet af lov om fonde og visse foreninger og  

 hermed skattepligtig efter fondsbeskatningsloven.
Retten finder som følge  

 heraf, at samtlige indtægter af denne formue må være skattepligtige for  

 legatet  

 efter de almindelige regler i fondsbeskatningsloven.
Det er herved uden  

 betydning, om der er betalt arveafgift af formuen ved udlægget til legatet,  

 og  

 det kan derfor ikke være afgørende, om de foretagne uddelinger betegnes som  

 rentenydelse eller vedtægtsmæssige uddelinger, idet uddelingerne er personlig  

 indkomst for modtagerne, når kapitalen er udskilt i et selvstændigt legat.
 Den påklagede ansættelse vil derfor være at stadfæste.
