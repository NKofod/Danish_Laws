 Dette er hæfte nr. 27 i en serie på 28 om reglerne for fagene i gymnasiet.  

 Det indeholder de bestemmelser om teknikfag, som er fastsat i § 28 i  

 bekendtgørelse af 4. november 1987 om fagene i gymnasiet. (* 1) Desuden  

 indeholder hæftet de vejledende retningslinier for faget.
Vejledende retningslinier Teknikfag Generelle bemærkninger:
 Undervisningen i teknikfag skal gennem praktisk og teoretisk arbejde med  

 to større emneområder give eleverne indsigt i og viden om nogle tekniske  

 metoder, som finder anvendelse i samfundet.
 Teori og konkret praktisk arbejde skal være ligestillet i undervisningen.  

 Det praktiske arbejde kan udføres på værksteder eller laboratorier m.v. i  

 eller uden for gymnasiets rammer, hvis der blot er egnede faciliteter på det  

 pågældende sted.
Teknikfagets teori skal tage udgangspunkt i grundlæggende elementer fra de  

 obligatoriske naturvidenskabelige fag i gymnasiet.
I hvert semester arbejdes  

 der med et større emneområde, inden for hvilket den teoretiske viden opbygges  

 og hvortil det praktiske arbejde knytter sig.
Fagets bredde skal sikres ved,  

 at de to større emneområder er forskellige.
Disse emneområder kan hentes  

 inden for metalindustrien, den kemiske industri, levnedsmiddelindustrien,  

 medicinalindustrien, på kraftværker og i håndværksvirksomheder, i  

 landbrugssektoren, hos miljø og levnedsmiddelkontrollen, på hospitaler,  

 teknologiske institutter m.v.
For at sikre sammenhængen mellem det praktiske og teoretiske arbejde skal  

 eleverne mindst een gang i løbet af det samlede undervisningsforløb enkeltvis  

 eller i grupper fremstille et konkret produkt.
Det kan være et materielt  

 produkt, f.eks. en genstand fremstillet ved metalforarbejdning, elektronisk  

 apparatur, et levnedsmiddel, et tekstilprodukt og et produkt fremkommet ved  

 en kemisk eller biologisk syntese.
Det konkrete produkt kan også være  

 immaterielt, f.eks. programmel med relation til en industriel proces, en  

 kemisk eller biologisk analyseforskrift.
 Produktet kan fremstilles ved, at eleverne tager aktivt del i en  

 industriel produktion, men der kan også være tale om arbejde med modeller i  

 laboratorieskala.
 Undervisningens indhold:
De fem delemner, som faget indeholder, skal relateres til de valgte  

 emneområder, således at den teoretiske og praktiske del af undervisningen  

 udgør en helhed.
Rækkefølgen af de nævnte delemner er ikke udtryk for en  

 prioritering eller en tidsmæssig placering.
Samtlige delemner skal omfattes  

 af undervisningen i teknik, men alle fem emner behøver ikke at indgå i hvert  

 semester.
 I det følgende karakteriseres indholdet af hvert af de fem delemner ved  

 nogle eksempler på stofvalg, temaer og aktiviteter.
Materialer og komponenter Materialer og komponenter omfatter råstoffer, mellemprodukter og  

 komponenter til produktion som f.eks. kemikalier, metaller, fibre,  

 opløsningsmidler, levende organismer, olie, plast, enzymer, programmoduler.  

 Ved behandlingen af materialer og komponenter skal der lægges vægt på de  

 fysiske, kemiske og biologiske egenskaber, som er relevante for den  

 pågældende teknik.
Tilsvarende skal der i tilfælde af programmel eller  

 analyseforskrift ske en betoning af sikkerhed, effektivitet og  

 brugervenlighed.
Fremstillingsmetoder Behandlingen skal baseres på konkrete eksempler, der er relevante for det  

 valgte emneområde, og skal omfatte såvel praktiske som teoretiske aspekter.  

 Eksempelvis kan delemnet omhandle delprocesser knyttet til et overordnet  

 projekt og i forbindelse hermed give eleverne praktisk og teoretisk  

 forståelse for de anvendte metoder.
Desuden kan alternative metoder -  

 støbning/materiel forarbejdning, sirup fra stivelse/rørsukker,  

 nitratbestemmelse spektrofotometrisk/elektrokemisk - inddrages med henblik på  

 vurdering af fordele og ulemper.
Styring og regulering af processer Processtyring ved hjælp af datamat kan indgå i behandlingen (regulering af  

 temperatur, pH m.v.). På det bioteknologiske område kan specielt nævnes  

 genetisk kontrol og enzymspecificitet.
Endvidere kan de klassiske  

 styringsprocesser såsom mekanisk, hydraulisk og pneumatisk styring omtales.
Måling og analyse af karakteristiske data for materialer, komponenter og  

 færdige produkter Delemnet omfatter nogle vigtige metoder eller teknikker, som anvendes  

 f.eks. ved kvalitetskontrol (renhedsgrad, tolerance, holdbarhed) af  

 materialer, komponenter og færdige produkter.
For så vidt angår en  

 analysemetode eller programmel behandles reproducerbarhed, følsomhed,  

 specificitet, anvendelighed m.v.
 Målinger og analyser kan i vid udstrækning finde sted i gymnasiets egne  

 laboratorier med dertil hørende apparatur, men eleverne skal også have  

 lejlighed til at stifte bekendtskab med professionelt måle- og analyseudstyr  

 evt. i forbindelse med praktikophold eller lignende.
 Af typiske målinger og analyser kan nævnes optegning af karakteristikker  

 af forskellige elektriske komponenter, måling af varmetransmission gennem  

 forskellige materialer, udførelse af kvalitative og kvantitative kemiske og  

 biologiske analyser ved f.eks. titrering, spektrofotometri og chromatografi,  

 bestemmelse af væksthastigheder, næringsindhold, enzymaktivitet og  

 -specificitet, aftestning af programmel.
Eksempler på teknikkens anvendelse i det moderne samfund og konsekvenser  

 for natur og menneske Belysningen af teknikkens anvendelse og af teknikkens samfundsmæssige og  

 miljømæssige konsekvenser kan indgå som en integreret del af de øvrige fire  

 delemner og projektarbejdet.
Endvidere kan teknikkens historiske udvikling  

 omtales, eventuelt i relation til den naturvidenskabelige og samfundsmæssige  

 udvikling iøvrigt.
 Den anvendte tekniks konsekvenser for såvel de ansatte som det omgivende  

 samfund skal omtales eksempelvis med henblik på økonomiske og  

 ressourcemmæssige hensyn, forurening af det ydre og indre miljø,  

 risikovurdering, teknologiske og etiske aspekter.
 Undervisningens tilrettelæggelse:
På grund af fagets særlige karakter med omfattende udad rettet aktivitet  

 skal tilrettelæggelsen af undervisningen ske i god tid i det forudgående  

 skoleår.
Ud over den enkelte skoles lærere kan personer fra  

 erhvervsvirksomheder og institutioner samt lærere fra de tekniske skoler  

 varetage dele af undervisningen.
 Man kan ikke forvente, at det teoretiske stof kan bearbejdes alene på  

 grundlag af gængse lærebøger til undervisning i gymnasiet eller på de  

 tekniske skoler, men at der i vid udstrækning skal suppleres med  

 produktbeskrivelser fra relevante producenter, faglitteratur i form af  

 tidsskriftartikler, skriftligt materiale fra praktiksteder m.v.
 Ved planlægning af undervisningen skal såvel pigers som drenges evner og  

 interesseområder tilgodeses, og tilrettelæggelsen af 2. semester skal ske  

 under hensyntagen til elevernes og lærerens vurdering af undervisningen i 1.  

 semester.
 Nedenstående opdeling af undervisningen i tre faser angiver ikke en  

 tidsmæssig rækkefølge, men derimod undervisningens strukturering.
Fælles kursusforløb Det fælles kursusforløb kan omfatte en præsentation af det valgte  

 emneområde, orientering om virksomhedsbesøg samt teoretisk behandling af  

 mindre emner, der er relevante for det overordnede emneområde.
Denne del af  

 undervisningen omfatter eksperimentelt arbejde på skolen i nær tilknytning  

 til den teoretiske undervisning i form af indledende måleforsøg, analyser  

 m.v. til belysning og opbygning af emnets teoretiske og praktiske grundlag.
Den projektforberedende fase Læreren og eleverne udarbejder i samarbejde med de involverede  

 praktiksteder et antal mindre projekter inden for semesterets emneområde.
For  

 1. semesters vedkommende vil disse projekter i høj grad være bundet af  

 kursustilrettelæggelsen det forudgående skoleår.
Projektområdet vælges af elevgrupper f.eks. bestående af 4-5 elever.  

 Projektarbejdet indledes med en specificering af projektopgaven.
Herefter  

 planlægges projektarbejdet, idet der udarbejdes en tidsplan og relevant  

 litteratur søges og bearbejdes.
I forbindelse hermed kan udføres mindre  

 deleksperimenter evt. med relation til den praktiske tilrettelæggelse for et  

 holds praktikophold på en virksomhed eller institution.
Projektfasen På baggrund af de udarbejdede projektopgaver, den praktiske  

 tilrettelæggelse af praktikophold og tilvejebringelsen af den fornødne  

 litteratur afvikles det egentlige projektarbejde i mindre grupper.
Den hertil  

 knyttede praktik kan foregå på en virksomhed eller institution, sekundært på  

 en teknisk skole.
Hver gruppe registrerer og bearbejder løbende sine resultater, og samler  

 og præsenterer dem til sidst i en projektrapport på maksimalt 25  

 maskinskrevne sider incl. grafer og tabeller, men excl.  

 litteraturhenvisninger og lign.
Rapporten skal indeholde en  

 problemformulering, herunder en kort redegørelse for den nødvendige teori, en  

 dokumentation og en konklusion.
Heri indgår beskrivelse og bearbejdning af  

 relevante eksperimenter, beskrivelse af produktfremstilling, målinger og  

 analyser af det pågældende produkt samt en vurdering af de eksperimentelle  

 resultater.
Ligeledes skal konklusionen indeholde kommenterede svar på de i  

 problemformuleringen stillede spørgsmål.
 Rapporten kan også omfatte en beskrivelse af de foranstaltninger, der er  

 iværksat for at undgå forurening af det omgivende miljø og for at bortskaffe  

 eventuelle affaldsprodukter på betryggende vis.
 Ud over de to projektrapporter skal eleverne udarbejde et antal rapporter  

 i løbet af de to semestre.
 Praktik:
For at skabe sammenhæng mellem den teori, der indlæres i teknikfag, og  

 dens praktiske anvendelser, er det ønskeligt i videst muligt omfang at  

 inddrage praktik i undervisningen.
Ved at henlægge praktikken primært til  

 erhvervsvirksomheder og institutioner, sekundært til tekniske skoler øges  

 elevernes kendskab til forhold vedr. produktion, teknologi samt arbejdsmiljø  

 og -forhold.
 Praktikken kan evt. afvikles i løbet af een sammenhængende uge, men en  

 ugentlig eftermiddag i 6-8 uger kan også være en mulighed.
 Eksamen:
 Eksamenspensum skal vælges inden for såvel 1. og som 2. semesters  

 undervisning.
Hver eksaminand stilles eet spørgsmål, der skal tage udgangspunkt i en af  

 projektrapporterne.
Også rapporter over mindre eksperimenter, der opgives til  

 eksamen, kan inddrages i et eksamensspørgsmål.
 Tabelmateriale anvendt i undervisningen og i videst muligt omfang det  

 benyttede apparatur skal være til rådighed såvel i forberedelsestiden som  

 under eksaminationen.
