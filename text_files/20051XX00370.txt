Skriftlig fremsættelse (29. marts 2006) Miljøministeren  

  

 (Flemming Hansen, fg.):
 Herved tillader jeg mig for Folketinget at fremsætte:
Forslag til lov  

 om ændring af lov om forurenet jord (Ændring  

 af kortlægning af forurenede arealer m.v.) (Lovforslag nr.
L 213).
Hovedindholdet i forslaget er, at kortlægningskriteriet for  

 forurenet jord hæves, så den lettere forurenede jord ikke længere skal  

 kortlægges.
I stedet skal der ske en områdeklassificering af lettere  

 forurenede  

 større, sammenhængende områder.
Samtidig mindskes de ulemper,  

 forureningskortlægningen  

 medfører for borgerne.
Med forslaget koncentreres og målrettes indsatsen mod  

 de  

 områder, der virkelig betyder noget, de store forureninger, der kan udgøre en  

 risiko for beboernes sundhed og for grundvandet.
 Baggrunden for lovforslaget er den tidligere miljøministers  

 redegørelse om jordforureningsloven fra december 2003 samt arbejdet i  

 kriteriegruppen og jordforureningsgruppen.
Med områdeklassificeringen afgrænses de områder, der med høj  

 sandsynlighed er lettere forurenede.
Som udgangspunkt er hele byzonen  

 områdeklassificeret, men kommunalbestyrelsen kan udtage eller inddrage  

 større,  

 sammenhængende områder.
Områdeklassificeringen betyder, at  

 kommunalbestyrelsen  

 får mulighed for at målrette generel rådgivning om den lille sundhedsrisiko,  

 der kan være ved at bo og opholde sig på lettere forurenet jord, og at  

 kontrollere, at forurenet jord ikke spredes til uforurenede arealer.
Samtidig bliver miljøministerens hjemmel til at fastsætte  

 regler om anmeldepligten for flytning af jord udvidet, blandt andet kan  

 miljøministeren pålægge kommunalbestyrelsen at fastsætte regulativer om  

 anmeldeordningen.
I løbet af 2006 skal der arbejdes videre med de  

 forenklingsmuligheder, der ligger i områdeklassificeringen og regulativerne,  

 således at de nødvendige bekendtgørelser kan udstedes samtidig med lovens  

 ikrafttrædelse.
 Den stærkere jordforurening skal kortlægges som hidtil, og  

 efter kommunalreformen er det regionsrådet, der har opgaven med at kortlægge.  

 Med forslaget opstrammes tidsgrænserne for kortlægningen, så borgerne ikke  

 skal  

 leve længe i uvished om, hvorvidt deres ejendom skal forureningskortlægges.  

 Hvis en boligejendom kortlægges, nuanceres kortlægningen efter den risiko,  

 forureningen  

 udgør for boliganvendelsen.
 Med henblik på særlig beskyttelse af børn indeholder  

 forslaget en hjemmel til, at regionsrådet i særlige tilfælde kan udføre  

 undersøgelsesprojekter og afværgeforanstaltninger på arealer med lettere  

 forurenet jord, der anvendes til børneinstitutioner eller offentlige  

 legepladser.
 Når et areal tages i brug til bolig, børneinstitution,  

 offentlig legeplads, kolonihave eller sommerhus, skal ejeren eller brugeren  

 sikre, enten at det øverste 50 cm jordlag af det ubebyggede areal ikke er  

 forurenet, eller at der er etableret en varig, fast belægning.
 Forslaget betyder også, at en grundejer, som ønsker en  

 erklæring om forureningstilstanden på hans egen grund, har krav på at få en  

 sådan erklæring, hvis han selv får foretaget en forureningsundersøgelse.
 Det foreslås, at lovændringen træder i kraft den 1. januar  

 2007, samtidigt med ikrafttrædelsen af kommunalreformen.
