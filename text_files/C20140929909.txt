Cirkulære om aftale om vilkår for militære chefer og chefer i det statslige redningsberedskab Generelle bemærkninger 1. Der er den 19. maj 2014 indgået aftale om vilkår for militære chefer og chefer i det statslige redningsberedskab.
Ansættelse sker på vilkår svarende til den til enhver tid gældende rammeaftale om kontraktansættelse af chefer i staten, jf. for tiden Finansministeriets cirkulære af 9. april 2014 (Modst. nr. 018-14).
 2. Ved militære chefer og chefer i beredskabet menes chefer, der hidtidig ville være klassificeret i lønramme 37-40, og som efter Forsvarsministeriets beslutning ikke skal ansættes som tjenestemand.
 3. Cirkulærebestemmelserne til rammeaftale om kontraktansættelse af chefer i staten finder med de nødvendige tilpasninger til dækningsområdet for nærværende aftale tilsvarende anvendelse.
Ikrafttræden Cirkulæret har virkning fra 19. maj 2014.
Moderniseringsstyrelsen, den 19. maj 2014 Mogens Esmarch Aftale om vilkår for militære chefer og chefer i det statslige redningsberedskab § 1. Aftalen gælder ved ansættelse i militære chefstillinger inden for Forsvarsministeriets område samt chefer i det statslige redningsberedskab, som er dækket af Hovedorganisationen af Officerer i Danmarks forhandlingsområde.
 § 2. Den til enhver tid gældende rammeaftale om kontraktansættelse finder tilsvarende anvendelse for de af § 1 nævnte chefer.
 Stk. 2. Hvor der i rammeaftalen er henvist til vilkår i den overenskomst, som den ansatte ville have været omfattet af, såfremt ansættelse ikke var sket efter rammeaftale om kontraktansættelse af chefer, lægges overenskomst for akademikere i staten til grund, idet den forhandlingsberettigede organisation er Hovedorganisationen af Officerer i Danmark.
 Stk. 3. Pensionsbidrag indbetales til den pensionskasse, der aftales mellem aftalens parter.
 § 3. Ansatte, der af forsvaret udsendes til internationale operationer, jf. lov om forsvarets personel, er omfattet af følgende aftaler:
1) Aftale af 5. juli 2005 mellem Finansministeriet, Statsansattes Kartel, Akademikernes Centralorganisation, Statstjenestemændenes Centralorganisation II, Lærernes Centralorganisation og Overenskomstansattes centralorganisation om FN-tillæg til personel i forsvaret og Beredskabsstyrelsen 2) Aftale af 3. april 2003 mellem Forsvarsministeriet og Forsvarsgruppen i Akademikernes Centralorganisation om 2/7-dage 3) Aftale af 30. januar 2008 mellem Forsvarets Personeltjeneste og Hovedorganisationen af officerer i Danmark, Centralforeningen for Stampersonel samt Hærens Konstabel- og Korporalforening vedr. kompensation for ikke gennemført 2. leaverejse under udsendelse i internationale missioner i 6 måneder.
 § 4. Ansatte, der af det statslige redningsberedskab udsendes til udlandet til konfliktforebyggende, fredsbevarende, fredsskabende, humanitære og andre lignende operationer i FN, OSCE, EU- eller Nato regi, er omfattet af den centrale FN-aftale af 5. juli 2005.
 § 5. Aftalen træder i kraft ved underskriften og kan af hver af parterne opsiges med 3 måneders varsel til en 31. marts, dog tidligst 31. marts 2015.
