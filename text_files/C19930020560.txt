Indledning Bekendtgørelsen fastlægger, i hvilket omfang en kasse har ret til refusion  

 fra statskassen i tilfælde, hvor kassen har fejludbetalt ydelser efter lov om  

 arbejdsløshedsforsikring m.v. (dagpenge, feriedagpenge, dagpenge som lån,  

 efterløn og overgangsydelse).
 Endvidere omfatter bekendtgørelsen kassernes fejludbetalinger af  

 etableringsydelse eller uddannelsesgodtgørelse efter lov om en aktiv  

 arbejdsmarkedspolitik og af ydelser efter lov om orlov.
Bekendtgørelsen omfatter ikke tilfælde, hvor en ydelse er udbetalt med  

 rette på udbetalingstidspunktet, men hvor efterfølgende begivenheder gør, at  

 ydelsen kan kræves tilbagebetalt af medlemmet i henhold til almindelige  

 retsgrundsætninger, som for eksempel dansk rets almindelige regler om  

 bristende forudsætninger.
I disse tilfælde vil kassen have ret til refusion,  

 medmindre der samtidig foreligger et selvstændigt ansvarsgrundlag for kassen.
Ad § 1 Hovedreglen i bekendtgørelsen er, at kassen ikke har ret til refusion for  

 fejludbetaling af ydelser, som er foretaget af kassen.
 Dette gælder, selv om kassen er uden skyld i fejludbetalingen.  

 Bestemmelsen skal derfor ikke ses som et udtryk for fastlæggelse af kassens  

 ansvar for erstatningspådragende handlinger eller undladelser.
 Fra hovedreglen er der gjort nogle særlige undtagelser, som er nævnt i  

 bekendtgørelsens §§ 2-4, og kun i disse tilfælde har kassen ret til refusion.
 Har kassen i forbindelse med en fejludbetaling, som er omfattet af §§ 2-4,  

 pådraget sig et selvstændigt erstatningsansvar, for eksempel ved manglende  

 agtpågivenhed eller overtrædelse af formelle regler, bortfalder retten til  

 refusion for det beløb, som ville have været fejludbetalt alene som følge af  

 kassens forhold.
 Opmærksomheden henledes i øvrigt på arbejdsløshedsforsikringslovens § 79,  

 stk. 3, hvorefter kassens ret til refusion også bortfalder i tilfælde, hvor  

 kassen ikke kan dokumentere, at de formelle regler er fulgt, uanset om dette  

 har medført en fejludbetaling.
 Endvidere bortfalder kassens ret til refusion i undtagelsestilfældene,  

 hvis medlemmet i forbindelse med fejludbetalingen har udvist uagtsomhed i et  

 sådant omfang, at der i medfør af arbejdsløshedsforsikringslovens § 86, stk.  

 1, er grundlag for at stille krav om tilbagebetaling over for medlemmet, jf.  

 dog vejledningen til § 4.
 Ifølge bekendtgørelsens § 5 har direktoratet mulighed for - i ganske  

 særlige situationer - at give kassen refusion, selv om medlemmet har handlet  

 uagtsomt.
 Der henvises i øvrigt til vejledningen til de enkelte bestemmelser.
Ad § 2 Hvis fejludbetalingen skyldes svig fra medlemmets side, jf.  

 arbejdsløshedsforsikringslovens § 87, stk. 1, har kassen ret til refusion.
 Hvis kassen samtidig med medlemmets svig har begået en fejl, som i sig  

 selv ville have medført en fejludbetaling, har kassen dog ikke ret til  

 refusion for det beløb, som ville have været fejludbetalt alene som følge af  

 kassens forhold.
Eksempel: En kasse har fejlberegnet ydelsesperioden for et medlems  

 dagpengeret, således at medlemmet modtager dagpenge efter periodens udløb.  

 Samtidig har medlemmet bevidst undladt at oplyse om arbejdstimer på sine  

 dagpengekort.
I denne situation vil kassen ikke have ret til refusion fra  

 statskassen for de dagpenge, som er udbetalt efter den korrekt beregnede  

 ydelsesperiode.
 Kassens ret til refusion er tæt knyttet til den endelige afgørelse, som  

 direktoratet eller Arbejdsmarkedets Ankenævn har truffet over for medlemmet.  

 Har direktoratet således truffet afgørelse om, at et forhold må anses for  

 svigagtigt fra medlemmets side, og ændres denne afgørelse senere af  

 direktoratet, Arbejdsmarkedets Ankenævn eller domstolene, gælder hovedreglen  

 i § 1, hvorefter kassens ret til refusion bortfalder, jf. dog vejledningen  

 til § 5.
Ad § 3, stk. 1 Skyldes fejludbetalingen, at kassen har truffet en ukorrekt skønsmæssig  

 afgørelse, har kassen ret til refusion, jf. dog vejledningen til § 3, stk. 3,  

 hvis - kassen inden afgørelsen har sikret sig et tilstrækkeligt grundlag for  

 det udøvede skøn, og - det udøvede skøn kan anses for forsvarligt ud fra de foreliggende  

 oplysninger og de gældende regler på området, herunder den administrative  

 praksis.
 Bestemmelsen omfatter de tilfælde, hvor fejludbetalingen udelukkende  

 skyldes det udøvede skøn.
Det forudsættes således, at kassen med udgangspunkt i de foreskrevne  

 dokumentationskrav har indhentet de for sagen relevante oplysninger, og at  

 det udøvede skøn kan anses for forsvarligt, herunder at det hviler på en  

 rigtig anvendelse af gældende regler og af direktoratets, Arbejdsmarkedets  

 Ankenævns og domstolenes praksis på området.
Kasserne bliver løbende  

 orienteret om praksis blandt andet via konkrete afgørelser og  

 DfA-meddelelser.
 Har kassen indhentet de nødvendige oplysninger og herefter foretaget en  

 forsvarlig begrundet bedømmelse, vil kassen have ret til refusion, selv om  

 direktoratet eller Arbejdsmarkedets Ankenævn efterfølgende måtte bedømme  

 forholdet anderledes.
 Skønsmæssige afgørelser forekommer i situationer, hvor den rigtige  

 anvendelse af en regel på et konkret tilfælde ikke umiddelbart kan læses ud  

 fra reglen, men hvor afgørelsen beror på en samlet vurdering af de  

 foreliggende oplysninger og omstændigheder i sagen.
Som eksempler på afgørelser, som ofte vil være skønsmæssige, kan nævnes  

 spørgsmålene om, hvorvidt et medlem står til rådighed for arbejdsmarkedet,  

 eller om et medlems arbejdsophør må anses for selvforskyldt.
Tilsvarende  

 gælder afgørelsen af, om en selvstændig erhvervsdrivende opfylder  

 beskæftigelseskravet i arbejdsløshedsforsikringslovens § 53, eller om et  

 medlem, som er beskæftiget på freelance-basis, skal anses for lønmodtager  

 eller selvstændig erhvervsdrivende i arbejdsløshedsforsikringslovens  

 forstand.
Ad § 3, stk. 2 Skyldes fejludbetalingen urigtige oplysninger fra arbejdsgivere,  

 offentlige myndigheder eller en anden arbejdsløshedskasse, har kassen ret til  

 refusion, jf. dog vejledningen til § 3, stk. 3.
Dette gælder dog ikke, hvis kassen vidste eller burde vide, at  

 oplysningerne var urigtige.
Som eksempel kan nævnes, at en arbejdsgiver på  

 grund af personombytning fejlagtigt giver lønoplysninger på en anden person  

 end medlemmet, og dette fremgår af arbejdsgivererklæringen eller lønsedlerne.  

 Det hører med til kassens almindelige agtpågivenhed at kontrollere medlemmets  

 navn, adresse og cpr.nr.
 I tilfælde hvor de forkerte oplysninger er modtaget fra en anden  

 arbejdsløshedskasse, kan direktoratet træffe afgørelse om, at denne kasse  

 skal være ansvarlig for fejludbetalingen, jf. arbejdsløshedsforsikringslovens  

 § 86, stk. 5.
 Der er særlige regler om tilfælde, hvor Arbejdsformidlingen er skyld i  

 fejludbetaling af etableringsydelse, uddannelsesgodtgørelse og orlovsydelse.  

 Der henvises til vejledningen til § 4.
Ad § 3, stk. 3 Kassens ret til refusion efter § 3, stk. 1 og 2, bortfalder, hvis  

 medlemmet i forbindelse med fejludbetalingen har udvist uagtsomhed i et  

 sådant omfang, at der i medfør af arbejdsløshedsforsikringslovens § 86, stk.  

 1, er grundlag for at stille krav om tilbagebetaling over for medlemmet, jf.  

 dog vejledningen til § 4.
 Vedrørende situationer, hvor en afgørelse om svig efterfølgende ændres til  

 uagtsomhed af direktoratet eller Arbejdsmarkedets Ankenævn, henvises der til  

 vejledningen til § 2.
Ad § 4 Bekendtgørelsens §§ 1-3 finder også anvendelse ved fejludbetaling af  

 etableringsydelse, uddannelsesgodtgørelse og orlovsydelse, jf.  

 arbejdsløshedsforsikringslovens § 86, stk. 13.
Arbejdsformidlingen træffer afgørelse om bevillingen af de respektive  

 ydelser, men arbejdsløshedskassen skal som led i ansøgningsproceduren bidrage  

 med fundamentale oplysninger, herunder også beregning af dagpenge- og  

 ledighedsperioder.
Kassen skal for selvstændige erhvervsdrivende endvidere  

 attestere, at det er sandsynliggjort, at medlemmet kan ophøre med sin  

 virksomhed i en orlovsperiode.
Se nærmere om kassens administrative  

 forpligtelser under de respektive ordninger.
 Hvis kassen ikke anfører eller beregner disse oplysninger korrekt, mister  

 kassen refusion for eventuelt fejludbetalte beløb.
Kassen bevarer derimod retten til refusion, såfremt en fejlagtig  

 godkendelse alene kan tilregnes Arbejdsformidlingen - eller eventuelt må  

 henføres under § 3, stk. 2, i bekendtgørelsen.
Det er samtidig en betingelse,  

 at kassen ikke vidste eller burde vide, at godkendelsen hvilede på et  

 fejlagtigt grundlag.
Dette kan f.eks. være tilfældet, hvis kassen var eller  

 burde være opmærksom på, at der søgtes om ydelse til en selvstændig  

 virksomhed eller en uddannelse, der ikke berettiger hertil.
Kassen skal gøre  

 Arbejdsformidlingen opmærksom på sådanne fejl for at bevare retten til  

 refusion.
 Kassen bevarer også retten til refusion, selv om medlemmet i relation til  

 godkendelsen af etableringsydelse, uddanneselsgodtgørelse eller orlovsydelse  

 har udvist uagtsomhed, således at der er grundlag for at pålægge medlemmet  

 ansvar for tilbagebetaling efter arbejdsløshedsforsikringslovens § 86, stk.  

 1. Det er igen en betingelse, at kassen ikke vidste eller burde vide, at en  

 godkendelse eller udbetaling hvilede på et fejlagtigt grundlag.
Ad § 5 Som nævnt er udgangspunktet, at kasserne mister refusionen fra statskassen  

 for fejludbetalte beløb.
Undtagelserne fra denne hovedregel fremgår af §§  

 2-4.
 I særlige tilfælde vil direktøren for arbejdsløshedsforsikringen dog efter  

 en konkret vurdering af sagen undtagelsesvis kunne bestemme, at kassen  

 bevarer retten til refusion, uanset at §§ 2-4 ikke er opfyldt.
 Som eksempler på sådanne situationer, hvor der efter en konkret vurdering  

 kan blive tale om at dispensere, således at kassen bevarer refusionen, kan  

 nævnes:
* Tilfælde, hvor et medlem har udvist uagtsomhed, således at der er  

 grundlag for at pålægge medlemmet ansvar for tilbagebetaling efter  

 arbejdsløshedsforsikringslovens § 86, stk. 1, men hvor det uagtsomme forhold  

 finder sted i sammenhæng med og i forlængelse af et svigagtigt forhold.
Det  

 vil blandt andet være en betingelse for at bevare refusionen for det  

 uagtsomme forhold, at kassen kun kunne have forhindret fejludbetalingen  

 vedrørende det uagtsomme forhold, såfremt den havde haft kendskab til det  

 svigagtige forhold.
* Tilfælde, hvor direktoratet og/eller Arbejdsmarkedets Ankenævn har anset  

 forholdet for svigagtigt, men hvor domstolene efterfølgende frifinder  

 medlemmet for bedrageri på grund af bevisets stilling, eller hvor politiet af  

 samme grund opgiver tiltale - for eksempel fordi det bagvedliggende forhold  

 har fundet sted i udlandet - hvorefter direktoratet/ankenævnet ændrer  

 afgørelsen til uagtsomhed.
Bevarelse af refusionen vil blandt andet være  

 betinget af, at kassen har gjort alt, hvad der med rimelighed kan forlanges,  

 for at oplyse og underbygge sagen.
 * Tilfælde, hvor fejludbetalingen skyldes, at arbejdsløshedskassen ikke er  

 blevet orienteret af Arbejdsformidlingen om, at medlemmet er blevet afmeldt.
Herudover kan bestemmelsen f.eks. tænkes anvendt i tilfælde, hvor der er  

 sket udbetalinger af ydelser efter et medlems død, fordi arvinger, dødsboet  

 m.v. ikke har orienteret kassen om dødsfaldet.
Dette gælder dog ikke, hvis  

 kassen kendte eller burde have haft kendskab til dødsfaldet.
Det skal fremhæves, at der ikke er tale om en generel dispensation i de  

 nævnte eller lignende tilfælde.
Der skal som anført ske en konkret vurdering  

 af den enkelte sag.
