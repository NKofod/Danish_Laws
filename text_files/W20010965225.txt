Landsskatteretskendelse Moms, fradrag, advokatomkostninger, retssager Klagen skyldes, at told- og skatteregionen har nægtet at godkende  

 fradrag for moms af advokatomkostninger for A A/S under konkurs.
Det fremgår af sagen, at der den 16. september 1993 blev afsagt  

 konkursdekret i A A/S, efter forudgående betalingsstandsning den 28.  

 september 1992. A A/S var moderselskabet for bl.a.
B A/S.
Inden konkursdekretets afsigelse var A A/S frivilligt momsregistreret for  

 udlejning af fast ejendom, samt momsregistreret for fremstillingsvirksomhed  

 (tryksager og reklame) og tjenesteydelser (Edb-udstyr). Efter  

 konkursdekretets afgørelse blev konkursboet yderligere  

 momsregistreret.
På registreringsblanketten er ikke anført, hvad  

 konkursboet er registreret for, men ifølge advokatens oplysninger er  

 konkursboet registreret for afvikling af A A/S´aktiviteter.
Den 10. september 1993 blev boet sagsøgt af C A/S  med  

 påstand om at skulle anerkende, at C A/S havde anmeldelsesret for  

 indtil 10.160.050 kr. på grund af, at A A/S ifølge  

 sagsøger skulle have garanteret for datterselskabets betalinger til  

 banken.
Konkursboet valgte at træde ind i sagen.
I tilsvarende sager  

 anmeldte 4 pengeinstitutter deres erstatningskrav over for konkursboet, der  

 afviste kravene.
Bankerne anlagde herefter sag ved skifteretten.
 Det er oplyst, at baggrunden for retssagen og sagerne for skifteretten  

 var, at A A/S i forbindelse med, at C A/S m.fl. stillede valutaramme til  

 rådighed for et af A A/S´ datterselskaber, afgav en  

 hensigtserklæring - letter of comfort - over for bankerne, hvori A A/S  

 erklærede økonomisk at ville støtte datterselskabet med  

 henblik på, at dette ville være i stand til at opfylde sine  

 forpligtelser over for bankerne.
 I sagen vedrørende C A/S afsagde Højesteret dom den 10. juni  

 1998. I dommen, der er gengivet i UfR 1998.1289, udtalte flertallet af  

 dommerne følgende:
"Som fastslået ved Højesterets dom af 18. marts 1994 (U  

 1994.470) er det i første række indholdet af den konkrete  

 støtteerklæring, som er bestemmende for, i hvilket omfang en  

 erklæringsgiver bliver forpligtet over for erklæringens adressat.  

 I det foreliggende tilfælde påtog selskabet sig ikke - som  

 erklæringsgiveren i 1994-sagen - en udtrykkelig forpligtelse til at  

 tilføre datterselskabet likvide midler til fuld opfyldelse af  

 forpligtelserne over for banken, men en forpligtelse, som efter  

 erklæringen formulering kunne opfyldes uden tilførsel af likvide  

 midler.
Erklæringen giver derfor ikke tilstrækkeligt grundlag for  

 at pålægge selskabet at friholde banken for tab.
Denne  

 forståelse af erklæringen stemmer som anført af  

 landsretten med oplysningerne om forhandlingerne forud for kredittilsagnet.  

 Vi finder derfor, at der ikke kan gives selskabet medhold i den nedlagte  

 påstand." De tilsvarende sager blev på baggrund af Højesterets dom  

 opgivet.
Efter sagernes afslutning i Højesteret og skifteretten fremsendte  

 to advokater hhv. den 28. juli 1999 og den 29. september 1998 fakturaer til  

 konkursboet for den samlede assistance i forbindelse med rets- og  

 fordringsprøvelsessagerne.
Honorarerne udgjorde i alt 1.302.500 inkl.  

 moms.
Konkursboet har i momsangivelsen for perioden 1. januar - 30. juni 1999  

 og 1. juni - 31. december 1999 foretaget fradrag for momsen af disse  

 fakturaer.
 I et brev af 19. juni 2000 fra et revisionsfirma til det ene advokatfirma  

 fremgår:
"Vedrørende A A/S under konkurs Med henvisning til telefonsamtale den 15. juni 2000 kan vi oplyse, at  

 told- og skatteregionen i forbindelse med anmeldelse af moms for konkursboet  

 over for os har oplyst, at A A/S før selskabet gik konkurs havde fuld  

 fradragsret for moms i henhold til en lokal afgørelse.
I momsanmeldelsen for selskabet i konkursperioden er der således  

 taget fuld fradrag for indgående moms." Told- og skatteregionen har nægtet at godkende de omhandlede fradrag  

 for moms af advokatomkostninger.
Regionen har herved anført, at  

 konkursboet efter A A/S ikke kan opnå fradrag for moms af  

 advokatregninger, idet de erlagte tjenesteydelser - juridisk bistand i  

 forbindelse med retssager m.v. vedrørende erstatningskrav for tab  

 på valutaterminsforretninger - ikke, hverken direkte eller umiddelbart,  

 har tilknytning til momspligtige transaktioner, hvilket er en betingelse for  

 at opnå fuld fradragsret, jf. momslovens § 37, stk. 1. Regionen har  

 herefter foretaget en regulering for perioden 1. januar  - 31. december 1999  

 med i alt 260.500 kr.
Told- og skatteregionen har over for Landsskatteretten bl.a. udtalt, at  

 det er regionens opfattelse, at fradragsret for boets udgifter er betinget  

 af, at disse relaterer sig til de aktiviteter, selskabet tidligere var  

 registreret for.
Videre har regionen udtalt, at såfremt  

 Landsskatteretten måtte lægge til grund, at advokatudgifterne  

 udelukkende anvendes til brug for virksomhedens leverancer, må  

 udgifterne anses at vedrøre aktiviteter, som er afgiftsfritagne efter  

 momslovens § 13, stk. 1, nr. 11, litra b, idet der er tale om udgifter, som  

 vedrører sikkerheds- og garantistillelse i form af de omhandlede  

 letters.
Såfremt aktiviteterne ikke anses for afgiftsfritagne efter §  

 13, stk. 1, nr. 11, litra b, er der efter regionens opfattelse desuagtet ikke  

 fradragsret, jf. momslovens § 13, stk. 1, nr. 11, litra e, idet udgifterne  

 angår transaktioner vedrørende terminskontrakter, som afvikledes  

 i datterselskabet, og idet holdingselskabets interesser må antages at  

 være sammenfaldende med koncernens interesser.
For så vidt  

 angår advokatens anbringender om praksisændring, har regionen  

 anført, at den ændrede praksis har været offentlig kendt i  

 hvert fald siden 1996. Endelig har regionen udtalt, at brevet fra  

 revisionsfirmet ikke har relevans for nærværende sag, idet der  

 var tale om en anden problematik.
 Konkursboets advokat har over for Landsskatteretten nedlagt påstand  

 om godkendelse af det omhandlede fradrag for moms af advokatomkostninger.
 Til støtte for påstanden har advokaten anført, at  

 fradragsretten følger direkte af momslovens § 37. Hun har  

 anført, at fradraget efter § 37 for det første er betinget af,  

 at pågældende ydelser har forbindelse med virksomhedens  

 momspligtige aktiviteter, og for det andet må det ikke være  

 omfattet af § 13.
Til spørgsmålet om ydelsen har forbindelse med virksomhedens  

 momspligtige aktivitet, har advokaten anført, at en af kerneydelserne  

 i konkursbehandlingen er konkursboets pligt til at afvise/prøve krav,  

 som efter boets opfattelse er tvivlsomme.
Konkursboet har pligt til at  

 værne om bomassen og er derfor nødt til at indtræde i  

 sager om krav, der efter deres vurdering er rejst med urette, samt som led i  

 den almindelige og sædvanlige konkursbehandling foranstalte  

 fordringsprøvelse af sådanne krav.
Førelse af retssagen  

 og fordringsprøvelsessagerne sker derfor som led i kernevirksomheden,  

 den momsregistrerede afviklingsvirksomhed for konkursboet.
Hun har videre anført, at i henseende til sagsanlæg for  

 domstolene eller prøvelse af krav i konkursboer, vil visse sager  

 direkte rette sig mod den virksomhed, som selskabet drev før konkursen  

 indtrådte, hvorimod andre krav som f.eks. kravet fra bankerne er  

 opstået på grund af A A/S´ position som moder-/holdingselskab.  

 Samtlige fordringsprøvelsessager, uanset oprindelsesårsag,  

 må dog samlet set betragtes som en del af konkursboets momsregistrerede  

 afviklingsvirksomhed.
Hun har henvist til, at der afregningsmæssigt  

 heller ikke er nogen forskel på, om rets- eller  

 fordringsprøvelsessagerne vedrører krav hidrørende fra  

 tidligere erhvervsmæssig virksomhed eller fra konkursboets  

 afviklingsvirksomhed som sådan.
Hun har anført, at honorar for  

 førelsen af rets- og fordringsprøvelsessager derfor må  

 kunne sidestilles med kuratorsalærer, hvor fradragsret for moms  

 begrundes med, at ydelsen vedrører den generelle afviklingsvirksomhed  

 i konkursboet.
 Hun har sammenfattende gjort gældende, at allerede fordi udgiften  

 til advokathonorar i forbindelse med retssagerne udelukkende er afholdt i  

 forbindelse med den momspligtige afviklingsvirksomhed, er der fradrag for  

 moms i henhold til momslovens § 37, stk. 1.
Til spørgsmålet om advokatydelser er omfattet af § 13 om  

 finansielle aktiviteter har advokaten anført, at bestemmelsen i § 13,  

 stk. 1, nr. 11, efter ordlyden ikke omfatter retssagsførelse.
Hun har  

 dertil anført, at bestemmelsen er udtømmende, jf. herved bl.a.  

 det angivne i Momsvejledningen 1999. D.11.11.
Hun har anført, at det således må kunne sluttes direkte  

 af § 13, stk. 1, nr. 11, at retssager ikke er afgiftsfritaget efter § 13, og  

 at dette synspunkt tillige støttes af, at det specifikt af § 13, stk.  

 1, nr. 11, litra c, fremgår, at inddrivelse af fordringer ikke  

 udgør en finansiel aktivitet.
Retssager, hvor der på den ene  

 side søges inddrevet fordringer og på den anden side procederes  

 for kravets afvisning, kan derfor heller ikke anses for at være  

 finansielle aktiviteter.
Videre har hun anført, at retssagen og  

 fordringsprøvelsessagerne ganske vist indirekte er afledt af  

 datterselskabets valutaterminsforretninger, og A A/S´ udstedelse af "Letters  

 of Comfort", men har herudover intet med finansielle aktiviteter i  

 konkursboet at gøre, og konkursboet har aldrig på noget  

 tidspunkt været involveret i datterselskabets valutaterminsforretninger  

 eller i øvrigt finansielle aktiviteter.
Konkursboet havde alene en  

 forpligtelse over for datterselskabet, som ifølge Højesteret  

 efter erklæringens formulering kunne opfyldes uden tilførsel af  

 likvide midler.
Hun har bemærket, at det, der er afregnet for, ene og  

 alene er at føre en retssag og diverse fordringsprøvelsessager.  

 Advokathonoraret vedrørte således hverken selve udarbejdelsen af  

 hensigtserklæringer, eller noget der i øvrigt har med  

 konkursboets kapitalapparat at gøre.
Hun har anført, at samlet set er derfor ingen del af honoraret  

 afregnet for udførelse af finansielle aktiviteter, men må  

 derimod anses for at være en løbende driftsudgift.
Hun har  

 henvist til Momsnævnets afgørelse refereret i TfS 1998.246,  

 hvoraf fremgår, at momsfradragsretten alene blev nægtet i  

 relation til arbejde udført af selskabets advokat i forbindelse med  

 køb af egne anparter, mens der for den del af advokatens arbejde, der  

 var udført i forbindelse med selskabets øvrige virksomhed blev  

 indrømmes fradragsret.
Til det af regionen anførte har hun anført, at der er  

 væsentlig forskel mellem afgørelserne refereret i TfS 1996.563  

 og BLP-dommen og nærværende sag, idet der i  

 nærværende sag for det første ikke er tale om  

 rådgivning vedrørende konkursboets kapitalapparat, eller andet  

 som ikke er genstand for en momspligtigt virksomhed, og for det andet er der  

 ikke på nogen måde ydet finansiel rådgivning til  

 konkursboet.
Hun har anført, at der er tale om, at konkursboet har  

 ført nogle retssager, hvilket de som kuratorer rent faktisk har pligt  

 til at gøre, og at der hverken er hjemmel eller praksis for, at  

 førelse af retssager betragtes som finansiel virksomhed.
Hun har  

 yderligere anført, at der i de to sager var tale om momsfri  

 indtægter i modsætning til nærværende sag, hvor  

 bistand blev ydet for at afværge krav i konkursboet.
Derfor er der ikke  

 samme fiskale hensyn i nærværende sag, som i de to  

 afgørelser, og sammenligningen er ikke relevant.
 Endelige har hun anført, at der ikke er hjemmel til at statuere  

 identitet mellem den finansierede aktivitet i datterselskabet og A A/S´  

 aktivitet.
 Sammenfattende har hun gjort gældende, at momsfradrag således  

 ikke kan nægtes under henvisning til § 13, stk. 1, nr. 11, jf. § 37,  

 stk. 1.
Til støtte for den subsidiære påstand har advokaten  

 gjort gældende, at såfremt Landsskatteretten måtte  

 fastholde, at fradragsret ikke er hjemlet i § 37, stk. 1, under henvisning  

 til bl.a.
BLP-dommen, kan en praksisændring ikke tillægges  

 tilbagevirkende kraft fra et tidspunkt, der ligger tidligere end det  

 tidspunkt, hvor myndighederne i Momsvejledningen tilkendegiver, hvad deres  

 fortolkning af EF-domstolens afgørelse i BLP-sagen er.
Mens EF-dommen  

 kan påberåbes over for medlemsstaterne har den ikke direkte  

 retsvirkning over for borgerne/virksomhederne, idet borgerne må kunne  

 støtte ret på Momsvejledningen som hjælpemiddel til  

 fortolkning af den danske momslov.
 Videre har hun anført, at en fast og indarbejdet praksis  

 støttet på momsnævnsafgørelser derfor først  

 kan gøres gældende over for borgerne, når en ændret  

 praksis fremgår af Momsvejledningen, hvilket synspunkt også  

 støttes af Landsskatterettens kendelse af 5. maj 2000, gengivet i TfS  

 2000.692.
 Hun har anført, at det af Landsskatterettens kendelse fremgår  

 dels, at det erkendes at der tidligere (før 1996) har været en  

 fast og indarbejdet praksis for, at der bl.a. blev godkendt fradrag for  

 salgsudgifter ved salg af fast ejendom, det vil sige udgifter omfattet af §  

 13, dels, at denne praksis må anses for ændret ved en henvisning  

 til EF-dommen BLP Group-sagen i Momsvejledningen for 1996.
Hun har dertil bemærket, at det imidlertid først i  

 Momsvejledningen for 1998 fremgår, at der er en særlig  

 praksisvedrørende advokatudgifter under henvisning til TfS 1996.563.  

 Desuden fremgår det først af Momsvejledningen 1999, jf.
J1.1, at  

 styrelsen direkte har orienteret om, at en told- og skatteregionen i to sager  

 har nægtet fradrag for moms af udgifter, der knytter sig til  

 leverancer, som er fritaget for afgift efter momslovens § 13, stk. 1, nr. 9  

 og nr. 11, jf. momslovens § 37. En generel orientering fra styrelsen til  

 regionerne sker således først i 1999, hvorfor det er  

 nærliggende at konkludere, at den korrekte fortolkning af EF-domstolens  

 afgørelse tilsyneladende først på dette tidspunkt blev  

 klar for Told- og Skattestyrelsen.
 Hun har anført, at samlet set må henvisningen i  

 Momsvejledningen for 1998 dog kunne give borgeren en indikation af  

 ændret praksis, hvorfor det må konkluderes, at ændret  

 praksis vedrørende fradragsret først bør kunne  

 gøres gældende over for borgeren fra udgivelsen af  

 Momsvejledningen for 1998.
 Hun har bemærket, at begrundelsen for den mere subsidiære  

 påstand følger implicit af ovenstående.
Sammenfattende har hun gjort gældende, at i nærværende  

 sag blive advokatydelserne leveret fra rets- og  

 fordringsprøvelsessagernes anlæg i 1993, hvilket var før  

 BLP-dommen statuerede, at der var et særligt problem vedrørende  

 momsfradragsret for rådgiverydelser.
Derfor må fradragsret  

 vurderes ud fra dagældende praksis, hvilket vil sige, at fradrag for  

 moms må godkendes.
 Hun har yderligere henvist til en skrivelse af 19. juni 2000 fra  

 revisionsfirmaet, som dokumentation for, at det var regionens opfattelse, at  

 der rent faktisk var fuld fradragsret for moms.
 Landsskatteretten skal udtale:
 Det fremgår af momslovens § 37:
"Registrerede virksomheder kan ved opgørelsen af afgiftstilsvaret  

 som indgående afgift, jf. § 56, stk. 3, fradrage afgiften efter denne  

 lov for virksomhedens indkøb m.v. af varer og ydelser, der udelukkende  

 anvendes til brug for virksomhedens leverancer, som ikke er fritaget for  

 afgift efter § 13, herunder leverancer udført i udlandet." Landsskatteretten bemærker, at retssagen C A/S mod A A/S under  

 konkurs vedrørte spørgsmålet om en af A A/S afgivet  

 erklæring til banken gav grundlag for at pålægge A A/S at  

 friholde banken for tab opstået i forbindelse med A A/S´ datterselskabs  

 aktiviteter med valutaterminsforretninger.
A A/S´ afgivelse af  

 erklæringen findes ikke at have en direkte tilknytning til den  

 momspligtige aktivitet, der blev udøvet i selskabet.
Det  

 bemærkes herved, at den udøvede finansielle aktivitet i  

 datterselskabet var momsfritaget efter momslovens § 13, stk. 1, nr. 11.
 De momsbelagte udgifter, der har været forbundet med retssagen,  

 findes endvidere at have en sådan direkte og umiddelbar tilknytning til  

 afgivelsen af erklæringen, at der i overensstemmelse med EF-domstolens  

 dom i sag C-4/94 - BLP Groupe plc, ikke efter momslovens § 37 kan foretages  

 fradrag i momsgrundlaget for disse udgifter.
Anvendelsen af momslovens § 38, stk. 1, forudsætter, at de afholdte  

 udgifter har haft tilknytning til både momspligtige og momsfritagne  

 aktiviteter.
Da Landsskatteretten finder, at udgifterne alene har knyttet sig  

 til retssagen, finder retten ikke grundlag for at behandle udgifterne som  

 fællesudgifter efter denne bestemmelse.
Landsskatteretten finder endvidere, at den tidligere praksis -  

 støttet på Direktoratet for Toldvæsenets afgørelser  

 - for at godkende fradrag for momsen af omkostninger som de her omhandlede,  

 allerede ved henvisningen til BLP-dommen i momsvejledningen fra 1996, samt i  

 Momsnævnets afgørelser refereret i TfS 1996.320 og TfS 1996.563  

 blev ændret.
Der henvises herved tillige til Landsskatterettens  

 kendelse i TfS 2000.692, idet det bemærkes, at det ikke kan være  

 afgørende for bedømmelsen af, om praksis må anses for  

 ændret, om den tidligere praksis har beroet på  

 Momsnævnsafgørelser eller på afgørelser fra en  

 myndighed, der er ligestillet med Told-  og Skattestyrelsen.
Det  

 bemærkes videre, at det ikke kan antages at have haft betydning for  

 selskabets dispositioner i forbindelse med retssagen eller for konkursboets  

 beslutning om at indtræde i sagen, om momsen af de herved forbundne  

 advokatomkostninger kunne fradrages.
 Den påklagede afgørelse stadfæstes derfor.
