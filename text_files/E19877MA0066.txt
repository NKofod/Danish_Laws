Højesterets dom af 27. januar 1987 Da vognmand P ophørte med at drive vognmandsforretning, købte  

 automobilhandler S P's 3 lastbiler og 2 anhængere samt 3 køretilladelser.
S  

 solgte bilerne til forskellige kunder og køretilladelserne til et  

 transportfirma.
Da overdragelsen ikke kunne anses som led i hel eller delvis  

 overdragelse af P's vognmandsvirksomhed til S var S berettiget til at beregne  

 indgående afgift efter momsloven.
Østre Landsrets dom af 2. november 1984 Under denne sag har sagsøgeren, Automobilfirma S, påstået sagsøgte,  

 Skatteministeriet, tilpligtet at anerkende, at sagsøgeren er berettiget til i  

 opgørelsen for april kvartal 1982 i den indgående afgift efter  

 merværdiafgiftsloven at medregne et afgiftsbeløb på 80.960 kr. vedrørende køb  

 af fem vogne fra vognmand P.
 Sagsøgte har påstået frifindelse.
 Danmarks Automobilforhandler Forening har været procestilvarslet under  

 sagen og har udtalt sig til støtte for sagsøgeren.
 Sagen er opstået på grund af uenighed om fortolkning af momslovens § 12,  

 stk. 5, og § 11, stk. 4.
 Omstændighederne i sagen er følgende:
Sagsøgeren, der driver virksomhed med køb og salg af automobiler, særligt  

 lastbiler og tilbehør dertil, stod i forretningsmæssig forbindelse med  

 vognmand P, idet man havde solgt forskellige lastbiler mv til ham.
I  

 forbindelse med vognmand P's afvikling af sin virksomhed på grund af  

 økonomiske vanskeligheder købte sagsøgeren 3 brugte lastbiler og 2 brugte  

 påhængsvogne samt 3 kørselstilladelser.
Sagsøgerens køb, der for så vidt  

 angår bilerne og påhængsvognene blev berigtiget ved udstedelsen af 5  

 kreditnotaer, medens kørselstilladelserne blev betalt kontant, indeholdt et  

 momsbeløb på 80.960 kr, som sagsøgeren i opgørelsen for april kvartal 1982  

 medtog som indgående afgift.
Sagsøgerens salg af automobiler mv til vognmand var sket på kontantbasis,  

 dog således at sagsøgeren havde kautioneret for lån, som vognmanden optog til  

 finansiering af købene.
I februar 1982 modtog sagsøgeren fra en sagfører  

 meddelelse om, at vognmandens økonomiske situation var blevet "noget  

 anstrengt". På et kreditormøde den 1. april 1982 på sagsøgerens kontor,  

 i hvilket møde en repræsentant for sagsøger deltog, blev det meddelt , at  

 vognmandsforretningen ophørte, og den nærmere afvikling af forretningen blev  

 drøftet.
 Vognmandens aktiver blev på mødet opgjort til at bestå af følgende:
Ejendommen matr.nr. 16 c Vang, der tjente som beboelse og sæde for  

 vognmandsforretningen, diverse indbogenstande, 1 personbil, 1 campingvogn, 1  

 bus, 3 lastbiler, 3 påhængsvogne samt 3 tilladelser til godskørsel.
Til  

 finansiering af boets behandling købte sagsøgeren de nævnte 3  

 kørselstilladelser for i alt 6.000 kr.
Det blev besluttet at lade  

 driftsmateriellet vurdere, hvorefter købstilbud kunne forventes fra  

 sagsøgeren eller firmaet.
Bussen blev af karrosserifabrikken taget tilbage  

 for restgælden.
Da vurderingerne forelå, købte sagsøgeren de 3 lastbiler og  

 de 2 påhængvogne, medens en påhængsvogn blev købt af firmaet.
Ejendommen blev  

 overtaget af en panthaver.
Ved skrivelse af 22. juni 1982 afmeldte vognmanden sin virksomhed over for  

 Thisted Distriktstoldkammer med ophør pr 30. juni 1982. Der blev angivet 0  

 kr. i afgiftstilsvar for april kvartal.
Den 3. september 1982 indgav han  

 efterangivelse, hvoraf fremgik en udgående afgift på 80.300 kr, en indgående  

 afgift på 1.732 kr. og et afgiftstilsvar på differencen 78.568 kr.
 Ved skrivelse af 19. oktober 1982 meddelte Frederikshavn  

 Distriktstoldkammer sagsøgeren, at overtagelse af driftsmidlerne fra  

 vognmanden var omfattet af momslovens § 12, stk. 5, da der var "tale om  

 overdragelse af driftsmidler som led i overdragelse af en virksomhed, og at  

 dette skal ske excl moms, jf. momslovens § 12, stk. 5." Thisted  

 Distriktstoldkammer annullerede herefter vognmandens efterangivelse.
Sagsøgeren gjorde ved skrivelse af 2. november 1982 indsigelse over for  

 distriktstoldkamret og anførte, at de 3 lastvogne og 2 påhængsvogne var købt  

 på sædvanlig måde med henblik på videresalg, og at der ikke var tale om  

 overdragelse af en virksomhed eller en del deraf.
Man henviste endvidere til,  

 at andre vognmænd havde overtaget den kørsel, som vognmanden havde haft.  

 Distriktstoldkamret fastholdt sin afgørelse, der herefter blev indbragt for  

 sagsøgte, Skatteministeriet.
Sagsøgte meddelte ved skrivelse af 5. august 1983 til sagsøger, at  

 distriktstoldkamrets afgørelse fastholdes.
Der er under sagen givet  

 vidneforklaring af automobilfirmaets direktør og bogholder.
Direktøren hos sagsøgeren, har forklaret, at selskabet driver virksomhed  

 med køb og salg af biler, men ikke kørselsvirksomhed.
På det omhandlede  

 tidspunkt omsatte man årligt ca 100 nye og ca 300 brugte lastbiler.
Markedet  

 var i 1982 noget trægt, og de omhandlede lastbiler og anhængere blev først  

 videresolgt 1 til 6 måneder efter, at de var købt hos vognmanden.
Dennes  

 kunder gik til andre vognmænd.
Sagsøgeren har ikke benyttet køretøjerne til  

 vognmandskørsel eller anden kørsel.
Man lagde penge ud for de 3  

 kørselstilladelser, som blev forsøgt overdraget til andre vognmænd.
Der var  

 oprindeligt tale om en forudbetaling for kørselstilladelserne, men dette blev  

 ikke godkendt af direktoratet.
Sagsøgeren har den interesse i at formidler  

 kørselstilladelser, at man får større mulighed for salg af køretøjer.
De 3  

 kørselstilladelser blev solgt til et transportfirma i Skagen for 5.000 kr.  

 pr. stk., men der blev dog ikke solgt køretøjer i den forbindelse.
De  

 omhandlede køretøjer blev solgt til gamle kunder.
Bogholderen hos sagsøgeren har forklaret, at han deltog i kreditormødet  

 den 1. april 1982 hos vognmandens sagfører.
Det var meningen, at  

 kørselstilladelserne skulle sælges videre.
Køretøjerne blev ligeledes købt  

 til videresalg.
De blev efter ombygning og klargøring solgt nogle måneder  

 senere.
Sagsøgeren har til støtte for sin påstand anført, at momslovens § 11  

 indeholder hovedreglerne for afgiftspligtig omsætning, medens lovens § 12,  

 herunder stk. 5, indeholder undtagelserne.
Det er ubestridt, at det  

 overdragne var driftsmidler, og at sagsøgeren var momsregistreret, men der  

 var ikke tale om overdragelse af en virksomhed eller en del heraf.
Der blev  

 således ikke overdraget debitorer, kundekreds eller inventar, oprettet  

 konkurrenceklausuler eller lignende, ligeså lidt som der skete nogen  

 videreførelse af vognmandens virksomhed. § 12, stk. 5, bør fortolkes  

 indskrænkende, således at hovedreglen i § 11, stk. 4, kommer til anvendelse i  

 tvivlstilfælde som det foreliggende.
Dette er i overensstemmelse med  

 almindelige fortolkningsprincipper. § 12, stk. 5, havde oprindelig, da den  

 blev vedtaget i folketingssamlingen 1966/67 (sammenholdt med  

 Folketingstidende tillæg A, 1966/67, 2 samling, spalte 291 og 326), kun det  

 indhold, at man ved overdragelse af en virksomheds varelager, maskiner og  

 andre driftsmidler kunne vælge at se bort fra merværdiafgift.
Det fremgår af forarbejderne, at man den gang anså det for mest praktisk,  

 at der i disse specielle tilfælde ikke skete berigtigelse af afgift.
Denne  

 valgmulighed gav anledning til ændring af bestemmelsen i folketingssamlingen  

 1968/69 (sammenholdt med Folketingstidende tillæg A 1968/69, spalte 2514 og  

 2520), hvorefter afgiften ikke kunne medregnes.
Som begrundelse herfor blev  

 der i forarbejderne henvist til de særlige afregningsregler for landbruget  

 mv, hvorved afregningsfristen for merværdiafgiften var blevet forlænget fra 6  

 til 9 måneder.
Virksomhederne kunne derfor i visse tilfælde have interesse i  

 at beregne afgift ved virksomhedsoverdragelse, idet der herved kunne opnås et  

 rentefrit lån fra statskassen svarende til det beregnede afgiftsbeløb.  

 Motiverne til lovændringen omtaler kun landbrug mv med lange  

 afregningsfrister, medens der ikke i øvrigt er vejledning at finde til  

 forståelse af § 12, stk. 5. Reglen er imidlertid praktisk, når en ny  

 indehaver skal fortsætte med at drive den registrerede virksomhed.
Baggrunden for, at § 11, stk. 4, i ophørssituationen henfører overdragelse  

 af driftsmidler mv til den afgiftspligtige omsætning, er - som det siges -,  

 at det overdragne ellers vil henstå "momsafløftet". Når baggrunden  

 for § 12, stk. 5, er den, at der ikke skal kunne opnås et "rentefrit lån  

 af statskassen", må dette forudsætte, at driftsmidlet stadig har status  

 som sådant, det vil sige, at det ikke videresælges af erhververen.
Dette er  

 imidlertid tilfældet i den foreliggende sag, hvor køretøjerne indgik i  

 sagsøgers varelager, og ved salg herfra udløses der moms.
Tankegangen med det  

 "rentefrie lån" fra statskassen må derfor sammenholdes med, om  

 driftsmidlet bevarer status som sådant. - Det kan ikke udledes af lovens ord  

 i § 12, stk. 5, at det er sælgerens forhold, der er afgørende.
Bestemmelsen  

 taler om "indehaver", hvilket antyder, at køberen skal drive  

 virksomheden videre.
Det har således betydning, om det købte bevarer sin  

 status hos køberen.
Når det hævdes af sagsøgte, at vognmandsvirksomhedens  

 ophør tyder på en overdragelse af virksomheden, er dette uholdbart, da § 11,  

 stk. 4, sidste pkt, netop omhandler ophørssituationen, idet det solgte ellers  

 ville henstå "momsafløftet".
 Den virkelige begrundelse for den af sagsøgte anlagte fortolkning af de  

 omhandlede lovbestemmelser er, at man ønsker frit at kunne vælge den som  

 debitor, der i den givne situation er mest solid.
Sagsøgte har til støtte for påstanden om frifindelse anført, at  

 overdragelsen på grund af omfanget af det overdragne falder ind under lovens  

 § 12, stk. 5. Lovens § 11, stk. 4, omhandler de ordinære salgssituationer og  

 den i sidste pkt nævnte ophørssituation forudsætter, at salget af  

 driftsmidler mv sker løbende i form af stykvis salg under afviklingen af  

 virksomheden. § 12, stk. 5, vedrører alene sælgerens forhold og stiller som  

 krav overfor køberen alene, at denne skal være momsregistreret.
Herved er  

 overdragelsen momsmæssigt neutral, hvilket ikke vil være tilfældet, hvis  

 køberen ikke er momsregistreret.
Er køberen momsregistreret, skal der ikke -  

 eller som motiverne nævner det "må i intet tilfælde" - berigtiges  

 moms.
 I december 1967 blev der gennemført en forlængelse af den almindeligt  

 gældende afregningsfrist fra 20 dage efter kvartalets udløb til 1 måned og 20  

 dage efter kvartalets udløb.
Hensynet bag § 12, stk. 5, hvorefter et rentefrit lån fra statskassen skal  

 forhindres, gælder således for alle brancher.
I det foreliggende tilfælde  

 skete overdragelsen efter ønske fra vognmanden da han ophørte med  

 virksomheden.
Stort set hele virksomheden blev overdraget til sagsøgeren.
Det  

 er uden betydning, om den faste ejendom blev overdraget.
Goodwill blev der  

 heller ikke tale om, da den var meget lille, lige så lidt som der overførtes  

 personale, da virksomheden havde været drevet uden ansatte.
Virksomheden  

 havde således kun bestået af de overdragne køretøjer og de 3  

 kørselstilladelser.
Sagsøgeren havde endvidere en særlig interesse i købet,  

 idet hans tab blev nedskrevet blot ved udstedelsen af kreditnotaer, hvortil  

 kom udsigten til at få momsen tilbagebetalt af det offentlige, samt udsigten  

 til fortjeneste ved videresalg.
Kørselstilladelserne indbragte dertil en  

 fortjeneste ved videresalg på 150 pct kort tid efter, at de var købt.
 Landsretten skal udtale:
Under hensyn til arten og omfanget af de til sagsøgeren overdragne  

 aktiver, derunder særligt den omstændighed, at overdragelsen omfattede  

 samtlige til vognmanden udstedte tilladelser til godskørsel, og til  

 oplysningerne om baggrunden for overdragelsen, må denne anses for at være led  

 i en overdragelse af i hvert fald en del af vognmandens virksomhed til  

 sagsøgeren.
Da endvidere sagsøgeren drev registreret virksomhed, kunne  

 overdragelsen derfor som følge af momslovens § 12, stk. 5, ikke være  

 medregnet til den afgiftspligtige omsætning i vognmandens virksomhed.
Det  

 følger deraf, at sagsøgeren ikke er berettiget til at medtage momsen af det  

 erhvervede som indgåede afgift.
Sagsøgerens påstand kan derfor ikke tages til  

 følge, og sagsøgte vil være at frifinde.
 Thi kendes for ret:
 I sagsomkostninger betaler sagsøgeren, Automobilfirmaet inden 14 dage  

 efter denne doms afsigelse til sagsøgte 10.500 kr.
Højesterets dom af 27. januar 1987 Appellanten har gentaget sin påstand.
 Indstævnet har påstået stadfæstelse.
 Til brug for Højesteret er der afgivet fornyet forklaring af  

 automobilfirmaets bogholder.
Appellanten, der alene drev automobilhandel, benyttede ikke vognene og  

 kørselstilladelserne, men videresolgte vognene til forskellige kunder og  

 kørselstilladelserne til et transportfirma.
Da overdragelsen fra vognmanden  

 herefter ikke kan anses som led i en hel eller delvis overdragelse til  

 appellanten af vognmandsvirksomheden, jf. momslovens § 12, stk. 5, tager  

 Højesteret appellantens påstand til følge.
 Thi kendes for ret:
 Indstævnte, Skatteministeriet, tilpligtes at anerkende, at appellanten,  

 Automobilfirmaet er berettiget til i opgørelsen for april kvartal 1982 i den  

 indgående afgift efter momsloven at medregne et afgiftsbeløb på 80.960 kr.  

 vedrørende køb af fem vogne fra vognmanden.
 I sagsomkostninger for Landsret og Højesteret skal indstævnte inden 14  

 dage fra denne højesteretsdom afsigelse betale 23.000 kr. til appellanten.
