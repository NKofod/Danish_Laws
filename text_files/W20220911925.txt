Pressenævnets kendelse i sag nr. 2022-80-0809 Afvisning af klage over Politiken på grund af fristoverskridelse En person klagede over Politikens redigering af hans læserbrev, som blev bragt i januar 2021. Klagen var indbragt for Pressenævnet efter udløbet af 12-ugers klagefristen.
Klager henviste blandt andet til, at han først havde modtaget svar fra Politiken fire måneder efter hans klage til mediet.
Pressenævnet afviste klagen uden nærmere behandling med bemærkning om, at der efter medieansvarsloven ikke er hjemmel til at dispensere fra klagefristen.
 [Klager] har klaget til Pressenævnet over Politikens redigering af hans læserbrev, som blev bragt den 25. januar 2021 under overskriften Læserne mener: Dårlig sammenligning i Politiken, idet han mener, at god presseskik er tilsidesat.
 Klagen er modtaget i Pressenævnet den 11. februar 2022.
Sagsfremstilling [Klager]s læserbrev indeholder omtale af hans synspunkt om, at det var forkert at sammenligne Vancouver-deklarationen med færdselsloven, som nogle professorer på Rigshospitalet havde gjort i et debatindlæg i Politiken den 20. januar 2021 under overskriften Kviktestresultater bør først offentliggøres efter godkendelse.
 [Klager] klagede til Politiken over mediets redigering af hans læserbrev den 26. januar 2021, og Politiken besvarede hans klage foreløbigt i mail af 1. februar 2021 og endeligt i mail af 17. maj 2021.
 [Klager] har til støtte for klagen anført, at Politiken har forvansket hans læserbrev af 25. januar 2021, da læserbrevet fremstår uforståeligt. [Klager] har henvist til, at han er bekendt med Politikens redigeringsret, herunder i forhold til at rette stavefejl, kommafejl og lignende, men i forhold til [Klager]s indlæg er der tale om en vidtgående omskrivning uden samtykke fra ham, og teksten fremstår med en anden betydning.
I forhold til klagefristen har [Klager] anført, at han klagede til Politiken fire dage efter offentliggørelsen, og at der gik fire måneder, inden han modtog en tilbagemelding fra opinionsredaktøren.
Hertil kommer, at opinionsredaktøren alene henviste til Pressenævnets kutyme og ikke tog stilling til hans forslag til rettelser af det forvanskede læserbrev. [Klager]s sene klage til Pressenævnet skal derfor ses relateret til og er indgivet i forlængelse af to andre personers klager i Politikens læserbrevsspalte Læserne mener over forvanskede læserbreve, som blev bragt henholdsvis den 30. april 2021 og 8. februar 2022.
 Pressenævnets formand, Jens Kruse Mikkelsen, udtaler:
 Klagen vedrører Politikens redigering af [Klager]s læserbrev, som blev bragt den 25. januar 2021.
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen 12 uger fra offentliggørelsen.
Fristen for at klage til Pressenævnet over mediets afgørelse er 12 uger efter modtagelsen af afgørelsen, jf. medieansvarslovens § 34, stk. 2. Der er efter medieansvarsloven ikke hjemmel til at dispensere fra klagefristen.
 [Klager] har først klaget til Pressenævnet den 11. februar 2022, og klagen er således indgivet efter 12-ugers klagefristens udløb.
 Klagen afvises herefter som for sen, jf. medieansvarslovens § 43, stk. 3.
