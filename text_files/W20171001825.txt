Ligebehandlingsnævnets afgørelse om køn - sagsbehandling - ej medhold J. nr. 2017-6811-25469 Det var ikke i strid med ligestillingsloven, at en mand ikke kunne oprette sig som værge i sin datters rejsekort.
I rejsekortsystemet kunne alene en af forældrene stå som værge for et umyndigt barn.
Forældrene bestemte imidlertid selv, hvem af dem der skulle oprettes som værge, og indklagede anbefalede ikke særligt forældre af det ene køn at blive registreret som værge.
 Klager fik derfor ikke medhold i klagen.
 Klagen drejer sig om påstået forskelsbehandling på grund af køn i forbindelse med, at klager ikke kunne oprette sig som værge på sin datters rejsekort.
Ligebehandlingsnævnets afgørelse Det var ikke i strid med ligestillingsloven, at klager ikke kunne oprette sig som værge på sin datters rejsekort.
Sagsfremstilling Klager, som er mand, rettede den 12. april 2017 henvendelse til indklagede vedrørende muligheden for at blive registreret som værge for sin datter i dennes rejsekort.
Indklagede svarede hertil følgende i en e-mail til klager: Kære [klager] Tak for din henvendelse af 12-04-2017.
 Du har henvendt dig vedr. at du gerne vil stå som værge for din datter.
 Jeg kan sagtens følge dig i at du gerne vil stå som værge på rejsekort, når du er værge for din datter, men det er desværre ikke muligt for begge forældre at oprette sig som værge på rejsekort.dk.
Man skal oprette værgeforhold for at kunne bestille et rejsekort til et barn som er under 15 år, og det er kun nødvendig at have en værge i rejsekort.
Derfor er det kun den ene af forældrene som kan oprette sig.
 Du kan stadig logge ind på hendes rejsekort, med hendes brugernavn og adgangskode.
Med venlig hilsen [Navn] [Indklagedes] Kundecenter Klagen blev modtaget i Ligebehandlingsnævnet den 28. april 2017.
Parternes bemærkninger Klager gør gældende, at han er blevet udsat for forskelsbehandling på grund af køn.
 Det er kønsdiskriminerende, at han som far ikke kan oprette sig som værge for sin datter på hendes rejsekort.
Han ønsker, at forældre med delt forældremyndighed får lige adgang til barnets rejsekort.
Der bør være mulighed for, at begge forældre kan oprette et værgeforhold på barnets rejsekort og dermed varetage barnets interesser ligeværdigt.
 Indklagede gør gældende, at der ikke er sket forskelsbehandling på grund af køn.
Der kan alene oprettes ét værgeforhold for umyndige i rejsekortsystemet.
Dette er et bevidst valg fra indklagedes side, idet indklagede har ønsket, at kun én person kan påtage sig ansvaret for betalingsog gældsforpligtelser over for indklagede.
Ved at gøre det tydeligt, hvor ansvaret for disse forpligtelser er placeret, undgår man en række uhensigtsmæssige situationer, der ville kunne opstå ved registrering af flere værger på barnets rejsekort.
Registreringen af værgeforholdet i rejsekortsystemet er ikke baseret på køn.
Den forælder, der registreres først, bliver oprettet som værge.
Indklagede registrerer ikke kundernes køn og anbefaler ikke særligt det ene køn at indgå værgeforholdet.
Da der således er lige vilkår for kvinder og mænd, er der selvsagt ikke tale om forskelsbehandling på grund af køn.
Hvis en tvist mellem to værger ikke kan løses indbyrdes, foretager indklagede en konkret manuel vurdering af sagen.
Forældrene må i så fald rette henvendelse til indklagede frem for at anvende selvbetjeningsløsningen på indklagedes hjemmeside.
Ligebehandlingsnævnets bemærkninger og konklusion Ligebehandlingsnævnet behandler klager om forskelsbehandling på grund af køn efter ligestillingsloven.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Ved direkte og indirekte forskelsbehandling forstås, at en person behandles ringere eller stilles særligt ufordelagtigt i forhold til personer af det andet køn.
 Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Forældre til et umyndigt barn har alene mulighed for at registrere den ene forælder som værge i barnets rejsekort.
 Det fremgår af oplysningerne fra indklagede, at forældrene selv bestemmer, hvem af dem der skal registreres først og dermed som værge i barnets rejsekort, og at indklagede ikke særligt anbefaler forældre af det  ene køn at blive registreret som værge.
 På baggrund af disse oplysninger vurderer nævnet, at der ikke er påvist faktiske omstændigheder, der giver anledning til at formode, at klager er blevet behandlet ringere på grund af sit køn.
 Klager får derfor ikke medhold i klagen.
Retsregler Afgørelsen er truffet efter følgende bestemmelser:
