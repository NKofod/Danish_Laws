 Bekendtgørelse om offentliggørelse af virksomhedernes arbejdsmiljø m.v.
 I medfør af § 73 og § 78 a i lov om arbejdsmiljø, jf. lovbekendtgørelse nr. 1072 af 7. september 2010, fastsættes:
Formål og område § 1. Formålet med smiley-ordningen er ekstern offentliggørelse og derved synliggørelse af den enkelte virksomheds arbejdsmiljø med en grøn, gul, rød smiley eller en kronesmiley, jf. bilag 1, på Arbejdstilsynets hjemmeside (www.at.dk).
Stk. 2. Grøn, gul eller rød smiley tildeles til produktionsenheder, jf.
CVR-lovens definitioner.
Stk. 3. Kronesmiley tildeles til de produktionsenheder, der er omfattet af certifikatet.
Kronesmiley tildeles desuden juridiske enheder, jf.
CVR-lovens definitioner, i den periode, hvor alle produktionsenheder hørende til den juridiske enhed samtidigt har offentliggjort en kronesmiley.
 Stk. 4. Bekendtgørelsen gælder for virksomheder med ansatte, jf. § 2 og § 3 i lov om arbejdsmiljø.
 Stk. 5. Bekendtgørelsen finder også anvendelse for bygherrer, jf. § 37 i lov om arbejdsmiljø, i det omfang de er omfattet af CVR-loven.
§ 2. Arbejdstilsynet offentliggør ved navn og adresse den juridiske enheds eller produktionsenhedens arbejdsmiljø, jf. § 1, på Arbejdstilsynets hjemmeside på grundlag af 1) resultatet af tilsynet.
Ved overtrædelser af arbejdsmiljølovgivningen anføres tillige det eller de emner, der danner grundlag for Arbejdstilsynets afgørelser, eller 2) dokumentation for et godt arbejdsmiljø anerkendt efter regler fastsat af beskæftigelsesministeren, der ved denne bekendtgørelses ikrafttræden er, a) et opnået certifikat ved akkrediteret certificering eller akkrediteret inspektion efter lov om arbejdsmiljøcertifikat til virksomheder, eller b) et opnået certifikat ved akkrediteret certificering efter bekendtgørelse om anerkendelse af DS/OHSAS 18001 mv. som dokumentation for et godt arbejdsmiljø.
Stk. 2. Ved afgørelser om overtrædelse af arbejdsmiljølovgivningen, herunder påbud med frist for efterkommelse, som Arbejdstilsynet har truffet i forbindelse med tilsynet på produktionsenheden, sker offentliggørelsen efter klagefristens udløb.
Ved afgørelser om strakspåbud og forbud, der ikke har opsættende virkning uanset eventuel klage, sker offentliggørelsen dog straks.
 Stk. 3. Ved afgørelser om at lade foretage undersøgelser, prøver og besigtigelser efter § 21, stk. 1, i lov om arbejdsmiljø, tildeles der ikke smiley.
Virksomheder, der har opnået et anerkendt godt arbejdsmiljø § 3. Produktionsenheder og juridiske enheder, der har opnået et certifikat efter § 2, stk. 1, nr. 2, litra a eller b, har ret til at få tildelt og offentliggjort en kronesmiley på Arbejdstilsynets hjemmeside.
Offentliggørelse er betinget af, at virksomheden anmoder Arbejdstilsynet herom, og 1) sender en kopi af det pågældende certifikat til Arbejdstilsynet, og 2) ved akkrediteret certificering sender en erklæring om, at virksomheden har indgået en aftale med certificeringsorganet om, at certificeringsorganet giver Arbejdstilsynet oplysning herom, hvis certifikatet er frataget, suspenderet eller bortfaldet.
 Stk. 2. En kronesmiley tildelt en produktionsenhed fjernes:
1) hvis Arbejdstilsynet konstaterer overtrædelser af arbejdsmiljølovgivningen på den produktionsenhed, hvor afgørelsen er truffet, og som medfører en gul eller en rød smiley, eller 2) hvis certificeringsorganet ved akkrediteret certificering har givet Arbejdstilsynet oplysning om, at produktionsenhedens certifikat er frataget, suspenderet eller bortfaldet, jf. stk. 1, nr. 2.
Stk. 3. Kronesmiley tildeles igen, når 1) Arbejdstilsynet har fået en tilbagemelding fra virksomheden om, at påbudte forhold på den produktionsenhed, der har medført en gul eller rød smiley, er efterkommet, jf. dog § 5 og § 6, eller 2) det akkrediterede certificeringsorgan har givet Arbejdstilsynet oplysning om, at de forhold, der lå til grund for fratagelse eller suspension af virksomhedens certifikat, jf. stk. 1, nr. 2, ikke længere udgør en afvigelse i forhold til virksomhedens arbejdsmiljøledelsessystem.
 Stk. 4. Tilbagemeldingen efter stk. 3, nr. 1, skal være påtegnet af arbejdsmiljøorganisationen eller en repræsentant for de ansatte, hvor virksomheden ikke har pligt til at oprette arbejdsmiljøorganisation.
Grøn smiley § 4. Grøn smiley tildeles, når Arbejdstilsynet efter et risikobaseret tilsyn på produktionsenheden, 1) ikke har fundet anledning til at træffe afgørelser om overtrædelse af arbejdsmiljølovgivningen, eller 2) har konstateret, at afgørelser om overtrædelse af arbejdsmiljølovgivningen er efterkommet, jf. dog § 5, stk. 1 og § 6, stk. 1, hvorefter gul og rød smiley tildeles for en minimumsperiode på 6 måneder.
 Stk. 2. Grøn smiley indeholder en dato for, hvornår et risikobaseret tilsyn på produktionsenheden senest er blevet gennemført, eller afgørelse truffet af Arbejdstilsynet er efterkommet.
 Stk. 3. Grøn smiley fjernes 5 år efter datoen for det seneste risikobaserede tilsyn på produktionsenheden.
 Stk. 4. Grøn smiley fjernes midlertidigt, hvis produktionsenheden i løbet af den 5-årige offentliggørelsesperiode i forbindelse med andre tilsynsformer end risikobaseret tilsyn modtager afgørelser, som medfører en gul eller rød smiley, jf. §§ 5 og 6. Når Arbejdstilsynet modtager tilbagemelding om, at disse afgørelser er efterkommet, får virksomheden en grøn smiley på ny, indtil der er gået 5 år fra datoen for det seneste risikobaserede tilsyn på produktionsenheden.
 Stk. 5. Hvis Arbejdstilsynet gennemfører et nyt risikobaseret tilsyn på en produktionsenhed, starter en ny 5-års offentliggørelsesperiode.
Gul smiley § 5. Gul smiley tildeles i en minimumsperiode på 6 måneder, når Arbejdstilsynet i forbindelse med tilsynsbesøg på produktionsenheden har truffet afgørelse om overtrædelse af arbejdsmiljølovgivningen, medmindre afgørelsen er omfattet af § 6.
Stk. 2. Gul smiley fjernes, jf. dog stk. 1, når Arbejdstilsynet har fået en tilbagemelding fra virksomheden om, 1) at strakspåbuddet eller afgørelsen er efterkommet, eller 2) at påbudte midlertidige foranstaltninger er gennemført, og en varig løsning af arbejdsmiljøproblemet er påbegyndt.
 Stk. 3. Tilbagemeldingen skal være påtegnet af arbejdsmiljøorganisationen eller en repræsentant for de ansatte, hvor virksomheden ikke har pligt til at oprette arbejdsmiljøorganisation.
Rød smiley § 6. Rød smiley tildeles i en minimumsperiode på 6 måneder, når Arbejdstilsynet i forbindelse med tilsynsbesøg i produktionsenheden har afgivet påbud i form af forbud eller har afgivet påbud om rådgivning, jf. bekendtgørelse om brug af autoriserede arbejdsmiljørådgivere.
Stk. 2. Rød smiley fjernes, jf. dog stk. 1, når Arbejdstilsynet har fået en tilbagemelding fra virksomheden om, 1) at forbuddet eller rådgivningspåbuddet er efterkommet, eller 2) at påbudte midlertidige foranstaltninger er gennemført, og en varig løsning af arbejdsmiljøproblemet er påbegyndt.
 Stk. 3. Tilbagemeldingen skal være påtegnet af arbejdsmiljøorganisationen eller en repræsentant for de ansatte, hvor virksomheden ikke har pligt til at oprette arbejdsmiljøorganisation.
Emner for arbejdsmiljøproblemer, der danner grundlag for afgørelser § 7. Emnerne for overtrædelser af arbejdsmiljølovgivningen, der danner grundlag for afgørelser, som har medført gul og rød smiley, offentliggøres på Arbejdstilsynets hjemmeside.
Bestilt tilsyn med henblik på tildeling af smiley § 8. En virksomhed kan bestille et risikobaseret tilsyn hos Arbejdstilsynet, hvis én eller flere af virksomhedens produktionsenheder:
1) har en grøn smiley, og fortsat ønsker at offentliggøre sit arbejdsmiljø efter udløbet af offentliggørelsesperioden på 5 år, eller 2) ikke har en grøn, gul eller rød smiley.
 Stk. 2. Bestilt tilsyn gennemføres senest 6 måneder efter bestilling er modtaget af Arbejdstilsynet.
 Ikrafttræden m.v.
 § 9. Bekendtgørelsen træder i kraft den 1. januar 2012.
 Stk. 2. Samtidig ophæves bekendtgørelse nr. 255 af 20. marts 2007 om offentliggørelse af virksomhedernes arbejdsmiljø (Smiley-ordning).
Stk. 3. Grøn smiley, der er tildelt frem til og med 31. december 2011, fjernes efter 5 år, beregnet fra datoen for screeningsbesøget.
Udløber tildelingsperioden inden 30. juni 2012 forlænges tildelingsperioden dog frem til denne dato.
