 Vedrørende retningslinier ved  

 beslutning om administrativ frihedsberøvelse efter  

 udlændingelovens § 36, stk. 1, 3. pkt.
I.
Indledning Ved lov nr. 382 af 14. juni 1995 om ændring af  

 udlændingeloven indsættes med ikrafttrædelsesdato den 16.  

 juni 1995 et nyt 3. pkt. i § 36, stk. 1, med følgende ordlyd:
"En udlænding, hvis ansøgning om  

 opholdstilladelse efter § 7 forventes eller er udtaget til behandling efter  

 den i § 53a, stk. 3, nævnte procedure, kan efter en konkret, individuel  

 vurdering frihedsberøves,  såfremt det er påkrævet  

 for at fastholde udlændingens tilstedeværelse under  

 asylsagsbehandlingen, medmindre de i § 34 nævnte foranstaltninger er  

 tilstrækkelige." Endvidere ophæves i § 37, stk. 3, med virkning fra  

 den 16. juni 1995 3. pkt., og i stedet indsættes:
"Denne frist kan senere forlænges af retten, dog  

 højst med 4 uger ad gangen.
Er frihedsberøvelsen iværksat  

 i medfør af § 36, stk. 1, 3. pkt., kan frihedsberøvelsen  

 opretholdes efter denne bestemmelse i højst 7 dage fra  

 frihedsberøvelsens iværksættelse efter § 36, stk. 1, 3.  

 pkt." II.
Grundliggende betingelser for  

 frihedsberøvelse efter § 36, stk. 1, 3. pkt.
 Frihedsberøvelse efter § 36, stk. 1, 3. pkt.,  

 iværksættes alene, såfremt der ikke er grundlag for at  

 iværksætte frihedsberøvelsen efter andre bestemmelser.
 Det er en ufravigelig betingelse for  

 frihedsberøvelse efter bestemmelsen, at asylansøgningen  

 forventes eller er udtaget til behandling efter åbenbart  

 grundløs-proceduren.
 Der er p.t. forhåndsformodning for, at  

 asylansøgere fra følgende lande udtages til behandling efter  

 åbenbart grundløs-proceduren, idet de pågældende  

 ikke forventes at kunne opfylde betingelserne for at opnå asyl i  

 Danmark:
 Australien, Benin, Bulgarien, Canada, Estland, Ghana,  

 Japan, Letland, Litauen, New Zealand, Niger, Polen, Rumænien, Rusland,  

 Senegal, Slovakiet, Tanzania, Tjekkiet, Ungarn, USA, de nordiske lande og de  

 vesteuropæiske lande.
 Findes der endvidere at være begrundet mistanke om,  

 at en asylansøger fra et af de ovennævnte lande vil unddrage sig  

 en hurtig asylsagsbehandling, og foreligger der konkrete grunde til at  

 antage, at foranstaltninger efter § 34 ikke er tilstrækkelige til at  

 fastholde den pågældendes tilstedeværelse, vil der som  

 udgangspunkt skulle ske frihedsberøvelse.
III.
Vejledende kriterier for  

 frihedsberøvelse efter § 36, stk. 1, 3. pkt.
 Ved vurderingen af unddragelsesrisikoen indgår  

 sagens samlede oplysninger herunder indrejseforhold, tid og sted for og  

 omstændighederne ved indgivelse af asylansøgningen, alder,  

 køn, personlige forhold, eventuel kriminalitet og eventuelle tidligere  

 asylansøgninger.
 For så vidt angår frihedsberøvelse af  

 børn under 18 år henvises til Rigspolitichefens rundskrivelse af  

 24. november 1993.
IV.
Frist for frihedsberøvelse efter § 36,  

 stk. 1., 3 pkt.
 Frihedsberøvelse, der iværksættes efter  

 bestemmelsen, kan efter § 37, stk. 3, opretholdes på dette grundlag i  

 højst 7 dage fra politiets iværksættelse af  

 frihedsberøvelsen.
 Det bemærkes i den forbindelse, at såfremt  

 frihedsberøvelsen efter § 36, stk. 1, 3. pkt., iværksættes  

 i umiddelbar forlængelse af en anholdelse efter retsplejelovens kapitel  

 69, regnes de 7 dage fra iværksættelsen af  

 frihedsberøvelsen efter § 36, stk. 1, 3. pkt., og ikke - som det er  

 tilfældet ved beregningen af 3-døgnsfristen i § 37, stk. 1, -  

 fra anholdelsen.
V.
Praktiske konsekvenser i forbindelse med  

 frihedsberøvelse efter § 36, stk. 1, 3. pkt.
 Træffes der i en politikreds beslutning om  

 frihedsberøvelse efter udlændingelovens § 36, stk. 1, 3. pkt., i  

 forbindelse med, at Direktoratet for Udlændinge træffer  

 afgørelse om, at en asylansøger, der over for politiet har  

 ansøgt om asyl, kan opholde sig i Danmark under asylsagens behandling,  

 skal den pågældende hurtigst muligt under ledsagelse  

 bringes fra politikredsen til Registreringscentret i Sandholm.
