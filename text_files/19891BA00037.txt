Nr BSF 37 Forslag til folketingsbeslutning om en aktiv indsats for at sikre, at  

 Europarådets budgetforslag bliver vedtaget af Europarådets Ministerkomite Fremsat af Ritt Bjerregaard (S) Ivar Nørgaard (S) Dorte Bennedsen (S)  

 Helle Degn (S) Ole Espersen (S) Kelm-Hansen (S) Trøjborg (S) den 23. november 1989 Folketinget pålægger regeringen at arbejde aktivt for, at Europarådets budget for 1990 som foreslået af generalsekretæren bliver vedtaget af Europarådets Ministerkomite.
 Endvidere pålægges regeringen at drage omsorg for, at Europarådets  

 medlemslande og herunder Danmark løbende tilpasser deres bidrag til  

 Europarådet, således at Europarådet kan udfylde sin vigtige rolle i  

 forbindelse med dialogen med de østeuropæiske lande og Sovjetunionen.
Bemærkninger til forslaget Europarådet er Europas ældste (1949) og geografisk mest omfattende  

 politiske organisation.
I alt 23 vesteuropæiske demokratier er medlem af  

 Europarådet.
Europarådet arbejder for europæisk enhed, når det drejer sig om  

 at forsvare den enkeltes rettigheder og det parlamentariske demokrati.
I maj i år fejrede Europarådet sin 40-årsdag, og i denne anledning vedtog  

 Ministerkomiteen en politisk deklaration om Europarådets fremtidige rolle.
I  

 teksten udtrykker Ministerkomiteen sin tiltro til Europarådets rolle i et  

 Europa,hvor der foregår mange store forandringer både i Vesteuropa, hvor man  

 forbereder sig på det indre marked, og i Østlandene, hvor flere lande  

 gennemfører reformer og er på vej til demokrati.
I teksten giver de 23 landes  

 ministre også følgende tilsagn til Europarådet: »Vi er fast besluttet på  

 at udnytte Europarådets muligheder fuldt ud ved at tilføre ny energi og give  

 politisk opbakning til det mellemfolkelige samarbejde, der foregår i  

 Europarådets regi«.
Ministerkomiteens ord i anledning af jubilæet er desværre i skarp kontrast  

 til de midler, som komiteen tildeler Europarådet.
Europarådet har nemlig et  

 meget lille budget i forhold til de andre europæiske organisationer.
Hver  

 borger i Europarådets 23 medlemslande bidrager kun med 1,25 kr. pr. år til  

 organisationens budget.
For indeværende år er budgettet på 435 mio. franske  

 franc (500 mio. kr.).
En af de vigtigste opgaver for Europarådet i fremtiden er at være platform  

 for dialogen med de østeuropæiske lande.
Til dette formål vedtog Europarådets  

 parlamentariske forsamling i maj 1989 at give de østeuropæiske lande  

 gæstestatus i forsamlingen, dvs. de lande, som anvender Helsinki-Final Act,  

 de dokumenter, som blev vedtaget på CSCE-konferencerne, og FN's  

 internationale overenskomster om civile og politiske rettigheder og om  

 økonomiske, sociale og kulturelle rettigheder.
Indtil nu har 4 østeuropæiske  

 lande fået tildelt gæstestatus, nemlig Sovjetunionen, Ungarn, Polen og  

 Jugoslavien.
 Ifølge forslaget fra generalsekretæren er Europarådets budget for 1990 på  

 475.700.000 franske franc (547 mio. kr.), hvilket er en forhøjelse på 9,3  

 pct. i nominel værdi og 3,98 pct. i realværdi i forhold til 1989.
 Forslagsstillerne finder det vigtigt at understrege, at denne stigning er  

 forholdsvis moderat, når henses til de vigtige opgaver, som venter  

 Europarådet i fremtiden i forbindelse med den nævnte politiske dialog og  

 samarbejdet med de østeuropæiske lande og Sovjetunionen.
 Med fremsættelsen af nærværende beslutningsforslag tilsigtes det, at  

 regeringen ikke alene arbejder aktivt for, at Europarådets budget bliver  

 vedtaget med de moderate forhøjelser, som generalsekretæren har foreslået,  

 men også i fremtiden sikrer, at budgettet er på et sådant niveau, at  

 Europarådet kan udføre sin vigtige rolle.
