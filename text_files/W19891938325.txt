Det måtte anses for uforeneligt med betingelserne for tilkendelse af  

 højeste førtidspension, at der samtidigt ydedes hjælp efter bistandslovens §  

 42 til et universitetsstudium. (* 1) I øvrigt udtalt, at der fortsat var  

 refusionspligt for den oprindelige opholdskommune A i medfør af  

 bistandslovens § 11 på trods af ændring af studium.
Ankestyrelsen lagde  

 herved vægt på A kommunes passivitet gennem mere end 2 år.
 REDEGØRELSE FOR SAGEN:
 P, som led af muskelsvind, flyttede i juli 1981 fra A til B kommune for at  

 påbegynde jurastudium med støtte efter bistandslovens § 42.
 Støtten var bevilget af A kommune, som påtog sig refusionspligt i henhold  

 til bistandslovens § 11. P modtog på daværende tidspunkt invaliditetsydelse  

 og bistandstillæg.
 B kommune meddelte i august 1985 A kommune, at P med accept fra B kommune  

 skiftede studium fra jura til psykologi, og at der var rejst pensionssag.
 I december 1987 meddelte A kommune, at kommunen anså sin  

 betalingsforpligtelse efter bistandslovens § 11 for ophørt pr. 1. september  

 1985, hvor uddannelsesplanen blev ændret.
 Den rejste pensionssag medførte, at P blev tilkendt højeste førtidspension  

 med plejetillæg.
 B kommune klagede til amtsankenævnet over A kommunes afslag på refusion.
 AFGØRELSEN, DER KLAGES OVER:
 Amtsankenævnet pålagde ud fra en samlet vurdering af de foreliggende  

 oplysninger A kommune at refundere B kommunes udgifter til bistand til P fra  

 den 1. september 1985 i forbindelse med gennemførelsen af  

 psykologiuddannelsen.
 Amtsankenævnet lagde herved navnlig vægt på, at ændringen i  

 revalideringsplanen var velbegrundet.
 KLAGEN TIL ANKESTYRELSEN:
 Afgørelsen blev anket af A kommune, som anførte, at refusionstilsagnet  

 blev givet til hjælp til et revalideringsforløb og ikke et behandlingsforløb.  

 Kommunen ønskede Ankestyrelsens principielle stillingtagen til, om den  

 gennemførte ændring og forlængelse af revalideringsplanen var i  

 overensstemmelse med bistandslovens § 42 sammenholdt med lov om social  

 pension § 14, stk. 1.
 A kommune anførte endvidere, at afgørelsen i SM O-45-87 måtte medføre, at  

 refusionspligten bortfaldt, når en revalideringsplan ændredes, uden at  

 betalingskommunen blev inddraget i ændringen.
 Antaget til principiel behandling:
 Sagen blev antaget til principiel behandling til afklaring af, hvorvidt  

 der kunne ydes hjælp efter bistandslovens § 42 til uddannelse samtidig med  

 højeste pension.
 LOVGRUNDLAG:
 Bistandslovens §§ 11 og 42.
 Socialministeriets vejledning af 26. juli 1987 om hjælp efter  

 bistandslovens § 42, pkt. 13.
 ANKESTYRELSENS AFGØRELSE:
 Ankestyrelsen tiltrådte med den givne begrundelse amtsankenævnets  

 afgørelse, hvorefter A kommune også efter den 1. september 1985 skulle  

 afholde udgifterne til bistand til P.
 Ankestyrelsen lagde herved også vægt på, at A kommune ikke i forbindelse  

 med meddelelsen om ændringen i uddannelsesplanen gjorde indsigelse herimod,  

 og at A kommune ved sin passivitet (gennem mere end 2 år) måtte anses for  

 stiltiende at have godkendt ændringen i uddannelsesplanen.
 Til det af A kommune i forbindelse med anken rejste spørgsmål om, hvorvidt  

 den gennemførte revalideringsplan var i overensstemmelse med bistandslovens §  

 42 og lov om social pension § 14, stk. 1, udtalte Ankestyrelsen, at styrelsen  

 var enig med kommunen i, at det var uforeneligt med betingelserne for  

 tilkendelse af højeste førtidspension, at der samtidigt ydedes hjælp efter  

 bistandslovens § 42 til et universitetsstudium.
 Det lagdes herved til grund, at højeste førtidspension kun kunne  

 tilkendes, hvis erhvervsevnen var helt eller næsten helt bortfaldet, og  

 såfremt enhver revalidering var udelukket.
 Det kunne således ikke antages, at en person, der kunne følge et  

 universitetsstudium, var erhvervsudygtig i ethvert erhverv eller kun havde en  

 ubetydelig erhvervsevne i behold.
 (* 1) Se tillige SM nr. 66.
