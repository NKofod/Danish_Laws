Handicaptillæg  ny lidelse opstået efter ansøgningstidspunktet Klageren fik afslag på ansøgning om handicaptillæg, da betingelserne for tilkendelse af handicaptillæg ikke var opfyldte.
Nytilkommet lidelse kunne ikke indgå i sagen, idet den var opstået efter ansøgningstidspunktet.
Din klage over afslag på handicaptillæg Du har i brev 5. februar 2014 klaget over Styrelsen for Videregående Uddannelsers (herefter: styrelsen) afgørelse af 21. januar 2014 om afslag på handicaptillæg.
Ankenævnets afgørelse Nævnet tiltræder styrelsens afgørelse af 21. januar 2014 om, at du ikke har ret til handicaptillæg.
Retsgrundlag SU-loven (dagældende lovbekendtgørelse nr. 661 af 29. juni 2009, nu lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
 § 7.
() Stk. 3. Sammen med stipendium og studielån eller sammen med slutlån gives et stipendium som tillæg til uddannelsessøgende i videregående uddannelse, som på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde.
 SU-bekendtgørelsen (dagældende bekendtgørelse nr. 1269 af 17. december 2012, nu bekendtgørelse nr. 792 af 25. juni 2014) indeholder bl.a. følgende bestemmelser (uddrag):
§ 21. Styrelsen kan bestemme, at der gives tillægsstipendium efter lovens § 7, stk. 3, ud fra 1) en vurdering af arten og graden af funktionsnedsættelsen, og på baggrund heraf 2) en vurdering af funktionsnedsættelsens betydning for den uddannelsessøgendes evne til at påtage sig erhvervsarbejde som andre uddannelsessøgende.
(. . .) Stk. 3. Det er en forudsætning for fortsat at modtage tillægsstipendium, at den uddannelsessøgende opfylder betingelserne i lovens § 7, stk. 3.
 Af bemærkningerne til lovforslaget, der indførte § 7, stk. 3 (L 81, 2003/1), fremgår bl.a. følgende (uddrag):
Tillægsstipendiet gives til uddannelsessøgende, hvis funktionsnedsættelse har så væsentlige følger, at det stort set ikke er muligt for dem at påtage sig arbejde.  Af bemærkningerne til bestemmelsen fremgår endvidere følgende (uddrag):
Et væsentligt element i visitationen vil være en vurdering af, om den uddannelsessøgendes funktionsnedsættelse har så betydelige følger, at det stort set ikke er muligt for den pågældende at påtage sig erhvervsarbejde i nævneværdigt omfang.
Der skal efter den foreslåede ordning ikke foretages en vurdering af, om de studiemæssige følger af en funktionsnedsættelse medfører et øget tidsforbrug under uddannelsen.  Begrundelse Af SU-lovens § 7, stk. 3, fremgår to kriterier, som begge skal være opfyldt, for at en studerende kan gives tillægsstipendium.
Kriterierne er (1) varig fysisk eller psykisk funktionsnedsættelse og (2) meget betydelige begrænsninger i evnen til at påtage sig erhvervsarbejde.
Det er samtidig en betingelse for, at der kan gives tillægsstipendium, at den (2) meget betydelige begrænsning i evnen til at påtage sig erhvervsarbejde er en følge af den (1) varige fysiske eller psykiske funktionsnedsættelse.
Varighed Ankenævnet lægger til grund, at du som følge af [lidelse] har en varig funktionsnedsættelse.
Erhvervsevne Styrelsen har i afgørelsen af 21. januar 2014 vurderet, at følgerne af din funktionsnedsættelse ikke berettiger til tillæg, idet det er styrelsens vurdering, at du kan påtage dig et studiejob i mindre omfang, eventuelt henlagt til ferie eller undervisningsfrie perioder.
Styrelsen har lagt vægt på, at der ikke er aktuel lægelig dokumentation for, at der er tale om en funktionsnedsættelse af en sådan sværhedsgrad, at det medfører meget betydelige begrænsninger i din erhvervsevne.
Desuden har styrelsen lagt vægt på, at behandlingsmulighederne ikke er udtømte, idet det fremgår af speciallægeerklæringen, at du vil kunne profitere af behandling for [fremstilling udeladt].
Styrelsen har henvist til oplysningerne i speciallægeerklæring af 24. november 2013 af psykiater [fremstilling udeladt].
Det fremgår heraf, at [fremstilling udeladt].
 Ankenævnet finder under henvisning til styrelsens begrundelse i afgørelsen af 21. januar 2014, at der ikke er grundlag for at tilsidesætte afgørelsen.
Ankenævnet bemærker, at nævnet ved afgørelse af sagen har lagt vægt på de lægelige oplysninger om arten og graden af din funktionsnedsættelse.
En eventuelt tilkendt revalidering eller en læges vurdering af, at du ikke kan påtage dig et studiejob, er dog ikke i sig selv grundlag for at tildele handicaptillæg.
 Ankenævnet bemærker, at såfremt din [nytilkommet lidelse] ligeledes skal danne grundlag for ansøgning om handicaptillæg, så skal du indsende en ny ansøgning om handicaptillæg til styrelsen, som vil foretage en samlet vurdering af alle dine funktionsnedsættelser, da [nytilkommet lidelse] er opstået efter ansøgningstidspunktet.
Sagsfremstilling Det fremgår af oplysningsskema til studerende ved ansøgning om handicaptillæg modtaget 11. september 2013, at du søger tillæg på baggrund af [lidelse].
Det fremgår endvidere, at du senest i perioden fra [fremstilling udeladt]havde erhvervsarbejde 20 timer ugentligt med [fremstilling udeladt], og at du har oplyst, at årsagen til arbejdets ophør var [fremstilling udeladt].
Det fremgår af dine supplerende bemærkninger til oplysningsskemaet bl.a., at [fremstilling udeladt].
 Det fremgår af [fremstilling af lægelige dokumenter er udeladt].
Styrelsen har i brev af 21. januar 2014 meddelt dig afslag på handicaptillæg og henvist til oplysningerne i [fremstilling udeladt].
Styrelsen vurderer, at følgerne af din funktionsnedsættelse ikke berettiger til tillæg, idet det er styrelsens vurdering, at du kan påtage dig et studiejob i mindre omfang, eventuelt henlagt til ferie eller undervisningsfrie perioder.
Styrelsen har lagt vægt på, at der ikke er aktuel lægelig dokumentation for, at der er tale om en funktionsnedsættelse af en sådan sværhedsgrad, at det medfører meget betydelige begrænsninger i din erhvervsevne.
Desuden har styrelsen lagt vægt på, at behandlingsmulighederne ikke er udtømte, idet det fremgår af speciallægeerklæringen, at du vil kunne profitere af behandling for [fremstilling udeladt].
 Det fremgår af [fremstilling af lægelige dokumenter er udeladt].
 Du har i brev af 5. februar 2014 klaget til Ankenævnet for Statens Uddannelsesstøtteordninger og bl.a. anført, at [fremstilling udeladt].
Styrelsen har i brev af 5. maj 2014 videresendt sagen sammen med en udtalelse til ankenævnet.
Styrelsen har i det væsentlige henvist til begrundelsen i afgørelsen af 21. januar 2014.
 Ankenævnet har ved brev af 13. maj 2014 fremsendt sagens akter til dig, således at du havde lejlighed til at fremkomme med bemærkninger hertil.
 Du har i e-mail af 4. juni 2014 til Ankenævnet for Statens Uddannelsesstøtteordninger bl.a. anført, at du gennem en længere periode har været plaget af [nytilkommen lidelse]. [Øvrig fremstilling udeladt].
 Styrelsen har i e-mail af 16. juni 2014 til ankenævnet bemærket, at du skal indsende en ny ansøgning, såfremt du ønsker, at søge handicaptillæg på baggrund af, at du lider af [lidelse].
 Det fremgår af [fremstilling af lægelige dokumenter er udeladt].
 Du har i e-mail af 17. juli 2014 til Ankenævnet for Statens Uddannelsesstøtteordninger indsendt en [fremstilling udeladt].
 Styrelsen har i e-mail af 25. august 2014 til ankenævnet bemærket, at styrelsen ingen bemærkninger har, idet der ikke foreligger nye oplysninger i sagen.
 Ved telefonsamtale den 4. september 2014 oplyste du til Ankenævnet for Statens Uddannelsesstøtteordninger, at din [nytilkommen lidelse] opstod efter ansøgningstidspunktet, samt at du stadig er under udredning for [nytilkommen lidelse] og skal til MR-skanning for at få afklaret om, hvorvidt der kunne være tale om en [fremstilling udeladt].
