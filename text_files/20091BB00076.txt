Fremsat den 9. december 2009 af Benny Engelbrecht (S), Yildiz Akdogan (S), Ole Vagn Christensen (S), Orla Hav (S), Henrik Dam Kristensen (S), Jens Christian Lund (S) og Niels Sindal (S) Forslag til folketingsbeslutning om en mærkningsordning for autostole Folketinget pålægger regeringen inden den 1. april 2010 at tage de nødvendige lovgivningsinitiativer, der sikrer en mærkningsordning for autostole, der er sikkerhedsgodkendt af et af Færdselsstyrelsen godkendt testcenter.
Bemærkninger til forslaget Beslutningsforslaget tager sigte på at indføre en mærkningsordning for sikkerhedsgodkendte autostole.
Autostole til børn kan være livsfarlige, selv om de har en sikkerhedsgodkendelse.
En afprøvning fra Foreningen af Danske Motorejere (FDM) fra oktober 2009 viser, at mange autostole ikke giver barnet den fornødne sikkerhed.
Op mod hver fjerde autostol til børn er utilfredsstillende sikkerhedsmæssigt eller ligefrem livsfarlige, da de ikke er modstandsdygtige i tilfælde af sidepåkørsler af biler.
Crashtests foretaget af bl.a.
FDM og Forbrugerrådet viser, at børn i biler, som påkøres fra siden, risikerer at blive slynget mod karrosseriet med risiko for livsfarlige kvæstelser.
Der er imidlertid ingen lovmæssig pligt til at teste autostolenes modstandsdygtighed ved sidekollision og heller ingen krav til salgsstederne om rådgivning af kunderne.
Det optimale ville være, at autostole, som ikke yder den nødvendige sikkerhed for barnet, blev forbudt til salg i Danmark.
Da godkendelse af autostole er omfattet af den fælleseuropæisk standard  reguleret under FN  ECE R 44/04, vil dette formentlig ikke være muligt.
 En række af de testede autostole har imidlertid en så elendig sikkerhedsmæssig standard, at det er nødvendigt at sikre forbrugerne kendskab på anden måde.
Det foreslås derfor, at regeringen sikrer, at Færdselsstyrelsen i samarbejde med Rådet for Sikker Trafik, FDM og Forbrugerrådet forestår en officiel dansk mærkningsordning af autostole til børn.
Mærkningsordningen skal baseres på test, der som minimum omfatter sikkerhed ved sidekollision og frontalkollision.
Regeringen pålægges endvidere at sikre, at resultaterne af mærkningsordningen gøres let tilgængelige for forbrugerne  f.eks. gennem kampagner i medier.
Endvidere pålægges det regeringen at ændre reglerne, sådan at forbrugerne fremover kan klage til Forbrugerklagenævnet over forhold vedrørende autostole.
 Forslagsstillerne er opmærksomme på, at ryglæn til selepuder er under behandling i FNs godkendelsesgruppe, men der kan gå flere år, inden et udspil herfra kan medføre nationale stramninger af reglerne.
Skriftlig fremsættelse Benny Engelbrecht (S):
 Forslag til folketingsbeslutning om en mærkningsordning for autostole.
(Beslutningsforslag nr.
B 76).
