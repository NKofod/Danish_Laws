 Redegørelse for spørgsmålet, om det vandrette skatteloft gælder ved  

 skatteberegningen i dødsboer.
 I skattepolitisk oversigt nr. 6 fra 1989 omtaler bladet på s. 269  

 spørgsmålet, om det vandrette skatteloft gælder ved skatteberegningen i  

 skattepligtigt dødsbo.
 Spørgsmålet er ikke omtalt i Skatteministeriets nye vejledning i reglerne  

 om dødsbobeskatning fra august 1989. Det skyldes, at man ikke antog, at  

 spørgsmålet kunne volde problemer.
 Udskrivningsloven regulerede reglerne om det vandrette skatteloft og  

 dødsboer indtil skattereformen fra 1987.
Kap. 1 i udskrivningsloven, der omfattede §§ 1-5, havde overskriften:  

 Indkomstskat for personer.
Kap. 2, der omfattede §§ 6-9, havde overskriften:  

 Indkomstskat for dødsboer og kap. 3, der omfatttede § 10 havde overskriften:  

 Formueskat for personer og dødsboer.
 Regler om det vandrette skatteloft fandtes i § 5, og det var derfor  

 allerede i kraft af bestemmelsens placering i lovens kapitel 1, indiskutabelt  

 at den ikke gjaldt dødsboer.
Efter skattereformen findes reglerne om skatteloft i personskatteloven i  

 et særligt afsnit betitlet Skatteloft . Det fremgår af skatteloftsreglernes  

 eget indhold (Personskattelovens § 19), at de alene omfatter fysiske personer  

 og ikke dødsboer.
Det er nemlig en forudsætning for at anvende § 19, at  

 skatteyderen både er indkomstskattepligtig til stat, kommune og amtskommune.
 Dødsboer betaler alene indkomstskat til staten.
 Det har ikke været hensigten i forbindelse med gennemførelsen af  

 skattereformen i 1987 at indføre det vandrette skatteloft for dødsboer.
 Det ville også kunne føre til overraskende resultater, hvis det vandrette  

 skatteloft skulle gælde dødsboer.
Kort fortalt går det vandrette skatteloft ud på at sammenligne et helt års  

 indkomst- og formueskat med et helt års indkomst.
Hvis de samlede skatter  

 overstiger 78 pct. af indkomsten nedsættes skatterne.
Et dødsbo bliver formueskattepligtigt, hvis det afsluttes efter den 31.  

 december i dødsåret.
Formueskattepligten vedrører i givet fald hele det  

 pågældende dødsår.
Det hænger sammen med, at  afdøde  ikke betaler  

 formueskat i dødsåret.
Dødsboets indkomstskattepligt vedrører derimod i det  

 første år kun tiden fra dødsfaldet og indtil 31. december.
En anvendelse af  

 skatteloftsreglerne i § 19 ville herefter føre til, at man skulle sammenligne  

 på den ene side indkomstskatten fra dødsfaldet og året ud tillagt et  

helt  års formueskat med på den anden side dødsboets indkomst fra  

 dødsfaldet og året ud.
Komponenterne i skatteloftsberegningen kommer altså  

 ikke til at vedrøre samme tidsrum.
Det er ikke logisk og ved dødsfald sent på  

 året kan det føre til anvendelse af skatteloftsreglerne i tilfælde, hvor  

 skatteyderen aldrig i levende live har været i nærheden af skatteloftet.
