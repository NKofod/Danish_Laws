Nr BTL 184 Betænkning over Forslag til lov om ændring af lov om dyreforsøg   

 Nr L 184 1992-93, 1. samling Afgivet af Retsudvalget Afgivet: 19930525 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Nogle af udvalgets spørgsmål og ministerens besvarelse heraf er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Auken, Margrethe, sognepræst, Valby, Foreningen af Danske Medicinfabrikker (MEFA), Foreningen til Dyrenes Beskyttelse i Danmark, Kræftens Bekæmpelse, Landsforeningen Forsøgsdyrenes Værn, Nordisk Samfund til Bekæmpelse af Misbrug af Dyr, Panum Instituttet, Det Sundhedsviden- skabelige Fakultet ved Københavns Universitet og Schambye, Per, professor, dr.med.vet., Nærum.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Et flertal (udvalget med undtagelse af Fremskridtspartiets medlem) har  

 noteret sig, at justitsministeren nu i samarbejde med Forsøgsrådet vil  

 udarbejde en forretningsorden for rådet, og at ministeren i den forbindelse  

 dels vil lave regler for, hvorledes tilsyn kan uddelegeres til en mindre  

 gruppe af rådets medlemmer, og dels se på eventuelle ændringer af  

 gebyrbetalingen.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) lovforslaget til  

vedtagelse med de af justitsministeren stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med det af mindretallet  

 stillede og de af justitsministeren under nr. 1, 2 og 5 stillede  

 ændringsforslag.
Mindretallet har under udvalgsarbejdet rejst spørgsmålet om gensplejsning  

 af dyr og gensplejsede dyrs forhold til dyreforsøgsloven.
Mindretallet vil  

 senere vende tilbage til spørgsmålet om særlige regler til beskyttelse af  

 gensplejsede dyr.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af justitsministeren  

 under nr. 1, 2 og 5 stillede ændringsforslag og bemærker i øvrigt:
 Når der skal foretages en ændring af dyreforsøgsloven, er det væsentligt,  

 at man kigger på, hvorfor der foretages dyreforsøg, samt hvordan udviklingen  

 i brugen af forsøgsdyr har været de sidste år.
Langt de fleste dyreforsøg bliver foretaget, fordi lovgivningen påbyder  

 dyreforsøg for at teste forskellige stoffer, således at det ikke er  

 mennesker, der kommer til skade, men det er ikke altid, at det er nødvendigt  

 med dyr til forsøg.
Mange gange vil computertest og andre tekniske test samt  

 test på kunstigt væv og lignende være langt at foretrække og langt nemmere at  

 udføre, men her halter politikerne håbløst bagefter og fastholder, at der  

 skal ske dyreforsøg.
Mange dyreforsøg kunne således undgås, hvis politikerne greb i egen barm,  

 men det gør man ikke.
Man fastholder kravene til dyreforsøg samtidig med, at  

 man gør det næsten umuligt at udføre dyreforsøgene.
Det er ikke rimeligt.
 Man skal også være opmærksom på, at antallet af dyreforsøg er faldet  

 markant de sidste år, og det uden ændringer af loven.
Sagen er naturligvis, at der ikke er nogen, der udfører dyreforsøg for  

 deres fornøjelses skyld.
Det er altid nøje overvejet, når der foretages  

 dyreforsøg.
Mindretallet er enig i, at der skal være en restriktiv lovgivning  

 vedrørende dyreforsøg, så der ikke udføres flere dyreforsøg end højst  

 nødvendigt.
Samtidig må loven dog ikke være så stram, at den umuliggør  

 fornuftig udvikling og drift af danske virksomheder og forskning.
Restriktiv  

 dansk lovgivning vil blot flytte problemet til udlandet.
Så foretrækker  

 mindretallet, at virksomheder og andre har lov til at foretage de dyreforsøg,  

 som er nødvendige her i landet.
 Mindretallet har således stillet sig tvivlende og skeptisk over for en  

 række af de formuleringer, der er anvendt i lovforslaget, men har ikke kunnet  

 finde et flertal, der var indstillet på at ændre formuleringerne, jf.  

 debatten under 1. behandling.
Mindretallet kan ikke tilslutte sig Socialistisk Folkepartis  

 ændringsforslag om, at alle og enhver skal have indsigt i alle oplysninger om  

 alle, der foretager dyreforsøg.
Mindretallet kan heller ikke støtte  

 ministerens ændringsforslag, som går i samme retning, dog uden at være så  

 vidtgående som Socialistisk Folkepartis forslag.
Sagen er, at det er rystende ligegyldigt for befolkningen, hvor og af hvem  

 dyreforsøgene foretages, så længe der gives fyldige oplysninger om antal og  

 art.
Om dyreforsøget er foretaget af hr.
Jensen eller fru Olsen er rystende  

 ligegyldigt i den sammenhæng, ligesom det er fuldstændig uinteressant, hvilke  

 virksomheder der foretager forsøgene, og hvor de virksomheder er beliggende.
Det eneste, sådanne oplysninger skal gøre godt for, er, at ekstremister  

 kan demonstrere foran virksomhederne og de ansattes private hjem.
Det kan  

 mindretallet bestemt ikke tilslutte sig.
 Samlet set og under behørig hensyntagen til, at der er tale om et  

 EF-direktiv, kan mindretallet dog tilslutte sig lovforslaget som helhed.
Ændringsforslag Til § 1Af justitsministeren , tiltrådt af udvalget :
 1) Efter nr. 3 indsættes som nyt nummer:
 »01. § 1, stk. 5 , affattes således:
»Stk. 5 . Justitsministeren kan fastsætte regler om, at  

 anvendelse af andre dyr end de i stk. 1 nævnte til forsøg helt eller delvis  

 skal være omfattet af loven eller skal indberettes til  

 Dyreforsøgstilsynet.«» 2) Efter nr. 10 indsættes som nyt nummer:
 »02. § 10, stk. 1 og 2, affattes således:
 »Dyreforsøgstilsynet ledes af Rådet for Dyreforsøg, der består af en  

 formand, der skal opfylde betingelserne for at kunne beskikkes som dommer, og  

 10 andre medlemmer.
Stk. 2. Justitsministeren udpeger rådets formand og de øvrige  

 medlemmer.
Eet medlem udpeges efter udtalelse fra Statens  

 Sundhedsvidenskabelige Forskningsråd, eet medlem efter udtalelse fra Statens  

 Jordbrugs- og Veterinærvidenskabelige Forskningsråd, eet medlem efter  

 udtalelse fra Sundhedsstyrelsen, eet medlem efter udtalelse fra Dansk  

 Industri, eet medlem efter udtalelse fra de store sygdomsbekæmpende  

 foreninger, eet medlem efter udtalelse fra Det Dyreetiske Råd og fire  

 medlemmer efter udtalelse fra dyrebeskyttelsesforeninger.«» Af et mindretal (SF):
 3) Efter nr. 15 indsættes som nyt nummer:
»03. § 19 ophæves.« Af justitsministeren , tiltrådt af et flertal (S, V, KF, CD,  

 RV og KRF):
 4) Efter nr. 15 indsættes som nyt nummer:
 »04. § 19 affattes således:
»§ 19 . Retten til aktindsigt efter lov om offentlighed i  

 forvaltningen omfatter ikke adgang til at blive gjort bekendt med  

 identiteten, herunder navne, adresser og telefonnumre, på de personer, der  

 udfører forsøg eller passer dyr til sådanne formål.«» Til § 2Af justitsministeren , tiltrådt af udvalget:
 5) I stk. 2 ændres »1. april 1993« til: »1.  

 april 1994«.
Bemærkninger Til nr. 1 Justitsministeriet har overvejet, i hvilket omfang anvendelse af  

 andre dyr end hvirveldyr til forsøg bør være omfattet af reglerne i  

 dyreforsøgsloven.
 En udvidelse af dyreforsøgslovens anvendelsesområde til at omfatte alle  

 dyr vil indebære, at en række dyr som f.eks. bladlus, hundelopper og andre  

 insekter inddrages under lovens bestemmelser, hvilket i væsentlig grad vil  

 vanskeliggøre administrationen af loven.
 Justitsministeriet kan imidlertid ikke helt udelukke, at der eventuelt er  

 større hvirvelløse dyr, der bør være omfattet af lovgivningen.
 På den baggrund foreslås det, at justitsministeren bemyndiges til at  

 fastsætte regler om, at anvendelse af andre dyr end hvirveldyr til forsøg,  

 der som nævnt i lovens § 1, stk. 1, må formodes at være forbundet med smerte,  

 lidelse, angst eller varigt meen for dyrene, helt eller delvis skal være  

 omfattet af reglerne i dyreforsøgsloven.
Det foreslås endvidere, at justitsministeren skal kunne fastsætte regler  

 om, at anvendelse af andre dyr end hvirveldyr til forsøg skal indberettes til  

 Dyreforsøgstilsynet.
Denne bestemmelse tænkes anvendt i tilfælde, hvor der  

 ikke findes at være tilstrækkelig viden om de pågældende dyr eller om  

 anvendelsen af dyrene til forsøg.
I sådanne tilfælde vil indberetninger om  

 forsøg til Dyreforsøgstilsynet kunne give tilsynet og dermed  

 Justitsministeriet bedre mulighed for at vurdere, i hvilket omfang der er  

 grundlag for at lade anvendelse af dyrene til forsøg være omfattet af  

 dyreforsøgslovens regler.
 Den nærmere fastlæggelse af, hvilke dyr der skal inddrages under loven,  

 kan efter Justitsministeriets opfattelse først ske efter indhentelse af  

 nærmere oplysninger, f.eks. fra England og Sverige, der angivelig har  

 medtaget visse dyr, der ikke er hvirveldyr, under dyreforsøgslovgivningen.
Til nr. 2 Det Dyreetiske Råd har i sin udtalelse til Justitsministeriet om  

 dyreforsøg fremsat forslag om en ny sammensætning af Rådet for Dyreforsøg.  

 Forslaget indebærer, at eet medlem af rådet udpeges efter indstilling fra Det  

 Dyreetiske Råd.
Derimod skal Sundhedsstyrelsen og de sygdomsbekæmpende  

 foreninger efter Det Dyreetiske Råds forslag ikke længere have ret til at  

 indstille medlemmer til rådet, og dyrebeskyttelsesforeningernes  

 indstillingsret foreslås beskåret fra 4 til 3 medlemmer.
Justitsministeriet finder det rigtigst, at der ved sammensætning af Rådet  

 for Dyreforsøg fortsat sikres en bred repræsentation af såvel  

 forskningsinteresser som dyrebeskyttelsesinteresser og andre  

 lægmandsinteresser.
Såvel det offentliges interesse i sygdomsforskning m.v.  

 som de lægmandsinteresser, der er knyttet til de sygdomsbekæmpende  

 foreninger, bør være repræsenteret i rådet.
De af Sundhedsstyrelsen og de  

 sygdomsbekæmpende foreninger indstillede medlemmer bør derfor ikke udgå af  

 rådet.
 På den anden side har der fra flere sider været peget på, at balancen i  

 rådet mellem på den ene side forskningsinteresser og på den anden side  

 dyrebeskyttelsesinteresser kan forekomme skæv.
På den baggrund foreslås det, at det til bestemmelsen om rådets  

 sammensætning tilføjes, at justitsministeren udpeger eet medlem af rådet  

 efter udtalelse fra Det Dyreetiske Råd.
Herved forøges antallet af menige  

 medlemmer i rådet fra 9 til 10.
Til nr. 3 Paragraffer om den meget begrænsede aktindsigt blev indsat i  

 dyreforsøgsloven i 1987. Under udvalgsarbejdet er det oplyst, at årsagen til  

 dette var, at man frygtede chikane mod personer og institutioner.
Imidlertid  

 er der intet, der tyder på, at organisationer, der arbejder for en  

 begrænsning af dyreforsøg, er særlig militante.
I Sverige lever man med  

 almindelig åbenhed.
En generel aktindsigt vil være det bedste signal om, at  

 der kan foretages nødvendige dyreforsøg, og at de foregår efter gældende  

 regler, hvorfor bestemmelsen i § 19 foreslås at udgå.
 Til nr. 4 Ændringsforslaget bygger på et ønske om at tilvejebringe større  

 åbenhed omkring dyreforsøg, samtidig med at beskyttelsen af personer, der  

 beskæftiger sig med dyreforsøg, fastholdes.
Efter den gældende bestemmelse i dyreforsøgslovens § 19 er ikke alene  

 identiteten på personer, der udfører forsøg eller passer dyr til forsøg,  

 undtaget fra retten til aktindsigt.
Også oplysning om institutioner eller  

 virksomheder, hvor der udføres forsøg, er efter bestemmelsen undtaget fra  

 aktindsigt.
 Reglen i dyreforsøgslovens § 19 blev indføjet i den gældende lov i  

 erkendelse af, at debatten om dyreforsøgs etiske tilladelighed undertiden  

 medfører chikanering af personer eller virksomheder, som beskæftiger sig med  

 dyreforsøg.
På den anden side har der i debatten om dyreforsøg, herunder i forbindelse  

 med behandlingen af lovforslaget, været udtrykt stærke ønsker om mere åbenhed  

 omkring dyreforsøg.
Det har i den forbindelse bl.a. været anført, at  

 hemmeligholdelsen af identiteten på virksomheder og institutioner har  

 medvirket til mytedannelser og fejlagtige forestillinger om, hvad der foregår  

 de pågældende steder.
 På den baggrund foreslås det, at § 19 ændres, således at oplysning om  

 virksomheder og institutioner, hvor der udføres forsøg, ikke længere skal  

 være undtaget fra aktindsigt efter § 19.
 Derimod skal navne, adresser, m.v. på de personer, der beskæftiger sig med  

 dyreforsøg, fortsat være undtaget fra aktindsigt efter § 19, og sådanne  

 identitetsoplysninger vil således i givet fald skulle slettes fra  

 dokumenterne i forbindelse med meddelelse af aktindsigt.
 Til nr. 5 Baggrunden for ændringsforslaget er en trykfejl i lovforslagets  

 ikrafttrædelsesbestemmelse.
Dorte Bennedsen (S) Erling Christensen (S) Lise Hækkerup (S) Lissa  

 Mathiasen (S) Holger Graversen (S) Ole Espersen (S) Ebba Strange (SF) nfmd.  

Gert Petersen (SF) Sonja Albrink (CD) Grove (KF) fmd.
Helge Adam  

 Møller (KF) Inge Dahl-Sørensen (V) Birthe Rønn Hornbech (V) Svend Aage Jensby  

 (V) Tom Behnke (FP) Elisabeth Arnold (RV) Inger Stilling Pedersen (KRF) Bilag Nogle af udvalgets spørgsmål til justitsministeren og dennes besvarelse  

 heraf Spørgsmål:
»Kan ministeren oplyse, hvor mange tilladelser til dyreforsøg, der er  

 givet inden for de forskellige kategorier, der nævnes i § 3, stk. 1.« »Kan ministeren oplyse, hvor mange dyr tilladelserne inden for de  

 forskellige kategorier i gennemsnit omfatter, samt hvilke dyrearter der er  

 tale om.« »Er det ministerens opfattelse, at forskerne bevidst søger de  

 »bekvemme« tilladelser, jf. § 3, stk. 1, nr. 3.' Svar:
Dyreforsøgstilsynet har over for Justitsministeriet oplyst, at der fra den  

 gældende dyreforsøgslovs ikrafttræden og til den 1. marts 1993 er givet 589  

 tilladelser til dyreforsøg.
Mange tilladelser har omfattet flere, i nogle  

 tilfælde adskillige typer af forsøg, hvorfor det reelle antal tilladelser  

 efter stikprøver skønnes at ligge på omkring det dobbelte.
Typerne af forsøg bliver ikke kategoriseret på en sådan måde i  

 tilladelsesfasen, at en statistik kan udarbejdes.
Om kategoriernes eller  

 typernes forskelligartethed henvises til omtalen af de konkrete tilladelser i  

 Dyreforsøgstilsynets årsberetninger.
Dyreforsøgstilsynet har endvidere oplyst, at antallet af dyr i  

 tilladelserne er meget varierende, og for så vidt angår afprøvninger kan der  

 være tale om meget betydelige antal.
Dyreforsøgstilsynet finder det på grund  

 af sagernes meget forskellige karakter ikke muligt at udarbejde et  

 illustrativt gennemsnit.
Hvad angår spørgsmålet om, hvilke dyrearter der er  

 tale om, henvises til oplysningerne herom i Dyreforsøgstilsynets  

 årsberetninger.
Justitsministeriet kan endvidere oplyse, at Rådet for Dyreforsøg i en  

 udtalelse til Justitsministeriet af 10. november 1992 pegede på de  

 administrative vanskeligheder, der er forbundet med administrationen af  

 kravet i dyreforsøgslovens § 3, stk. 1, 2. pkt., om, at antallet af dyr, der  

 må anvendes til forsøg, skal angives i tilladelsen.
Rådet, hvis udtalelse på  

 dette punkt var enstemmig, foreslog bestemmelsen ophævet og anførte, at den  

 har vist sig at have ringe betydning som styringsmiddel til sikring af en af  

 lovens og de internationale regelsæts overordnede målsætninger, nemlig  

 begrænsning af antallet af dyreforsøg.
Rådet anførte videre:
»Bestemmelsen har haft et bureaukratisk præg stort set uden effekt.  

 Det står i nogen grad i forbindelse med, at den angår al  

 dyreforsøgsvirksomhed, herunder også afprøvninger efter myndighedskrav.  

 Begrænsninger i dyreforsøgsaktivitet sker mere hensigtsmæssigt, når selve  

 aktivitetens art som foreskrevet undergives prøvelse i tilladelsesfasen samt  

 ved generelle bestræbelser på udvikling af andre metoder, herunder i  

 internationalt regi.
I det lille antal tilfælde, hvor Dyreforsøgstilsynet  

 finder, at en antalsbegrænsning er af betydning som styringsmiddel, vil  

 dyreforsøgstilsynet også uden forskrift herom i lovgivningen maksimere  

 dyreantallet.
At gøre dette imod en ansøger kræver, at Dyreforsøgstilsynet i  

 overensstemmelse med kravet i forvaltningslovens § 22 er i stand til at  

 begrunde det.
Men i det helt overvejende antal tilfælde har praksis vist, at  

 Dyreforsøgstilsynet ikke er i stand til at begrunde et fra ansøgningen  

 afvigende antal dyr.
For myndighedskrævet afprøvning skyldes dette, at  

 dyreantallet afhænger af den driftsmæssige aktivitet i virksomheden, og for  

 forskningens vedkommende står det i forbindelse med, at projekterne  

 almindeligvis vil have været grundigt overvejet forinden af uafhængige  

 organer.
Hertil kommer for begge de nævnte hovedgruppers vedkommende, at  

 ressourcemæssige hensyn normalt vil have som konsekvens, at det ansøgte  

 dyreantal holdes på et moderat niveau.« Antal og art af dyr opgøres statistisk på grundlag af de faktisk udførte  

 dyreforsøg, og statistikken offentliggøres i Dyreforsøgstilsynets  

 årsberetninger.
Europarådet har i november 1992 afsluttet arbejdet med et  

 system til en fælles europæisk dyreforsøgsstatistik.
Når EF forventeligt  

 inden længe har gjort det samme, vil den danske statistik blive væsentligt  

 udbygget.
 Undtagelsesbestemmelsen i § 3, stk. 1, 3. pkt., har i Dyreforsøgstilsynets  

 praksis kun været anvendt i begrænset omfang og i snævrere omfang end  

 forudsat i motiverne til loven, idet bestemmelsen f.eks. ikke anvendes til  

 dispensation fra kravet om antalsangivelse ved afprøvning af kemiske stoffer  

 og produkter og ved industriens udvikling og afprøvning af lægemidler m.m.  

 Ansøgninger om meddelelse af tilladelse uden de normale begrænsninger er  

 sjældne.
 Tilladt undtagelse fra antalsangivelse har f.eks. drejet sig om produktion  

 af sera til diagnostisk og terapeutisk brug og af vacciner samt om forsøg med  

 fisk og mindre belastende forsøg med fjerkræ. Der har endvidere været tale om  

 tilfælde af sygdomsbestemmelse af humant og animalsk materiale på henholdsvis  

 Statens Serumlaboratorium og Statens Veterinære Serumlaboratorium, hvor man  

 efter Dyreforsøgstilsynets opfattelse under enhver omstændighed bør have  

 adgang til de fornødne analyser af denne art, herunder i tilfælde af  

 epidemier.
Endvidere har Dyreforsøgstilsynet gjort brug af bestemmelsen til  

 udstedelse af 3 tilladelser til centralt placerede ledere af biomedicinsk  

 forskning på universiteterne i Odense, Århus og København.
Tilladelserne gav  

 mulighed for undersøgelse af nye indgrebs og dyreforsøgsmodellers egnethed  

 til at belyse problemstillinger.
Tilladelserne, der blev udformet efter en  

 ide fra en af rådets dyreværnsrepræsentanter, åbnede bl.a. mulighed for, at  

 yngre og mindre erfarne forskere i en indledende fase kunne arbejde under de  

 erfarne forskeres ledelse og vejledning.
