Skriftlig fremsættelse (27. oktober  

 1999) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
Forslag til lov lov om ændring af lov om  

 hjemmeservice (Differentiering af bidragsprocenten mv.) (Lovforslag nr.
L 64).
Lovforslagets primære formål er at sikre, at  

 intentionerne bag hjemmeserviceordningen opfyldes.
Hovedformålet med  

 ordningen er gennem et tilskud til forbrugeres køb af ydelser fra  

 hjemmeservicevirksomheder at nedsætte forbrugerbetalingen til et  

 niveau, som kan konkurrere med gør-det-selv og sort arbejde.
Det er  

 hensigten, at tilskuddet skal muliggøre en efterspørgsel og et  

 tilsvarende udbud på markedet for husholdningsydelser og dermed skabe  

 grobund for reelle og varige arbejdspladser for kortuddannede i professionelt  

 drevne servicevirksomheder og dermed for den fortsatte udvikling af et  

 egentlig hjemmeserviceerhverv.
Den løbende overvågning inden for  

 hjemmeserviceordningen har konstateret, at der har været en  

 uhensigtsmæssig forøgelse af lønninger og avancer inden  

 for visse hjemmeserviceerhverv.
Det betyder, at det faktiske offentlige  

 bidrag i kroner pr. time har været forskelligt til henholdsvis  

 rengøring, havearbejde og vinduespudsning.
I forhold til bidraget  

 under forsøgsordningen på 89 kr. pr. time (1998-niveau) er der  

 sket en kraftig stigning i det faktiske bidrag til henholdsvis havearbejde og  

 vinduespudsning, mens der er sket et mindre fald i bidraget til en  

 rengøringstime.
 Denne forøgelse af lønninger og avancer har  

 ikke været tilsigtet, hvorfor regeringen har fundet behov for at  

 ændre hjemmeserviceordningen for at sikre, at intentionerne bag  

 ordningen opfyldes.
Lovforslaget indebærer på den baggrund, at  

 antallet af hjemmeserviceydelser reduceres.
I forhold til den gældende  

 lov bortfalder statstilskuddet til vinduespudsning, indkøb af  

 dagligvarer, ned- og udpakning af genstande i forbindelse med flytning og  

 luftning mv. af hunde og andre husdyr.
Samtidig indføres der  

 forskellige bidragsprocenter for at mindske risikoen for tilskudsspild.  

 Statstilskuddet til rengøring, madlavning og opvask, vask og strygning  

 samt andet almindeligt forekommende husholdningsarbejde fastholdes på  

 50 pct., mens statstilskuddet til almindeligt forekommende havearbejde,  

 snerydning, fejning og rensning af tagrender reduceres til 35 pct.
Lovforslaget lægger i forlængelse heraf op  

 til, at kontrollen og overvågningen af branchen vil blive  

 skærpet.
Da der bliver forskellige bidragsprocenter,  

 iværksættes tiltag, som skal hindre misbrug af de differentierede  

 satser.
Rapporter, som viser virksomhedernes ydelsesmønster og  

 eventuelle afvigelser i dette samt saldomeddelelser til husstande, der  

 oplyser, hvilke ydelser husstanden i en given periode har købt af  

 hjemmeservice hos forskellige virksomheder, vil få en central rolle.
Endelig indeholder lovforslaget hjemmel til en  

 modernisering af hjemmeserviceordningen, som bl.a. omfatter frit bankvalg,  

 samt at alle anerkendte betalingsformer, fx betalingsservice og homebanking,  

 skal kunne anvendes.
Moderniseringen vil bl.a. medføre en  

 administrativ forenkling for såvel virksomheder som brugere af  

 ordningen samt færre fejlmuligheder i administrationssystemet.
 Lovforslaget udmønter den aftale, der er  

 indgået mellem regeringspartierne og partierne SF og Enhedslisten den  

 13. september 1999 vedrørende hjemmeserviceordningen.
 Med disse bemærkninger, og idet jeg i øvrigt  

 henviser til de udførlige bemærkninger til lovforslaget, skal  

 jeg hermed anbefale lovforslaget til Folketingets hurtige og velvillige  

 behandling.
