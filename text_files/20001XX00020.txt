Skriftlig fremsættelse (4. oktober  

 2000) Skatteministeren (Ole Stavad) :
 Herved tillader jeg mig for Folketinget at  

 fremsætte:
 Forslag til lov om ændring af selskabsskatteloven  

 og ligningsloven. (CFC-beskatning ved gunstige skatteudskydelsesordninger  

 samt fradragsbeskæring ved koncerninterne præmiebetalinger).
(Lovforslag nr.
L 35).
Regeringen fremlægger en række lovforslag, som  

 skal sikre og udbygge et konkurrencedygtigt skattesystem, som er et  

 væsentligt parameter, når virksomheder træffer beslutning  

 om placering af nuværende og fremtidig produktion.
Et element heri er  

 en sikring af selskabsskattegrundlaget.
Der kan henvises til lovforslaget om  

 nedsættelse af skattesatsen for selskaber samt  

 virksomhedsskatteprocenten for yderligere bemærkninger om regeringens  

 lovinitiativer til løsning af specifikke skattemæssige problemer  

 i erhvervsbeskatningen.
Efter de gældende regler skal indkomst fra finansiel  

 virksomhed hos et udenlandsk finansielt datterselskab medregnes i det danske  

 moderselskabs indkomst, hvis datterselskabet beskattes væsentligt  

 lavere end efter danske regler.
Udenlandske hensættelsesordninger er i  

 visse tilfælde så fordelagtige, at datterselskabet kan opnå  

 væsentlige skattefordele i forhold til de danske regler.
Der har  

 været rejst tvivl om, hvilken indflydelse sådanne gunstige  

 skatteudskydelser har på vurderingen efter de gældende  

 regler.
Det foreslås derfor udtrykkeligt at fastslå,  

 at hvis den udenlandske beskatning i væsentlig grad udskydes i forhold  

 til danske regler, skal datterselskabets finansielle indkomst medregnes i det  

 danske moderselskabs indkomst.
Ved vurderingen af, om datterselskabet skal  

 omfattes af den tvungne sambeskatning, skal der ikke alene ses på  

 summen af den skat, som datterselskabet skal betale, men også på,  

 hvornår skatten skal betales.
 Hvis et udenlandsk datterselskab således anvender en  

 hensættelsesordning, hvor der opbygges reserver, som overstiger den  

 reelle risiko, eller hvor der sker en exceptionel lang udskydelse af skatten,  

 skal datterselskabet efter forslaget sambeskattes.
Herudover foreslås der en fradragsbeskæring  

 ved koncerninterne forsikringer.
Formålet er, at resultatet af en  

 selvforsikring skattemæssigt bliver den samme, uanset hvordan man  

 indretter sig.
Det skal således ikke være muligt at opnå  

 fradrag for selvforsikring blot ved at oprette et koncerninternt  

 forsikringsselskab.
Det selskab, som tegner en koncernintern forsikring,  

 får derfor ikke fradrag for forsikringspræmierne, men får i  

 stedet fradraget på det tidspunkt, hvor det måtte lide en skade.  

 For at sikre symmetrien i beskatningen foreslås det, at  

 forsikringsselskabet ikke beskattes af præmien, når  

 forsikringstageren ikke har haft fradrag for indbetalingen.
 Der skal dog være fradrag for koncerninterne  

 forsikringspræmier, i det omfang det godtgøres, at  

 forsikringsselskabet genforsikrer risikoen hos et uafhængigt  

 forsikringsselskab.
 Idet jeg i øvrigt henviser til bemærkningerne  

 i lovforslagene, skal jeg anbefale det til Folketingets velvillige  

 behandling.
