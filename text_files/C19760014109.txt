(Til kommuner og amtskommuner) I henhold til § 6 i lovbekendtgørelse nr. 301 af 12. juni 1970 om  

 frigørelsesafgift m.v. af fast ejendom ydes der under nærmere angivne  

 betingelser henstand med betalingen af pålignet frigørelsesafgift, såfremt  

 den afgiftspligtige indgiver begæring herom inden udløbet af  

 betalingsfristen, det vil sige senest månedsdagen efter afgiftens  

 forfaldsdag, jfr. § 5.
 Skattedepartementet har hidtil været af den opfattelse, at lovbestemmelsen  

 var til hinder for, at kommunerne kunne indrømme henstand, hvis fristen for  

 indgivelse af henstandsbegæring var overskredet.
 I anledning af en henvendelse vedrørende dette spørgsmål til folketingets  

 ombudsmand har denne udtalt, at han ikke kunne kritisere skattedepartementets  

 fortolkning, da spørgsmålet er særdeles tvivlsomt.
 Under hensyn til spørgsmålets tvivlsomme karakter og til betydningen af en  

 ensartet praksis i kommunerne har ombudsmanden dog henstillet, at der  

 udsendes et cirkulære til kommunerne om fortolkningen af fristbestemmelsen.
 Foranlediget heraf skal man meddele, at skattedepartementet intet har at  

 indvende imod, at vedkommende kommunalbestyrelse bortser fra overskridelse af  

 den foran nævnte frist, når fristoverskridelsen skønnes at være undskyldelig,  

 og omstændighederne iøvrigt taler derfor.
 Det tilføjes, at kommunalbestyrelsernes afgørelser herom ikke kan påklages  

 til skattedepartementet.
 Skattedepartementet, den 24. juni 1976.
Hans P.
Gøtrik.
 /Karen N.Dahl.
