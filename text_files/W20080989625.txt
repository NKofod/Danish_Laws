Anses efter omstændighederne for at være til rådighed uanset at medlemmet ikke havde holdt sit CV aktivt, medlemmet blev anset for at have haft vilje til at bevare sit CV aktivt Arbejdsmarkedets Ankenævn har behandlet Deres klage på møde den 19. juni 2008.
Ankenævnet traf denne A F G Ø R E L S E De har efter en konkret vurdering ret til dagpenge fra 21. februar 2006 til og med 27. februar 2006, hvis de øvrige betingelser for at stå til rådighed er opfyldt.
 Ankenævnet ændrer således Arbejdsdirektoratets afgørelse af den 22. maj 2006.
B E G R U N D E L S E Ankenævnet har lagt til grund, at  De besøgte/ændrede Deres CV i Job- og CV-banken den 21. februar 2006 uden at få bevaret dets status som tilgængeligt,  AF den 22. februar 2006 underrettede Dem og a-kassen om, at Deres CV var gjort inaktivt,  De besøgte Deres CV i Job- og CV-banken den 24. februar 2006 uden at få genaktiveret det korrekt, og  De efter a-kassens telefoniske henvendelse den 28. februar 2006 fik genaktiveret Deres CV.
Et medlem skal stå til rådighed for at få dagpenge.
Heri ligger blandt andet, at medlemmet skal have oprettet/genaktiveret et CV i Job- og CV-banken og give a-kassen adgang hertil senest en måned efter ledigmeldelsen, herunder sikre sig, at CVet til en hver tid er tilgængeligt.
Ifølge praksis bliver CVet inaktivt, såfremt medlemmet ikke har været inde i Job- og CV-banken i 12 uger og foretage en eller flere handlinger, der bevarer CVet aktivt.
Medlemmet vil dog, når denne ikke har besøgt sit CV i 10 uger, modtage en besked med brev fra AF om, at CVet vil blive inaktivt.
De blev ved Deres henvendelse i a-kassen den 21. oktober 2005 vejledt om, at De skulle aktivere Deres CV mindst hver 12. uge.
De blev herunder oplyst om, at AF ville sende Dem et erindringsbrev herom efter 10 uger.
 Af udprint fra AFs system fremgår ikke, at AF sendte Dem et erindringsbrev efter 10 uger, hvor De ikke havde besøgt Deres CV og foretaget de nødvendige handlinger for at bevare det aktivt.
 Ankenævnet har derfor lagt til grund for afgørelsen, at et sådan erindringsbrev ikke blev sendt til Dem fra AF.
 Eftersom De således må formodes ikke at have modtaget erindring om, at Deres CV ville blive inaktivt, finder ankenævnet efter en konkret vurdering, at De skal anses for at have stået til rådighed i perioden 21. februar 2006 til og med 27. februar 2006, hvis de øvrige betingelser er opfyldt.
Ankenævnet har ved vurderingen også lagt vægt på sagens øvrige oplysninger om, at De var inde og besøge/ændre Deres CV den 21. februar 2006 og 24. februar 2006. Ankenævnet finder det usandsynligt, såfremt De ikke ved disse besøg havde interesse i at bevare Deres CV aktivt/genaktivere Deres CV.
Det lægges således videre til grund for afgørelsen, at De havde vilje til at ville bevare Deres CV tilgængeligt/genaktivere Deres CV.
 For så vidt angår direktoratets bemærkning i oversendelsesbrev af 15. august 2006 om, at der yderligere lægges vægt på, at De ikke har godtgjort at have søgt ordinært arbejde i februar 2006, herunder at rådighedsforpligtelsen ikke kan opfyldes ved at søge praktikpladser, hvortil der gives tilskud til arbejdsgiveren, så er det nævnets vurdering, at dette ikke alene kan medføre, at De ikke kan anses for at stå til rådighed.
 Ankenævnet skal hertil bemærke, at såfremt der opstår tvivl om et medlems jobsøgning, bør medlemmet gives en frist for at bevise sin fortsatte rådighed.
R E G L E R Ankenævnet henviser til  § 62, stk. 2, nr. 5 og stk. 6, i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 3, § 10, stk. 4 og § 28, i Arbejdsdirektoratets bekendtgørelse nr. 516 af 17. juni 2003 om rådighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsløshedskasse Arbejdsdirektoratet, Stormgade 10, Postboks 1103, 1009 København K.
Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
§ 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i kontaktforløb og tilbud efter lov om en aktiv beskæftigelsesindsats, og 4) giver arbejdsformidlingen de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, arbejdsformidlingen og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
 Arbejdsdirektoratets bekendtgørelse nr. 516 af 17. juni 2003 om rådighed:
 § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
 § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job på opfordring af AF, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
Stk. 4. Medlemmet skal senest 1 måned efter tilmeldingen til AF udarbejde et CV og lægge det i Job- og CV-banken.
Medlemmet skal herefter sikre sig, at oplysningerne i CVet fortsat er korrekte og fyldestgørende.
Medlemmet skal også sikre sig, at CVet er tilgængeligt.
 § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 Stk. 2. A-kassen skal notere alle oplysninger, der kan have betydning for medlemmets ret til dagpenge, herunder underretninger fra AF om fx kontaktforløb og særlige jobprojekter, og oplysninger, som medlemmet selv giver.
 Stk. 3. Bliver a-kassen bekendt med forhold, der gør det sandsynligt, at medlemmet ikke står til rådighed for arbejdsmarkedet, skal a-kassen standse udbetalingen af dagpenge til medlemmet, så længe a-kassen undersøger forholdet.
 § 28. Ved vurderingen efter §§ 24-27 skal a-kassen sikre sig, at medlemmet selv gør en indsats for at komme ud af ledigheden ved at søge arbejde, herunder ved at søge konkrete job på opfordring af AF eller anden aktør, og ved at deltage i kurser og andre tilbud, der øger mulighederne for at få arbejde.
 Stk. 2. Hvis a-kassen ved vurderingen finder, at medlemmet står til rådighed, men der dog er tvivl om medlemmets fortsatte tilknytning til arbejdsmarkedet, skal a-kassen give medlemmet en frist på højst 3 måneder til at vise sin tilknytning til arbejdsmarkedet.
Stk. 3. Efter fristens udløb skal a-kassen vurdere medlemmets rådighed for arbejdsmarkedet.
A-kassen skal træffe afgørelse over for medlemmet, hvis a-kassen finder, at medlemmet ikke står til rådighed for arbejdsmarkedet.
Hvis a-kassen finder, at medlemmet står til rådighed for arbejdsmarkedet, skal a-kassen notere dette med en begrundelse for vurderingen.
