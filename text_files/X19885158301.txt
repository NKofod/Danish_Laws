Afgørelsen drejer sig om beskatning af arbejdsvederlag til tekniske  

 eksperter, der arbejder i Sovjetunionen.
Spørgsmålet er, om den almindelige  

 183-dages regel også gælder for tekniske eksperter.
 Ifølge afgørelsen er dette ikke tilfældet.
I skrivelse af 15. april 1988 har et revisionsfirma spurgt om  

 fortolkningen af artikel 12 i den dansk-sovjetiske dobbeltbeskatningsaftale.  

 Denne bestemmelse går ud på, at løn og andet lignende vederlag, der oppebæres  

 af en person, som er hjemmehørende i den ene stat, for udøvelse af virksomhed  

 i den anden stat, kan beskattes i denne anden stat, såfremt personen opholder  

 sig der i en eller flere perioder, der tilsammen overstiger 183 dage i det  

 pågældende kalenderår, eller for tekniske eksperter 365 dage inden for to på  

 hinanden følgende kalenderår.
Revisionsfirmaet spørger herefter, om  

 beskatningsretten til en teknisk eksperts arbejdsvederlag vil tilkomme  

 arbejdsstaten, når enten 183 dages-betingelsen eller 365 dages-betingelsen er  

 opfyldt, eller om arbejdsstaten kun kan beskatte, når opholdet overstiger 365  

 dage inden for to kalenderår.
I anledning heraf skal man oplyse, at artikel  

 12 skal forstås således, at arbejdsstaten har beskatningsretten til løn, der  

 oppebæres af en teknisk ekspert for virksomhed i denne stat, når opholdet i  

 arbejdsstaten overstiger 365 dage inden for to på hinanden følgende  

 kalenderår (med mindre lønnen er fritaget for beskatning efter artikel 12,  

 stk. 2).
 (* 1) Afgørelsen er offentliggjort i SKAT 1988, nr. 10, side 612.
