Fremsat den 3. april 2013 af Nikolaj Villumsen (EL), Johanne Schmidt-Nielsen (EL) og Pernille Skipper (EL) Forslag til folketingsbeslutning om indførelse af en social protokol til EUs traktater Folketinget pålægger regeringen af arbejde for indførelsen af en social protokol til EUs traktater som foreslået af den Europæiske Faglige Sammenslutning (ETUC) i marts 2008.
Bemærkninger til forslaget Social dumping er et stærkt stigende problem i både Danmark og resten af EU.
Den økonomiske krise har yderligere optrappet problemet.
Særlig i de gamle EU-medlemslande er fagforeninger og arbejdstagerrettigheder under hårdt pres.
Det betyder konstant forringede forhold for arbejderne, både dem, der er bosatte i de gamle medlemslande, og dem, der gør brug af den fri bevægelighed til at søge arbejde i disse.
De tilrejsende arbejdere oplever underbetaling og meget ringe arbejdsforhold, mens værtslandets arbejdere oplever et hårdt pres på de faglige rettigheder, som de har tilkæmpet sig gennem mange år.
Derfor er det afgørende, at EU får en traktatfæstet social protokol, så arbejdstagerrettigheder ikke fortsat bliver tilsidesat til fordel for den fri bevægelighed, sådan som det var tilfældet i en række domme fra EU-Domstolen: Viking Line (C-438/05), Laval (C-341/05), Rüffert (C-346/06) og Luxembourg (C-319/06).
En social protokol skal modvirke, at fagforeninger fortsat er forhindret i at rejse krav om lige vilkår for udstationerede arbejdstagere.
En social protokol skal sikre, at de faglige rettigheder får forrang til gavn for arbejdere i hele EU.
Kravet om en social protokol er ikke nyt.
Det er fremsat allerede i 2008 af den Europæiske Faglige Sammenslutning (ETUC) og har op til det danske formandskab været rejst af LO sammen med de andre hovedorganisationer og de faglige hovedorganisationer i Cypern og Polen.
Senest er det rejst på et fælles møde for de socialistiske og socialdemokratiske beskæftigelses- og socialministre den 27. februar 2013.
Kravet er heller ikke forældet.
Den økonomiske krise har lagt et yderligere pres på lønninger og arbejdsvilkår og har dermed fremmet behovet for en effektiv europæisk fagbevægelse, der ikke er begrænset af hensynet til den fri bevægelighed.
ETUC holder derfor også fortsat fast på kravet.
Skriftlig fremsættelse Nikolaj Villumsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af en social protokol til EUs traktater.
(Beslutningsforslag nr.
B 98) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
