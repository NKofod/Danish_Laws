Betænkning afgivet af Transportudvalget den 15. marts 2022 Betænkning over Forslag til lov om infrastruktur for alternative drivmidler til transport [af transportministeren (Benny Engelbrecht)]:
1. Ændringsforslag Der er stillet 16 ændringforslag til lovforslaget.
Transportministeren har stillet ændringsforslag nr. 1-13, 15 og 16. Enhedslistens medlemmer af udvalget har stillet ændringsforslag nr. 14.
2. Indstillinger Et flertal i udvalget (S, V, RV, KF, LA, Lise Bech (UFG) og Hans Kristian Skibby (UFG)) indstiller lovforslaget til vedtagelse med de af ministeren stillede ændringsforslag.
Flertallet vil stemme imod det af Enhedslisten stillede ændringsforslag.
 Et mindretal i udvalget (SF, EL, DF og FG) indstiller lovforslaget til vedtagelse med de stillede ændringsforslag.
 Et andet mindretal i udvalget (NB) vil stemme hverken for eller imod lovforslaget og de af ministeren stillede ændringsforslag nr. 1-13 og 16. Mindretallet vil stemme for det af Enhedslisten stillede ændringsforslag nr. 14 og det af ministeren stillede ændringsforslag nr. 15.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget bemærker, at Transportministeriet bruger afskæring eller indskrænkning af muligheden for at klage over infrastrukturprojekter  i strid med Århuskonventionen  og at det nu breder sig til andre områder også.
I infrastrukturprojekter er argumentet sædvanligvis, at det er nødvendigt at afskære eller indskrænke klageadgangen af hensyn til at sikre fremdriften.
Med dette lovforslag bemyndiges ministeren til at kunne afskære klageadgangen for afgørelser truffet i henhold til loven eller forskrifter udstedt i medfør deraf med et argument om, at de forventede afgørelser berører teknisk indviklede forhold, som det åbenbart  efter Transportministeriets opfattelse  er svært for potentielle klagere at forstå, hvorfor de skal have frataget klagemuligheden, jf. transportministerens svar på spørgsmål 1.
4. Ændringsforslag med bemærkninger Ændringsforslag Til § 2 Af transportministeren, tiltrådt af et flertal (udvalget med undtagelse af NB):
 1) I nr. 9 indsættes efter »Offentligt tilgængeligt ladepunkt eller«: »offentligt tilgængelig«.
[Sproglig præcisering] 2) I nr. 14 ændres »udveksling af oplysninger mellem disse« til: »indbyrdes udveksling af oplysninger«.
[Sproglig præcisering] Til § 3 3) I stk. 1 indsættes efter »operatør af offentligt tilgængelige ladepunkter«: »og om ret til at virke som operatør af ladepunkter til brug for opladning af private køretøjer tilhørende ordregiverens medarbejdere og gæster«.
[Tilføjelse af ladepunkter til private køretøjer tilhørende ordregiverens medarbejdere og gæster] 4) I stk. 4 ændres »efter stk. 3.« til: », jf. stk. 3.« [Lovteknisk ændring] Til § 4 5) Paragraffen affattes således:
»§ 4. Kommunalbestyrelsen og regionsrådet kan kun i overensstemmelse med reglerne i § 3 indgå aftale med en operatør af ladepunkter om etablering af offentligt tilgængelige ladepunkter og aftale om etablering af ladepunkter til brug for opladning af private køretøjer tilhørende kommunens eller regionens medarbejdere og gæster samt aftale om ret til at virke som operatør af sådanne ladepunkter, der anlægges eller er anlagt på arealer, som kommunen eller regionen har rådighed over.« [Tilføjelse af ladepunkter til private køretøjer tilhørende kommunens og regionens medarbejdere og gæster] Til § 5 6) I stk. 1 indsættes efter nr. 3 som nyt nummer:
 »4) ladepunktet etableres med henblik på opladning af private køretøjer tilhørende kommunens eller regionens medarbejdere og gæster,«.
 Nr. 4 og 5 bliver herefter nr. 5 og 6.
[Tilføjelse af ladepunkter til private køretøjer tilhørende kommunens og regionens medarbejdere og gæster] 7) I stk. 2 ændres »stk. 1, nr. 1-4,« til: »stk. 1, nr. 1-5,«.
[Konsekvens af ændringsforslag nr. 6] Til § 7 8) Som stk. 5 indsættes:
»Stk. 5. Alle offentligt tilgængelige ladepunkter skal give brugere af elektriske køretøjer mulighed for opladning på ad hoc-basis, uden at de skal indgå en kontrakt med den pågældende elektricitetsleverandør eller operatør.« [Ad hoc-opladning af elektriske køretøjer] Til § 8 9) I stk. 2 indsættes efter »opladningstjenester,«: »om offentliggørelse af listen«.
[Justering af bemyndigelse, herunder mulighed for at fastsætte regler om offentliggørelse af liste] Til § 9 10) I stk. 2 indsættes efter »opladningstjenester,«: »om offentliggørelse af listen«.
[Mulighed for at fastsætte regler om offentliggørelse af liste] Til § 10 11) Efter »købspris« indsættes: », herunder at reglerne for en periode ikke finder anvendelse for allerede etablerede offentligt tilgængelige ladepunkter«.
[Præcisering af muligheden for i en periode at undtage fra krav om skiltning via digitalt display] Til kapitel 5 12) I kapiteloverskriften indsættes efter »Gennemførelse«: »eller anvendelse«.
[Præcisering af kapiteloverskriften] Til § 12 13) I stk. 1, 2. pkt., indsættes efter »format og«: »en bestemt«.
[Sproglig korrektion] Til § 15 Af et mindretal (EL), tiltrådt af et mindretal (SF, DF, NB og FG):
 14) Stk. 2 affattes således:
»Stk. 2. Transportministeren kan fastsætte regler om adgangen til at klage over afgørelser truffet i henhold til denne lov eller forskrifter udstedt i medfør heraf, herunder at afgørelserne skal påklages inden en bestemt frist.« [Fjernelse af mulighed for at afskære klageadgang] Til § 20 Af transportministeren, tiltrådt af udvalget:
 15) Stk. 1 affattes således:
»Loven træder i kraft den 6. april 2022.« [Udskudt ikrafttræden] Af transportministeren, tiltrådt af et flertal (udvalget med undtagelse af NB):
 16) I stk. 7 ændres »vejlovens § 80,« til: »§ 80 i lov om offentlige veje m.v.,«.
[Lovteknisk ændring] Bemærkninger Til nr. 1 Det foreslås at ændre den foreslåede § 2, nr. 9, i lovforslaget som fremsat, således at det præciseres, at der er tale om en offentligt tilgængelig tankstation.
Der er tale om en sproglig præcisering, og der foretages ikke materielle ændringer ved ændringsforslaget.
Til nr. 2 Det foreslås at ændre den foreslåede § 2, nr. 14, i lovforslaget som fremsat, således at det præciseres, at der er tale om indbyrdes udveksling af oplysninger.
Der er tale om en sproglig korrektion, og der foretages ikke materielle ændringer ved ændringsforslaget.
Til nr. 3 Det foreslås, at det tilføjes i den foreslåede § 3, stk. 1, i lovforslaget som fremsat, at aftaler mellem en offentlig ordregiver og en operatør af ladepunkter om ret til at virke som operatør af ladepunkter til brug for opladning af private køretøjer, der tilhører ordregiverens medarbejdere eller gæster, skal indgås på markedsvilkår.
 Således sikres det, at i det omfang offentlige ordregivere beslutter, at der skal opstilles ladepunkter, som ordregiverens medarbejdere og gæster kan benytte til opladning af deres private køretøjer, skal dette ske via en aftale i henhold til § 3 i det fremsatte lovforslag.
Til nr. 4 Der er tale om en lovteknisk ændring, og der foretages ikke materielle ændringer ved ændringsforslaget.
Til nr. 5 Det foreslås at nyaffatte § 4 i lovforslaget som fremsat.
Der er tale om en tilføjelse i forhold til § 4 i det fremsatte lovforslag, så kommunalbestyrelsen og regionsrådet får hjemmel til at indgå aftale om etablering af ladepunkter og om ret til at virke som operatør af ladepunkter til brug for opladning af private køretøjer tilhørende kommunens eller regionens medarbejdere og gæster.
En sådan hjemmel har kommunalbestyrelsen og regionsrådet ikke i dag.
Kommunalbestyrelsen eller regionsrådet vil ikke efter forslaget selv kunne levere opladningstjenester til ansatte eller gæster, men vil skulle indgå en aftale herom med en operatør af ladepunkter.
Aftale herom skal indgås på markedsvilkår, jf. ændringsforslag nr. 3.
Til nr. 6 Det foreslås, at der tilføjes et nyt nr. 4 i § 5, stk. 1, i lovforslaget som fremsat.
Med den foreslåede tilføjelse vil kommunalbestyrelsen eller regionsrådet kunne anvende egne midler til at yde betaling til operatører af ladepunkter, der etablerer ladepunkter til brug for opladning af private køretøjer tilhørende kommunens eller regionens medarbejdere og gæster og virker som operatør af sådanne ladepunkter.
Det foreslåede ændringsforslag omfatter alene de tilfælde, hvor der indgås aftale om ret til at virke som operatør af de pågældende ladepunkter efter lovforslaget.
Til nr. 7 Det foreslås, at henvisningen til stk. 1, nr. 1-4, i § 5, stk. 2, i lovforslaget som fremsat ændres til en henvisning til stk. 1, nr. 1-5. Ændringen er en konsekvens af, at der ved ændringsforslag nr. 6 foreslås tilføjet et nyt nr. 4 i § 5, stk. 1, i det fremsatte lovforslag.
Til nr. 8 Det foreslås, at der tilføjes en bestemmelse om, at offentligt tilgængelige ladepunkter skal give brugere af elektriske køretøjer mulighed for opladning på ad hoc-basis, uden at de skal indgå en kontrakt.
 Bestemmelsen implementerer AFI-direktivets artikel 4, stk. 9, og indgår i dag i bekendtgørelse nr. 1037 af 28. maj 2021 om krav til offentligt tilgængelig infrastruktur for fossile brændstoffer og alternative drivmidler m.v.
 Bestemmelsen i det fremsatte lovforslags § 7, stk. 2, undtager ikke operatøren fra at opfylde forpligtelsen til at give brugere af elektriske køretøjer mulighed for opladning på ad hoc-basis.
Til nr. 9 Det foreslås først og fremmest, at bemyndigelsen til at fastsætte regler om en liste over udbydere af opladningstjenester, jf. de foreslåede § 8, stk. 1 og 2, i lovforslaget som fremsat, udvides, så der også kan fastsættes regler om, at den foreslåede liste offentliggøres.
Af listen vil fremgå nødvendige oplysninger for, at udbydervirksomhederne kan identificeres, f.eks. virksomhedsnavn, cvr-nummer og adresse.
Det er hensigten, at listen vil blive offentliggjort og løbende ajourført på Færdselsstyrelsens hjemmeside.
Dermed har operatørerne af offentligt tilgængelige ladepunkter nem adgang til at holde sig orienteret om, hvilke udbydere af opladningstjenester der opfylder kriterierne, herunder de vandelskrav, der stilles for at få adgang til operatørernes ladenetværk.
Herudover vil bemyndigelsen til at fastsætte regler om kriterierne for at blive optaget på den foreslåede liste i lovforslagets § 8, stk. 2, blive benyttet til at fastsætte krav om, at udbydere af opladningstjenester skal kunne godtgøre at have et passende økonomisk grundlag for deres virksomhed.
Hermed sikres et grundlag for, at Færdselsstyrelsen kan bedømme, om udbyderne er økonomisk solide og kreditværdige.
Det er hensigten, at Færdselsstyrelsen fastsætter disse regler ved bekendtgørelse, ligesom det vil være styrelsen, som administrerer listen.
Afgørelse af, hvorvidt en udbyder opfylder de fastsatte kriterier for at blive optaget på den foreslåede liste, vil udgøre forvaltningsretlige afgørelser og vil således blive administreret inden for rammerne af den almindelige forvaltningsret.
Til nr. 10 Det foreslås, at bemyndigelsen til at fastsætte regler om en liste over udbydere af digitale platforme for handel med opladningstjenester, jf. de foreslåede § 9, stk. 1 og 2, i lovforslaget som fremsat, udvides, så der også kan fastsættes regler om, at den foreslåede liste offentliggøres.
Af listen vil fremgå nødvendige oplysninger for, at udbydervirksomhederne kan identificeres, f.eks. cvr-nummer og adresse.
Det er hensigten, at listen vil blive offentliggjort og løbende ajourført på Færdselsstyrelsens hjemmeside.
Dermed har operatørerne af ladepunkter nem adgang til at holde sig orienteret om, hvilke udbydere af digitale platforme for handel med opladningstjenester der opfylder kriterierne for at fremgå af listen.
Det er hensigten, at Færdselsstyrelsen fastsætter disse regler ved bekendtgørelse, ligesom det vil være styrelsen, som administrerer listen.
Afgørelse af, hvorvidt en udbyder opfylder de fastsatte kriterier for at blive optaget på den foreslåede liste, vil udgøre forvaltningsretlige afgørelser og vil således blive administreret inden for rammerne af den almindelige forvaltningsret.
Til nr. 11 Det fremgår af § 10 i lovforslaget som fremsat, at det er hensigten at fastsætte regler om, at offentligt tilgængelige ladepunkter med en effekt på eller over 50 kW, som er etableret før lovforslagets ikrafttræden, ikke skal omfattes af kravet om skiltning via digitalt display før den 1. januar 2026. Det er imidlertid ikke muligt at udstede en bekendtgørelse med dette skiltningskrav før tidligst den 1. juli 2022. Det indebærer, at operatører, som etablerer offentligt tilgængelige ladepunkter i perioden, fra lovforslaget er trådt i kraft  forventeligt den 6. april 2022  og frem til skiltningskravet træder i kraft ved bekendtgørelsen, kan etablere ladepunkter uden at opfylde kravet om skiltning via digitalt display.
Når bekendtgørelsen herefter træder i kraft, vil operatøren være forpligtet til at bringe offentligt tilgængelige ladepunkter, der er etableret i den nævnte periode, i overensstemmelse med skiltningskravet.
Dette er ikke hensigtsmæssig regulering og vil forekomme unødigt bebyrdende for erhvervet.
Det foreslås derfor, at der fastsættes regler om, at kravet om skiltning via digitalt display først finder anvendelse fra den 1. januar 2026 for offentligt tilgængelige ladepunkter med en effekt på eller over 50 kW, der er etableret før tidspunktet for bekendtgørelsens ikrafttræden.
Det er således hensigten, at der for sådanne ladepunkter fra bekendtgørelsens ikrafttræden til den 1. januar 2026 vil kunne skiltes via enten et digitalt display eller på hjemmeside eller app.
Til nr. 12 Det foreslås at tilføje ordene »eller anvendelse« i den foreslåede kapiteloverskrift til kapitel 5 i lovforslaget som fremsat.
Der er tale om en sproglig korrektion, der skal sikre, at indholdet i overskriften stemmer med teksten i den foreslåede § 11 i det fremsatte lovforslag.
Der foretages ikke materielle ændringer ved ændringsforslaget.
Til nr. 13 Det foreslås at ændre det foreslåede § 12, stk. 1, 2. pkt., i lovforslaget som fremsat, så det præciseres, at der er tale om en bestemt kvalitet.
Der er tale om en sproglig præcisering, og der foretages ikke materielle ændringer ved ændringsforslaget.
Til nr. 14 Det foreslås at nyaffatte det foreslåede § 15, stk. 2, i lovforslaget som fremsat, så transportministeren kan fastsætte regler om adgangen til at klage over afgørelser truffet i henhold til denne lov eller forskrifter udstedt i medfør heraf, herunder at afgørelserne skal påklages inden en bestemt frist.
Med forslaget udgår ministerens mulighed for at kunne afskære klageadgangen for afgørelser truffet i henhold til loven eller forskrifter udstedt i medfør heraf.
Transportministeren vil således ikke kunne fastsætte regler om, at adgangen til at klage over afgørelser truffet i henhold til loven eller forskrifter udstedt i medfør heraf ikke kan påklages.
I det omfang transportministeren bemyndiger myndigheder under Transportministeriet til at udøve ministerens beføjelser i medfør af loven eller forskrifter udstedt i medfør heraf efter § 15, stk. 1, i det fremsatte lovforslag, vil afgørelser truffet af myndigheden kunne påklages til transportministeren.
 Transportministeren vil kunne udnytte bemyndigelsen i § 15, stk. 2, til at fastsætte regler om, at afgørelser skal påklages inden en bestemt frist.
Til nr. 15 Det foreslås, at lovens ikrafttrædelsestidspunkt udskydes til den 6. april 2022.
Til nr. 16 Det foreslås at ændre det foreslåede § 20, stk. 7, i lovforslaget som fremsat, så lov om offentlige veje m.v. angives ved lovens officielle titel i lovteksten frem for ved lovens kaldenavn (vejloven). Der er tale om en lovteknisk ændring, og der foretages ikke materielle ændringer ved ændringsforslaget.
5. Udvalgsarbejdet Lovforslaget blev fremsat den 26. januar 2022 og var til 1. behandling den 10. februar 2022. Lovforslaget blev efter 1. behandling henvist til behandling i Transportudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og transportministeren sendte den 8. juli 2021 dette udkast til udvalget, jf. folketingsåret 2020-21, TRU alm. del  bilag 446. Et udkast til lovforslaget blev sendt i en supplerende høring, og transportministeren sendte den 9. november 2021 dette udkast til lovforslaget, jf.
TRU alm. del  bilag 45. Den 26. januar 2022 sendte transportministeren høringssvarene og et høringsnotat til udvalget.
Bilag Under udvalgsarbejdet er der omdelt 9 bilag på lovforslaget.
Skriftlige henvendelser Udvalget har under udvalgsarbejdet modtaget 3 skriftlige henvendelser om lovforslaget.
Spørgsmål Udvalget har under udvalgsarbejdet stillet 5 spørgsmål til transportministeren til skriftlig besvarelse, hvoraf ministeren har besvaret 4 spørgsmål.
Det sidste spørgsmål forventes besvaret inden 2. behandling.
Henrik Møller (S) Brian Bressendorff (S) Kasper Roug (S) Mogens Jensen (S) fmd.
Lennart Damsbo-Andersen (S) Malte Larsen (S) Orla Hav (S) Thomas Jensen (S) Anne Valentina Berthelsen (SF) Karsten Hønge (SF) Kathrine Olldag (RV) Rasmus Helveg Petersen (RV) Andreas Steenberg (RV) Henning Hyllested (EL) Eva Flyvholm (EL) Susanne Zimmer (FG) Kristian Pihl Lorentzen (V) Hans Andersen (V) Hans Christian Schmidt (V) nfmd.
Ellen Trane Nørby (V) Peter Juel-Jensen (V) Martin Geertsen (V) Hans Kristian Skibby (UFG) Lise Bech (UFG) Mette Hjermind Dencker (DF) Niels Flemming Hansen (KF) Birgitte Bergman (KF) Mette Thiesen (NB) Ole Birk Olesen (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
