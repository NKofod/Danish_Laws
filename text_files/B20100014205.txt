Bekendtgørelse om handlepligt i forhold til internationale naturbeskyttelsesområder på havet1) I medfør af §§ 2 a, 88 og 90 i lov om elforsyning, jf. lovbekendtgørelse nr. 1115 af 8. november 2006, som ændret ved lov nr. 548 af 6. juni 2007 og lov nr. 1392 af 27. december 2008, fastsættes efter bemyndigelse i henhold til § 92:
 § 1. I forbindelse med anlægsprojekter efter § 22 a i lov om elforsyning på søterritoriet og i den eksklusive økonomiske zone træffer Energistyrelsen passende foranstaltninger, herunder ved fastsættelse af vilkår eller meddelelse af påbud eller forbud, for at undgå forringelse af naturtyperne og levestederne for arterne i internationale naturbeskyttelsesområder samt forstyrrelser af de arter, som områderne er udpeget for, hvis disse forstyrrelser har betydelige konsekvenser for målsætningerne i Rådets direktiv 92/43/EØF af 21. maj 1992 om bevaring af naturtyper samt vilde dyr og planter (habitatdirektivet).
 § 2. Afgørelser, som Energistyrelsen træffer i medfør af § 1, kan ikke indbringes for klima- og energiministeren.
 § 3. Medmindre højere straf er forskyldt efter anden lovgivning, straffes med bøde den, der undlader at efterkomme påbud eller forbud, som er meddelt i medfør af § 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 12. februar 2010.
Energistyrelsen, den 8. februar 2010 Ib Larsen / Hanne Windemuller 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2008/99/EF af 19. november 2008 om strafferetlig beskyttelse af miljøet, (EU-Tidende 2007 nr.
L 328, side 28), dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter, (EF-Tidende 1992 nr.
L 206, side 7), som ændret senest ved Europa-Parlamentets og Rådets forordning (EF) nr. 1882/2003 af 29. september 2003, (EU-Tidende 2003 nr.
L 284, side 1) og dele af Rådets direktiv 79/409/EØF af 2. april 1979 om beskyttelse af vilde fugle, (EF-Tidende 1979 nr.
L 103, side 1), som ændret senest ved Rådets forordning (EF) nr. 807/2003 af 14. april 2003, (EU-Tidende 2003 nr.
L 122, side 36).
