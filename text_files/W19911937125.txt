 Da kontanthjælp til underhold efter bistandsloven har karakter af en  

 behovsbestemt hjælp, forelå der sådanne særlige hensyn, at indeholdelse for  

 daginstitutionsrestance ikke kunne foretages i kontanthjælp efter  

 bistandslovens § 37.
 SAGSFREMSTILLING:
 En enlig mor A havde modtaget kontanthjælp i flere år og havde oparbejdet  

 en daginstitutionsrestance på 4.368 kr. for 1990 og 3.195 kr. for 1991. De  

 månedlige indtægter var 9.150 kr. og udgifterne 6.915 kr.
 Fra marts 1991 foretog kommunen løntilbageholdelse i kontanthjælpen med  

 919,95 kr. månedlig for 1990 - restancerne.
A ankede afgørelsen til Amtsankenævnet og anførte, at hun kun havde 1.800  

 kr. til rest at leve for.
Hun havde foreslået afdrag på 100 - 200 kr.  

 månedlig.
 Kommunen henviste over for nævnet til kildeskattelovens § 73, stk. 1- 4.
 Amtsankenævnet ændrede kommunens afgørelse, idet nævnet anførte, at  

 kontanthjælp efter nævnets opfattelse er en offentlig ydelse, der ikke kan  

 sidestilles med arbejdsindtægt og andre sikringsydelser, der erstatter  

 arbejdsindtægt, og nævnet fandt derfor ikke, at der var lovhjemmel til at  

 tvangsinddrive ved hjælp af lønindeholdelse i kontanthjælp til dækning af  

 daginstitutionsrestance.
 Sagen er behandlet på principielt ankemøde til afklaring af, om  

 bistandslovens § 7, stk. 2, kan bringes i anvendelse overfor en  

 kontanthjælpsmodtager med daginstitutionsrestance.
 AFGØRELSE:
 Ankestyrelsen fandt, at der som følge af, at kontanthjælp til underhold  

 efter bistandsloven har karakter af en behovsbestemt hjælp, der ydes i  

 tilfælde, hvor ansøgeren på grund af ændringer i sine forhold er afskåret fra  

 at skaffe det fornødne til sit eget eller familiens underhold, foreligger  

 sådanne særlige hensyn, at indeholdelse for daginstitutionsrestancer ikke  

 kunne foretages i kontanthjælp efter bistandslovens § 37.
 Ankestyrelsen tiltrådte således Amtsankenævnets afgørelse.
