Ankestyrelsens principafgørelse O-32-95 om opholdskommune - flytning fra udlandet til sygehus i Danmark - tilmelding til folkeregister - refusion Resume:
En mand, som boede i udlandet, kom dér til skade ved et trafikuheld.
Han var dansk statsborger.
Han blev indlagt på sygehus i B kommune i Danmark direkte fra udlandet.
Indlæggelsen var arrangeret af faderen, som boede i A kommune i Danmark.
Faderen havde samtidig tilmeldt manden til folkeregistret i A kommune.
 Selv om A kommune havde ydet manden bistand, bl.a. i form af økonomisk hjælp, fandt Ankestyrelsen, at A kommune ikke varrefusionspligtig, da A kommune ikke kunne anses for tidligere op holdskommune for manden.
Ankestyrelsen lagde i øvrigt vægt på, at den blotte tilmelding af manden til folkeregistret i A kommune, uden at han på noget tidspunkt havde haft ophold i kommunen, ikke førte til, at A kommune var opholdskommune Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 10, stk. 1 og § 11, stk. 1, nr. 2 Vejledninger:
Socialministeriets cirkulære nr. 140 af 15. august 1975 om bistandslovens almindelige bestemmelser - pkt. 19, pkt. 20 Sagsfremstilling:
En mand var født og opvokset i udlandet hos sin moder.
Forældrene var danske og fraskilte.
Faderen rejste efter 20 års ophold i udlandet tilbage til Danmark.
Manden blev trafikskadet i udlandet.
Faderen arrangerede, at manden kom til Danmark og blev direkte fra udlandet indlagt på sygehus i B kommune.
Faderen boede i A kommune, hvor manden blev tilmeldt folkeregistret.
Dette var et krav fra sygehusvæsenet i det amt, hvor faderen boede, for at overtage forpligtelsen efter sygehusloven.
 A kommune havde formidlet faderens kontakt med et universitetssygehus i A kommune, som anbefalede, at manden blev indlagt på sygehus i B kommune.
Ankenævnet fandt, at A kommune ikke var opholdskommune for manden, da han blev indlagt på sygehus i B kommune.
Kommunen fandtes derfor ikke refusionspligtig efter bistandslovens § 11. Ved afgørelsen blev det lagt til grund, at manden forud for sygehus indlæggelsen i B kommune aldrig havde haft ophold i A kommune, samt at faderens tilmelding af manden til kommunens folkeregister ikke i sig selv var afgørende for spørgsmålet om hvilken kommune, der var opholdskommune for ham.
Endvidere blev det lagt til grund, at adgangen til refusion efter bestemmelserne i bistandslovens § 11, stk. 1, nr. 2, ikke var betinget af medvirken fra en anden kommune eller offentlig myndighed.
 B kommune anførte i sin klage, at henvisningen til sygehuset i B kommune fandt sted via A kommune, idet faderen boede i A kommune og havde tilmeldt manden sin adresse.
 Kommunen anførte videre, at manden ikke fysisk tog ophold på faderens bopæl alene på grund af, at hans helbredsmæssige tilstand forhindrede ham heri.
Kommunen anførte endelig, at A kommune, forud for optagelsen påsygehuset, havde ydet en udførlig sagsbehandling med råd og vejled ning, udbetaling af kontanthjælp, drøftelse af botilbud efter sygehusbehandlingen og efterfølgende kontaktformidling til et sygehus i A kommune, således at faderen herigennem kunne drøfte mandens forhold med sygehuset, og at B kommune ikke kunne pålignes udgifter som beskrevet i sagen, blot fordi en paraplegifunktion var beliggende i kommunen, og uden at B kommune i øvrigt havde været involveret i overflytningen.
 Sagen blev behandlet i principielt møde med henblik på afklaring af, om en folkeregisterkommune er refusionspligtig i tilfælde, hvor en person direkte fra udlandet blev indlagt på sygehus i en anden kommune end folkeregisterkommunen.
 Afgørelse:
 Ankestyrelsen fandt ikke, at A kommune var opholdskommune for manden, da han blev indlagt på sygehus i B kommune.
 Ankestyrelsen lagde vægt på, at den blotte tilmelding af manden til folkeregistret i A kommune, uden at han på noget tidspunkt havde haft ophold i kommunen, ikke førte til, at A kommune var opholdskommune, jf. bistandslovens § 10, stk. 1.
 A kommune kunne således ikke være refusionspligtig i henhold til bistandslovens § 11, stk. 1, nr. 2, idet A kommune ikke kunne anses for tidligere opholdskommune.
 I forhold til det i anken anførte bemærkedes det, at A kommune, jf. bistandslovens § 1, havde pligt til at give rådgivning til mandens fader, da han henvendte sig til kommunen.
 Det faktum, at A kommune rent faktisk havde ydet manden bistand, bl.a. i form af økonomisk hjælp, fordi kommunen fejlagtigt havde antaget, at den var opholdskommune, havde ikke betydning i forhold til refusionsspørgsmålet, jf. bistandslovens § 11.
 Ankestyrelsen tiltrådte således nævnets afgørelse.
