Bekendtgørelse om sprøjtejournal for alle professionelle brugere af plantebeskyttelsesmidler og indberetningspligt for visse jordbrugsvirksomheder1) I medfør af § 7 a, § 38 e, § 41 a, § 45, stk. 1, § 47, § 55, stk. 1 og 2, og § 59, stk. 4, i lov om kemikalier, jf. lovbekendtgørelse nr. 244 af 17. februar 2022, fastsættes:
Anvendelsesområde § 1. Denne bekendtgørelse fastsætter regler om registrering af brug af plantebeskyttelsesmidler og indberetning af oplysninger om brug af plantebeskyttelsesmidler i overensstemmelse med plantebeskyttelsesmiddelforordningen.
Stk. 2. Registrering af forbrug af plantebeskyttelsesmidler til bekæmpelse af skadedyr med gas skal ske efter reglerne i bekendtgørelse om gasning i forbindelse med skadedyrsbekæmpelse.
Registrering af forbrug af plantebeskyttelsesmidler på golfbaner skal ske efter reglerne i bekendtgørelse om anvendelse af plantebeskyttelsesmidler på golfbaner.
Definitioner § 2. I denne bekendtgørelse forstås ved:
 1) Jordbrugsvirksomheder: Bedrifter med dyrkede arealer eller gartnerier.
 2) Dyrkede arealer: Ved dyrkede arealer forstås arealer, hvor der dyrkes landbrugsafgrøder, herunder bl.a. arealer, der anvendes til afgræsning, arealer med permanent græs og græs i omdrift samt brakarealer, arealer med juletræer og pyntegrønt, arealer med skov, MVJ- eller MFO-arealer eller arealer med samtidig drift.
3) Arealer med skov: Med skov forstås et areal større end 0,5 hektar og en minimumsbredde på 20 meter med træer højere end 5 meter og et kronedække på mere end 10 pct. eller med træer, der potentielt er i stand til at nå disse værdier på voksestedet.
Definitionen inkluderer midlertidigt ubevoksede arealer og hjælpearealer nødvendige for skovdriften, men ikke arealer domineret af landbrugs- eller bymæssig anvendelse, herunder sommerhusområder.
 4) Gartnerier: Virksomheder, hvor der i væksthuse eller på friland dyrkes grøntsager, frugter eller prydplanter, herunder planteskoler eller frugtplantager.
 5) Plantebeskyttelsesmiddelforordningen: Europa-Parlamentets og Rådets forordning (EF) 1107/2009 af 21. oktober 2009 om markedsføring af plantebeskyttelsesmidler og om ophævelse af Rådets direktiv 79/117/EØF og 91/414/EØF med senere ændringer.
 6) Plantebeskyttelsesmidler: De bekæmpelsesmidler, der godkendes efter plantebeskyttelsesmiddelforordningen, til professionel anvendelse.
 7) Professionelle brugere: Enhver person, der anvender plantebeskyttelsesmidler i forbindelse med sine erhvervsmæssige aktiviteter, herunder sprøjteførere, teknikere, arbejdsgivere og selvstændige i både landbrugssektoren og andre sektorer, jf. artikel 3, nr. 1, i Europa-Parlamentets og Rådets direktiv 2009/128/EF af 21. oktober 2009 om en ramme for Fællesskabets indsats for en bæredygtig anvendelse af pesticider med senere ændringer.
 8) Samlet dyrket areal: En beregning i hektar (ha) af størrelsen af det dyrkede areal på en jordbrugsvirksomhed.
 9) Sprøjtejournal: Det register, som professionelle brugere af plantebeskyttelsesmidler fører i overensstemmelse med plantebeskyttelsesmiddelforordningens artikel 67, stk. 1, 2. pkt.
Sprøjtejournal § 3. Professionelle brugere af plantebeskyttelsesmidler fører i mindst tre år registre over de plantebeskyttelsesmidler, de anvender, omfattende oplysninger om plantebeskyttelsesmidlets navn, tidspunkt og dosis for anvendelsen samt areal og afgrøde, som plantebeskyttelsesmidlet blev anvendt på, jf. artikel 67, stk. 1, 2. pkt., i plantebeskyttelsesmiddelforordningen.
 Stk. 2. Sprøjtejournalen skal i overensstemmelse med stk. 1, indeholde følgende oplysninger:
 1) Plantebeskyttelsesmidlets navn, angivet som navn og registreringsnummer.
 2) CVR-nr. for den jordbrugsvirksomhed, hvorpå der anvendes plantebeskyttelsesmidler.
 3) Tidspunkt for anvendelsen af plantebeskyttelsesmidlet, angivet som dato for anvendelsen.
4) Dosis for anvendelsen af plantebeskyttelsesmidlet, angivet i enten mængde pr. ha eller pr. m².
Professionelle brugere, der bejdser eller udfører lagerbehandling, skal anføre mængden pr. ton afgrøde.
 5) Areal, som plantebeskyttelsesmidlet blev anvendt på, angivet med f.eks. marknummer, silonummer, containernummer eller matrikelnummer.
6) Afgrøde, som plantebeskyttelsesmidlet blev anvendt på, angivet som f.eks. afgrøde, kultur eller plante.
Professionelle brugere af plantebeskyttelsesmidler til direkte bejdsning i en mark, skal angive den afgrøde, der er blevet behandlet direkte i marken.
 7) Det behandlede areals størrelse, angivet i enten ha med decimal, angivet i m2 eller angivet som det behandlede volumen i m3.
 Stk. 3. Sprøjtejournalen skal føres løbende og senest 7 dage efter den konkrete anvendelse af plantebeskyttelsesmidlet.
Indberetningspligt § 4. En professionel bruger, der anvender plantebeskyttelsesmidler på en jordbrugsvirksomhed med et samlet dyrket areal på 10 ha eller derover, eller på en jordbrugsvirksomhed med en årlig momspligtig omsætning for det senest afsluttede regnskabsår på 50.000 kr. eller derover, har pligt til at indberette virksomhedens forbrug af plantebeskyttelsesmidler.
 Stk. 2. Der skal indberettes følgende oplysninger til Miljøstyrelsens digitale sprøjtejournalindberetningssystem:
 1) CVR-nr. for den jordbrugsvirksomhed, hvorpå den professionelle bruger har anvendt plantebeskyttelsesmidler.
 2) Når der anvendes plantebeskyttelsesmidler på det dyrkede areal, skal indberetningen indeholde oplysninger om det samlede forbrug opgjort på kultur- eller afgrødeniveau for hvert anvendt plantebeskyttelsesmiddel, angivet med navn og registreringsnummer.
 § 5. Indberetningen til Miljøstyrelsen efter § 4 skal omfatte perioden 1. august  31. juli i det efterfølgende år (planperioden). For en indberetningspligtig professionel bruger omfattet af § 4, stk. 1, der anvender plantebeskyttelsesmidler efter den 31. juli, men inden 30. september, hvor det dyrkede areal skal høstes inden den 31. december, forlænges planperioden til den 30. september.
 Stk. 2. Indberetningen til Miljøstyrelsen skal ske digitalt hvert år senest den 31. marts efter den seneste planperiodes udløb via hjemmesiden mst.dk, virk.dk eller ved brug af MitID medarbejdersignatur.
 Stk. 3. Efter ansøgning herom kan Miljøstyrelsen på grund af særlige forhold fritage en indberetningspligtig professionel bruger omfattet af § 4, stk. 1, for digital indberetning efter stk. 2. Ved fritagelse kan Miljøstyrelsen dispensere virksomheden fra kravet om indberetning i sprøjtejournalindberetningssystemet.
Dispensation og klage § 6. Miljøstyrelsen kan i særlige tilfælde træffe afgørelse, der fraviger reglerne i bekendtgørelsen, eller tillade, at reglerne fraviges.
 § 7. Afgørelser truffet efter denne bekendtgørelse af Miljøstyrelsen eller den i § 8, stk. 2 nævnte myndighed kan ikke påklages til anden administrativ myndighed.
Kontrol- og straffebestemmelser § 8. Tilsyn og kontrol med overholdelse af reglerne i bekendtgørelsen udøves af Miljøstyrelsen, jf. kemikalielovens regler herom.
 Stk. 2. Landbrugsstyrelsen bistår Miljøstyrelsen med at føre tilsyn med overholdelse af pligten til at føre og opbevare sprøjtejournal efter plantebeskyttelsesmiddelforordningens artikel 67, stk. 1, 2. pkt., i overensstemmelse med bekendtgørelsens § 3, stk. 2, og indberetningspligten efter §§ 4 og 5.
§ 9. Med bøde straffes den, der 1) undlader at føre og opbevare en sprøjtejournal, jf. artikel 67, stk. 1, 2. pkt., i plantebeskyttelsesmiddelforordningen, jf. § 59, stk. 1, nr. 1, i kemikalieloven, 2) undlader at registrere oplysninger i en sprøjtejournal i overensstemmelse med § 3, stk. 2, 3) undlader at ajourføre sprøjtejournalen i overensstemmelse med § 3, stk. 3, eller 4) undlader at indberette oplysninger om forbruget af plantebeskyttelsesmidler inden for fristen, jf. §§ 4 og 5.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 10. Bekendtgørelsen træder i kraft den 1. juli 2022.
 Stk. 2. Bekendtgørelse nr. 814 af 7. juni 2017 om sprøjtejournal for alle professionelle brugere af plantebeskyttelsesmidler og indberetningspligt for nogle jordbrugsvirksomheder og gartnerier mv. ophæves.
Miljøministeriet, den 27. juni 2022 Lea Wermelin / Lea Frimann Hansen 1) I bekendtgørelsen er der medtaget visse bestemmelser fra Europa-Parlamentets og Rådets forordning 2009/1107/EF af 21. oktober 2009 om markedsføring af plantebeskyttelsesmidler og om ophævelse af Rådets direktiv 79/117/EØF og 91/414/EØF, EU-Tidende 2009, nr.
L 309, side 1, som ændret senest ved Kommissionens forordning (EU) 2021/383 af 3. marts 2021 om ændring af bilag III til Europa-Parlamentets og Rådets forordning (EF) nr. 1107/2009 for så vidt angår opførelse af hjælpestoffer, der ikke må bruges i plantebeskyttelsesmidler (EØS-relevant tekst), L 74 af 3. marts 2021, EU-Tidende 2021, nr.
L 74, side 7. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke nævnte forordnings umiddelbare gyldighed i Danmark.
