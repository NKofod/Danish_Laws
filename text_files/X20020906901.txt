Ligningsrådet tiltrådte et af revisor opstillet  

 løsningsforslag, hvorefter egentlige reservedele aktiveres ved  

 levering af skibet og afskrives sammen med skibet.
Ved egentlige reservedele  

 forstås eksempelvis stempel, motor- og lugepakninger, skibsskruer,  

 kran-, tand- og rullehjul, brændstofpumper eller dyser.  

 Småreservedele som lyspærer og lignende, der kan betegnes som  

 driftsvarer, udgiftsføres straks, da det forudsættes, at der er  

 tale om et almindeligt lager, som er nødvendigt til driften.  

 Løsningsforslaget behandler også reparations- og  

 renoveringsudgifter i forbindelse med indsættelsen af  

 reservedelene.
 Ligningsrådet fandt endvidere ikke, at det i forbindelse med  

 anskaffelsen af reservedele havde betydning, om der er tale om reservedele,  

 der anskaffes fra skibsværftet sammen med skibet som en del af  

 kontrakten om levering af skibet, eller om der er tale om en reservedelspakke  

 eller reservedele, der købes direkte fra en anden leverandør  

 (f.eks. edb- eller motor-leverandør).
Afskrivning på reservedele Sagsfremstilling Rederi A/S blev stiftet ved en tilførsel af aktiver fra  

 Skibsværft A/S.
Rederi A/S ejer i dag 4 skibe og har indgået  

 kontrakt om yderligere 3 skibe, der alle skal bygges på  

 Skibsværft A/S.
Videre overvejes det at købe endnu et skib,  

 ligeledes til bygning på Skibsværft A/S.
Skibene skal leveres i perioden frem til og med år 2003, og vil  

 blive drevet i aktiv drift.
Det påtænkt kontraherede skib vil  

 antageligt ligeledes blive leveret i år 2003.
 I forbindelse med købet af skibet anskaffes en række  

 reservedele, så det er muligt at foretage en hurtig reparation af  

 skibet, enten på søen eller ved nærmeste havn, uden at det  

 er nødvendigt at afvente bestilling og indkøb af  

 reservedele.
 Baggrunden for behovet for reservedele er ifølge det oplyste, at  

 når et skib ligger stille, er det særdeles kostbart for rederiet,  

 ikke alene i mistede fragtindtægter, men også i form af  

 erstatninger som følge af for sen levering af lasten, eller manglende  

 opfyldelse af kontrakter om afhentning af andre laster.
 For Rederi A/S vil reservedelene bestå af en række materialer,  

 der i størrelse strækker sig fra lyspærer og sikringer til  

 et stempel til en skibsmotor, hvor en lyspære ofte koster nogle  

 få kroner, og et stempel til en hovedmotor vil koste omkring 60.000  

 kr., hvilket dog stadigt er under 1 promille af den samlede værdi af  

 skibet.
 Revisor har opstillet følgende løsningsforslag for den  

 skattemæssige behandling af de medleverede/indkøbte  

 reservedele:
 Ved levering af skibet aktiveres egentlige reservedele på  

 skibet og afskrives sammen med skibet.
 Småreservedele som lyspærer og lignende, der kan  

 betegnes som driftsvarer, udgiftsføres straks, da det  

 forudsættes, at der er tale om et almindeligt til driften  

 nødvendigt lager.
 Hvis et stempel eller et kranrullehjul udskiftes, således at  

 en reservedel isættes, og den hidtil anvendte udtages, vil udgiften  

 hertil kunne betragtes som en reparation og derfor fradrages i  

 udskiftningsåret.
 Ved renovering af den udtagne del, for at denne igen kan indgå  

 i reservedelslageret, udgiftsføres renoveringsomkostningen i givet  

 fald i renoveringsåret.
 Er renovering ikke mulig, og der anskaffes en ny del, vil udgiften  

 hertil kunne udgiftsføres straks, da der jo allerede er aktiveret en  

 reservedel på skibet, der svarer til den som den nye erstatter.
Told- og Skattestyrelsens indstilling og begrundelse Der gælder ifølge afskrivningsloven nogle grundlæggende  

 betingelser for afskrivning på erhvervsmæssigt benyttede  

 driftsmidler.
Således gælder blandt andet, at driftsmidlet skal  

 være anskaffet med henblik på at indgå i virksomhedens  

 drift samt færdiggjort i et sådant omfang, at det kan indgå  

 i driften efter sit formål, jf. afskrivningslovens § 3, nr. 2 og nr. 3.
 Navnlig sidstnævnte betingelse synes ikke umiddelbart opfyldt i den  

 foreliggende sag, idet det kræves at driftsmidlet er fysisk  

 færdiggjort således, at det til enhver tid er i stand til at  

 udføre de driftsmæssige funktioner, til hvilke det er bestemt.  

 Der ses således ikke umiddelbart at være hjemmel i  

 afskrivningsloven til afskrivning på reservedele, da sådanne  

 netop ikke indgår i virksomhedens drift i færdigmonteret stand.
Det fremgår imidlertid af Ligningsvejledningen, at magasinvarer, der  

 anvendes til anlæg og vedligeholdelse, kan straksafskrives, hvis  

 beholdningen anses at være et efter forholdene naturligt lager til brug  

 for den løbende drift, jf.
LV 2000, E.B.2.6.1.1.
Told- og Skattestyrelsen kan derfor tiltræde repræsentantens  

 løsningsforslag, hvorefter småreservedele som lyspærer og  

 lignende, der kan betegnes som driftsvarer, udgiftsføres straks.
Dog  

 kun i det omfang der er tale om et almindeligt til driften nødvendigt  

 lager.
Det er styrelsens opfattelse, at fordelingen mellem magasinvarer og  

 egentlige reservedele beror på en konkret vurdering.
Hjemmel til  

 straksfradrag for magasinvarer fremgår ligeledes af TfS 1985, 341 LSR,  

 hvorefter dele af de pågældende beholdninger efter et skøn  

 blev anset som magasinvarer.
Med hensyn til behandlingen af de egentlige reservedele, kan styrelsen  

 ligeledes tiltræde repræsentantens løsningsforslag,  

 hvorefter disse aktiveres og afskrives sammen med skibet.
Reservedelene anses  

 som en del af skibet, og afskrives som følge heraf sammen med skibet.  

 Løsningsforslaget finder støtte i RR 1964, 62A, hvor  

 reservedele til flyvemaskiner ikke kunne anses som selvstændige  

 driftsmidler, men i stedet blev anset som en del af flyvemaskinerne og skulle  

 afskrives sammen med disse.
I ovennævnte TfS 1985, 341 nåede  

 Landsskatteretten til et tilsvarende resultat for den resterende del af  

 beholdningerne, der skulle afskrives efter den dagældende  

 afskrivningslovs afsnit I.
Den del af løsningsforslaget, der vedrører reparations- og  

 renoveringsudgifter i forbindelse med udskiftning af reservedele kan  

 ligeledes tiltrædes.
Told- og Skattestyrelsen skal dog præcisere,  

 at det er  reparationsudgiften, der kan fradrages.
Udgiften til selve  

 reservedelen kan ikke fradrages, da der ellers ville være tale om et  

 dobbelt-fradrag.
Styrelsen finder endvidere, at løsningsforslaget skal  

 kombineres med et krav om, at erstatningskøb i tilfælde hvor  

 renovering ikke er mulig, ikke må danne grundlag for en vilkårlig  

 forøgelse af den normale reservedelsbeholdning.
 Den bindende forhåndsbesked er således givet under  

 forudsætning af, at der er tale om et begrænset antal  

 reservedele, og disse er nødvendige for driften.
 Det kan ikke tillægges betydning, om der er tale om reservedele, der  

 anskaffes fra skibsværftet som en del af kontrakten om levering af  

 skibet, eller om der er tale om reservedele, der købes direkte fra en  

 anden leverandør.
 Told- og Skattestyrelsen indstiller til Ligningsrådet at revisors  

 løsningsforslag tiltrædes under nævnte  

 forudsætninger.
 Ligningsrådet tiltræder styrelsens indstilling.
