 Uanset, at varemærket FIAT tidligere havde været registreret for andre  

 virksomheder end FIAT S.p.A., Italien, og desuden har en betydning på latin,  

 fandt man, at undtagelsesreglen i varemærkelovens § 6, stk. 2 a fandt  

 anvendelse, således at det for automobiler indarbejdede varemærke FIAT var  

 til hinder for registrering af samme mærke for bl.a. cigaretpapir og andre  

 varearter i kl. 34.
Etablissements L.
Lacroix-Fils Societe anonyme Belgien ADR.: Internationalt Patent-Bureau København 7 apr 1988 VA 2690 1983 1495 ch -Indsigelse mod ansøgning af varemærke VA 2690 1983, ordet FIAT I medfør af bestemmelsen i § 20 i varemærkeloven har Kontor for Industriel  

 Eneret, København i skrivelse hertil af 31 aug 1984 på vegne af FIAT S.p.A.,  

 Italien, nedlagt indsigelse mod registreringen af ovennævnte varemærke.  

 Ansøgningen omfatter alle varer i klasse 34, især cigaretpapir og cigaretrør  

 af papir, dog ikke cigartændere.
Til støtte for indsigelsen er der henvist til, at indsigerne har  

 registreret ordet FIAT under VR 36 1950, VR 96 1953 og VR 3325 1969. Der er  

 tillige henvist til, at ordet FIAT er overordentligt stærkt indarbejdet og  

 uden registrering har været brugt her i landet længe før registreringerne  

 fandt sted, og det er også internationalt meget udbredt, kendt og  

 indarbejdet.
Der kan derfor ikke være tvivl om, at ordet FIAT er omfattet af  

 Kodak-doktrinen i henhold til bestemmelsen i § 6 stk. 2a i varemærkeloven.  

 FIAT er et kunstord, som kan udtales på en lang række sprog, og der findes  

 foruden ovennævnte registreringer et stort antal registreringer, hvori ordet  

 FIAT indgår.
I skrivelse af 25 okt 1984 har man yderligere uddybet  

 indsigelsen og bl.a. bemærket, at ordet FIAT har krav på beskyttelse i  

 henhold til Kodak-doktrinen, idet der er tale om identiske mærker, og det  

 drejer sig om et kunstord med meget høj grad af særpræg.
Indsigermærket er  

 stærkt indarbejdet og så velkendt i vide kredse her i landet, at en andens  

 brug heraf selv for varer af anden art, indebærer en utilbørlig udnyttelse af  

 varemærkets værdi.
For så vidt angår indarbejdelsen påpeges, at firmaet blev  

 grundlagt i 1906, og at man har produceret og solgt biler under navnet FIAT  

 over det meste af verden og fået registreret varemærker angående dette ord.  

 Siden 1930 har selskabet i Danmark haft sin egen filial.
Ordet FIAT har  

 derfor fået præg af et husmærke, og dette må bidrage til, at beskyttelsen  

 strækkes ud over de ovenfor nævnte registreringer.
Mærket må derfor foruden  

 at være meget stærkt indarbejdet også anses for kendt i vide kredse og  

 således ikke alene af bilister.
Endelig må der siges at foreligge udnyttelse  

 af et kendt mærke, idet der er stor risiko for, at der gennem Deres brug af  

 indsigermærket FIAT kan opstå situationer, hvor forbrugerne kunne forledes  

 til at tro, at varen hidrører fra et og samme firma.
En sådan brug vil altid  

 være til skade for det kendte mærke.
Indsigerne påpeger også i deres  

 skrivelse, at de har den største interersse i, at FIAT ikke udvandes gennem  

 andres registrering og brug deraf, men fortsat alene giver associationer til  

 bilerne.
Det vil betyde en væsentlig svækkelse af værdien af indsigernes  

 mærke, hvis det bliver bragt i anvendelse for Deres varer.
Herved vil der  

 blive givet ethvert firma frit slag til at registrere og bruge FIAT for en  

 hvilken som helst vare, der ikke kolliderer eller er ligeartet med de af  

 indsigerne gennem deres registreringer dækkede produkter.
Indsigerne gør til  

 slut i deres skrivelse gældende, at FIAT er et mærke, der ikke bare er  

 grundigt indarbejdet i Danmark, men også kendt af alle og enhver langt ud  

 over bilisters kreds, og at udnyttelse af det rene ordmærke FIAT af 3.mand  

 indebærer en utilbørlig udnyttelse af virksomhedens good-will.
De har i skrivelse hertil af 8 jan 1985 indledningsvis anført, at  

 indsigerne har angivet deres eget firma ukorrekt, nemlig som FIAT S.p.A.,  

 medens det korrekte navn er FIAT Societa per Azioni, Torino.
De henviser i  

 denne forbindelse til en tidligere skrivelse i sagen af 15 dec 1983, hvor De  

 afslutningsvis anførte, at man ikke kunne anvende Kodakreglen i nærværende  

 tilfælde.
De mener ikke, at FIAT opfylder de meget strenge krav til  

 indarbejdelse som loven stiller, idet mærket ikke blot skal være særlig  

 stærkt indarbejdet, men det skal være så velkendt i vide kredse, at det er  

 velkendt langt ud over den del af befolkningen, som ved noget om automobiler,  

 En sådan bekendthedskvalitet mener De ikke, at indsigermærket besidder, og  

 det synes heller ikke dokumenteret eller tilbudt dokumenteret.
Men det gøres  

 yderligerer gældende, at selv om kravet om indarbejdelse havde været opfyldt,  

 havde man ikke kunnet anvende Kodakreglen, idet de varer, der er tale om,  

 ligger fjernt fra hinanden, og det er uantageligt, at nogen vil kunne  

 forledes til at tro, at varerne hidrører fra samme virksomhed, Kodak-reglen  

 må kunne forstås på den måde, at der efter omstændighederne rummes mulighed  

 for en udvidelse, men ikke en total bortfjernelse af princippet om, at også  

 spørgsmålet om, hvor langt vareområderne ligger fra hinanden spiller en  

 rolle, når den samlede bedømmelse skal foretages.
Kodakreglen giver ikke eo  

 ipso beskyttelse for alle varer.
Den tilsigter blot, at beskyttelsen efter  

 omstændighederne kan udstrækkes.
De tilføjer, at såfremt det drejer sig om  

 varer, der nærmer sig automobilområdet, kunne en vis forståelse for  

 indsigernes standpunkt mobiliseres, men der kan ikke blive tale om nogen  

 utilbørlig udnyttelse, når det drejer sig om tobaksvarer.
Efter Deres mening  

 bør der sættes spørgsmålstegn ved, om indsigermærket i sig selv besidder en  

 sådan egen værdi, at der kan tales om utilbørlig udnyttelse, og dette må ses  

 i sammenhæng med, at FIAT i sig selv er et i forvejen særdeles velkendt  

 latinsk ord, der betyder: det ske.
Endvidere har ordet FIAT været genstand  

 for flere varemærkeregistreringer her i landet, og De har fremsendt nogle  

 kopier af disse registreringer, hvoraf den yngste er fra 1923. Indsigerne må  

 således have været på det rene med, at de ved at antage ordet FIAT har kunnet  

 udnytte den bekendthedskapacitet, der har været knyttet til dette ord.
Det er  

 efter Deres mening uantageligt, hvis spørgsmålet om, hvorvidt indsigelsen kan  

 tages til følge, kommer til at afhænge af den rent tilfældige omstændighed,  

 at de tre danske registreringer ikke senere er blevet fornyet, men nu er  

 udslettet.
Det bemærkes, at Kodak-reglen i Direktoratet forstås således, at  

 den ikke finder anvendelse på mærker, af hvilke der i forvejen findes flere  

 registreret for forskellige varer.
I skrivelse af 15 feb 1985 har De  

 yderligere gjort gældende, at en lang række automobilmærker, der ikke er  

 mindre kendt end FIAT, kan påvises at være registreret for andre end  

 automobilmærkeindehaveren.
Dette gælder bl.a.
Bentley, Cadillac og Jaguar.  

 Dette skulle belyse Deres opfattelse af, at når og hvis et automobilmærke  

 ikke i kraft af registreringer er beskyttet i videst tænkeligt omfang, vil  

 det ikke blive forlenet med en beskyttelse, der blot tilnærmelsesvis svarer  

 til den, indsigerne gør krav på under nærværende sag.
De anfører dog i denne  

 forbindelse, at f.eks.
Rolls-Royce må anses for at være et Kodakmærke, og De  

 påpeger i øvrigt, at man muligvis vil kunne bruge Kodakreglen, hvis det  

 drejer sig om et foretagende, der er kendt for gennem opkøb af virksomheder  

 at dække meget skiftende og forskelligartede vareområder under samme  

 betegnelse.
I skrivelse af 29 okt 1985 har indsigerne indledningsvis oplyst, at deres  

 indsigelse ikke støtter sig på deres firmanavn, men på deres varemærkeret til  

 ordet FIAT, der må have udvidet beskyttelse i henhold til bestemmelsen i § 6  

 stk. 2a i varemærkeloven, og det har derfor ingen betydning, hvorledes deres  

 firmanavn angives.
Indsigerne har dernæst påpeget, at Direktoratet ikke  

 anvender Kodakreglen ex officio og ikke har pligt til at gøre det, og der  

 henvises i denne forbindelse til registreringspraksis Rigmor Carlsen 1980.  

 Når De derfor nævner en række bilmærker, der er registreret for andre varer,  

 er det således ikke udtryk for, at man ikke har ment, at disse varer var  

 Kodakmærker, men fordi indehaverne af de pågældende varemærker åbenbart ikke  

 har haft noget at indvende mod registreringen af mærkerne for andre varer.  

 Indsigerne ønsker derimod ikke deres varemærke udtyndet ved at andre får  

 registreret mærket for andre varer, selv om disse ikke er nært beslægtet med  

 deres egne.
Indsigerne mener heller ikke der bør gøres nogen forskel i den  

 måde man betragter ordene Rolls-Royce og FIAT på, dels fordi en vurdering af  

 kvaliteten af den vare, der er tale om, i det højeste kan være et led i den  

 samlede vurdering, dels fordi de færreste har set en Rolls-Royce måske mere  

 end ganske få gange.
Derimod er det helt anderledes med FIAT, idet særdeles  

 mange har en FIAT-bil eller mulighed for at skaffe sig en.
Dette har givet et  

 udbredt kendskab til FIAT, ikke blot blandt bilister men også blandt andre.  

 Indsigeren gendriver desuden i skrivelsen, at det skulle have nogen betydning  

 i sagen, at FIAT er et velkendt ord, f.eks. i den katolske kirke, samt at det  

 har betydning, at varemærket FIAT har været registreret, da disse  

 registreringer nu er udslettede.
For at sandsynliggøre mærkets indarbejdelse  

 og kendthed i vide kredse er der indsendt en del materiale omfattende kopier  

 af annoncer for FIAT-biler samt andre kopier af avis- og bladudklip.
Som  

 dokumentation har man tillige henvist til, at ordet FIAT findes i de fleste  

 leksika.
Indsigerne er enige i, at Kodakreglen er en undtagelsesbestemmelse i  

 varemærkeloven, og at Direktoratet kan benytte den, når betingelserne er  

 tilstede.
Men da reglen nu engang findes i dansk ret, bør den også anvendes,  

 og det er vanskeligt at se, hvornår den skulle anvendes, hvis ikke det er i  

 det foreliggende tilfælde.
Endelig har De i skrivelse hertil af 16 dec 1987 påny imødegået  

 indsigernes anbringender og påny gjort gældende, at FIAT sprogligt er  

 særdeles velkendt i flere sammenhænge og derfor ikke er i besiddelse af nogen  

 synderlig egenværdi.
Endvidere påpeges det, at FIAT har været genstand for  

 adskillige udenlandske og danske varemærkeregistreringer.
De mener ikke, at  

 det indsendte materiale, der skal vise, at indsigermærket er genstand for  

 Kodakbeskyttelse viser, hvad det skal, nemlig at mærket FIAT er velkendt  

 indenfor andre kredse end automobilkredse.
De anfører også, at der bag  

 Kodakreglens ord om udnyttelse af good-will ikke ligger et udvandignsbegreb,  

 men derimod et forvekslingsbegreb.
Der kan kun være tale om udnyttelse af  

 good-will, hvis der er tale om forvekslinger, altså at køberne tror, at  

 varerne har en fælles oprindelse eller på anden måde har noget at gøre med  

 hinanden.
Der kan derfor ikke være tale om udnyttelse af good-will.
 Sagen er herefter optaget til afgørelse.
Den indsigelse, der er nedlagt i medfør af bestemmelsen i § 14 stk. 1 nr.  

 6 i varemærkeloven under henvisning til de for indsigerne under VR 36 1950,  

 VR 96 1953 og VR 3325 1969 registrererde varemærker, alle bestående af ordet  

 FIAT, kan ikke tages til følge.
Ordene er identiske, men de varer, der er  

 omfattet af registreringerne, kan ikke anses for at kollidere med eller være  

 ligeartet med de varer, ansøgningen omfatter.
Indsigerne har desuden henvist til bestemmelsen i § 6 stk. 2a i  

 varemærkeloven.
Ifølge denne bestemmelse kan der undtagelsesvis foreligge  

 forvekslelighed mellem to mærker, når det ene varemærke er særlig stærkt  

 indarbejdet og endvidere er så velkendt i vide kredse her i landet, at en  

 andens brug af et lignende mærke selv for varer af anden art indebærer en  

 utilbørlig udnyttelse af varemærkets værdi (good-will). Ordet FIAT, der har  

 været brugt op gennem dette århundrede af bilfabrikken FIAT i Torino må anses  

 for et stærkt indarbejdet varemærke, og det må tillige anses for at være  

 velkendt i vide kredse her i landet.
Der sælges biler under betegnelsen FIAT  

 over hele verden i et sådant omfng, at betegnelsen Fiat må anses for velkendt  

 af andre end bilister.
Denne indarbejdelse og velkendthed i vide kreds her i  

 landet indebærer følge Direktoratets opfattelse at en andens brug af et  

 lignende mærke selv for varer af anden art er en utilbørlig udnyttelse af  

 varemærkets værdi.
Der er ved afgørelsen lagt vægt på, at ordet FIAT, uanset  

 at det er et velkendt latinsk ord, der dagligt anvendes i den katolske kirke  

 i betydningen: det ske, må betragtes som et særpræget mærke, og at der kan  

 opstå risiko for, at forbrugerne opfatter de varer, der i nærværende sag er  

 tale om, nemlig varer i klasse 34, som hidrørende fra samme virksomhed eller  

 fra samvirkende virksomheder til trods for, at automobiler og f.eks.  

 tobaksvarer må anses for væsensforskellige varer.
Direktoratet har været opmærksom på, at der tidligere har været  

 registreringer af ordet FIAT for andre end indsigerne.
Dette forhold kan dog  

 ikke være afgørende i nærværende sag, da alle disse registreringer for længst  

 er udslettede, således at der i dag ingen andre registreringer findes af  

 ordet FIAT.
Den nedlagte indsigelse må således tages til følge, og  

 ansøgningen afslås i medfør af bestemmelsen i § 14 stk. 1 nr. 6 og § 6 stk.  

 2a.
Denne afgørelse kan i medfør af varemærkelovens § 44 indbringes for  

 Patentankenævnet inden 2 måneder fra dato.
Ankeafgiften er ikke endeligt  

 fastsat, men forventes at blive kr. 2.000,-. Patentankenævnets adresse er  

 indtil den 22 april 1988 Nyropsgade 47, 1602 København V, og derefter  

 Helgeshøj Alle 81, 2630 Taastrup.
Med venlig hilsen Inge Sander eksp.sekr.
