Supplering af børnemøbler med møbler til voksne i en daginstitution [Adressat udeladt] Arbejdsmiljøklagenævnet har på møde den 25. august 2009 behandlet [navn udeladt] Kommunes klage over Arbejdstilsynets afgørelse af 3. november 2008 med påbud om at sikre mod uhensigtsmæssige arbejdsstillinger ved aktiviteter med børn ved borde i Daginstitutionen [navn udeladt].
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at kommunen skal sikre, at de ansattes aktiviteter med børn ved borde i Daginstitutionen [navn udeladt] kan foregå sikkerheds- og sundhedsmæssigt fuldt forsvarligt.
 Arbejdsmiljøklagenævnet fastholder således Arbejdstilsynets afgørelse af 3. november 2008.
B E G R U N D E L S E Arbejdstilsynet konstaterede ved besøg den 27. oktober 2008 i den aldersintegrerede daginstitution [navn udeladt], at de ansatte på stuerne på skift sad sammen med børnene ved lave borde.
Bordene havde en højde på ca. 50 cm med tilhørende lave stole. [Navn udeladt] har ca. 50 børn og 10 ansatte.
 De voksnes arbejde ved de lave borde strækker sig typisk over 2 -3 arbejdsperioder dagligt af 15 -30 minutters varighed.
Arbejdstilsynet har i udtalelsen præciseret, at to af institutionens stuer (Svane- og Dragestuen) alene var møbleret med de lave børnemøbler.
På disse stuer var der henholdsvis 2 ansatte og 13 børn, 2 ansatte og 10 børn.
På to andre stuer var der både børne- og voksenmøbler.
 Arbejdstilsynet oplyser, at det er arbejdet i Svanestuen og Dragestuen, der har givet anledning til påbuddet.
I brev af 6. marts 2009 har [navn udeladt] Kommune tilkendegivet, at kommunen ikke er uenig i, at der skal forefindes højt møblement på alle stuer og at alle 4 grupper nu er udstyret med et voksenbord og 2 voksenstole samt 2 højdeindstillelige taburetter, som kan bruges ved børnenes lave borde.
Der er oftest 2 medarbejdere på en stue ad gangen.
 Det, som kommunen oplyser at klage over, er, at der i påbuddet stilles krav om, at kommunen skal udskifte børnemøblementet med voksenborde og -stole således, at børnene skal op i voksenhøjde.
 Kommunen ønsker fortsat at kunne arbejde med børnene i børnenes øjenhøjde i korte tidsforløb af arbejdsdagen, og ved anvendelse af højdeindstillelige taburetter samtidig med, at der på hver stue er mulighed for at medarbejderne kan sidde ved et voksenbord på en voksenstol.
Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt og arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Det fremgår af § 38, stk. 1 og § 42, stk. 1 i lov om arbejdsmiljø.
Unødige fysiske belastninger samt uhensigtsmæssige arbejdsstillinger eller bevægelser skal undgås.
Belastningen under arbejdet skal derfor være så lille, som det er rimeligt under hensyntagen til den tekniske udvikling, og fastsatte grænser skal overholdes.
Det fremgår af § 17 i bekendtgørelsen om arbejdets udførelse.
 Arbejdsmiljøklagenævnet har lagt vægt på hvordan forholdene var, da Arbejdstilsynet traf afgørelse, dvs. at ansatte i Daginstitutionen [navn udeladt] har 2 -3 arbejdsperioder dagligt af 15 -30 minutters varighed ved børnenes møbler, dvs. minimum 15 minutter ad gangen, og at der i Svane- og Dragestuen ikke var møbler, som passede til voksne.
 Arbejdsmiljøklagenævnet har endvidere lagt vægt på, at det er ubekvemt og kan medføre gener og uhensigtsmæssige arbejdsstillinger at sidde på en stol, der er for lav.
 Arbejdsmiljøklagenævnet har bemærket, at alle institutionens stuer nu er forsynet med to højdeindstillelige stole, der har hjul, og at sikkerhedsgruppen har indskærpet, at disse stole skal bruges for at undgå uhensigtsmæssige arbejdsstillinger.
 I brev af 6. marts 2009 har [navn udeladt] Kommune anført, at påbuddet stiller krav om, at kommunen skal udskifte børnemøblementet med voksenborde og -stole således, at børnene skal op i voksenhøjde.
 Arbejdsmiljøklagenævnet er ikke enig i, at påbuddet indebærer, at kommunen skal udskifte børnemøblerne med møbler til voksne, men påbuddet betyder at børnemøblerne skal suppleres med møbler til voksne.
Arbejdsmiljøklagenævnet har ikke fastsat en ny frist for efterkommelse af påbuddet, idet det er oplyst, at der er foretaget ændringer i institutionen.
Arbejdsmiljøklagenævnet skal dog bemærke, at det alene er Arbejdstilsynet, som har kompetencen til at vurdere, hvorvidt påbuddet er efterkommet.
R E G L E R Arbejdsmiljøklagenævnet henviser til  § 38, stk. 1 og § 39, stk. 1, nr. 1, § 42, stk. 1 og § 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005 og  § 17 i Arbejdstilsynets bekendtgørelse nr. 559 af 17. juni 2004 om arbejdets udførelse.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet samt brev af 6. marts 2009 fra [navn udeladt] Kommune.
På klagenævnets vegne Kopi til  [Adressat udeladt]  [Adressat udeladt]  Arbejdstilsynet, Tilsynscenter , Postboks 1228, 0900 København C.
 De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2.
Arbejdstilsynets bekendtgørelse nr. 559 af 17. juni 2004 om arbejdets udførelse Kapitel 3 Arbejdets udførelse Særlige krav § 17. Unødige fysiske belastninger samt uhensigtsmæssige arbejdsstillinger eller bevægelser skal undgås.
Belastningen under arbejdet skal derfor være så lille, som det er rimeligt under hensyntagen til den tekniske udvikling, og fastsatte grænser skal overholdes.
