Post Danmarks "adressevask" for kunder i  

 tilknytning til befordringspligten Post Danmark anmodede - efter aftale med  

 Indenrigsministeriets CPR-kontor - om en udtalelse vedrørende  

 anvendelse af Post Danmarks modtagerdatabase til "adressevask" for Post  

 Danmarks kunder på grundlag af de oplysninger, som Post Danmark modtog  

 fra Det Centrale Personregister.
 Der var ved lov nr. 88 af 8. februar 1995 om Post Danmark  

 skabt hjemmel for Post Danmarks oprettelse af modtagerdatabasen, og der var  

 fastsat forskrifter for registeret.
 Det var Post Danmarks opfattelse, at det fulgte af den i  

 bemærkningerne til lov om Post Danmark udtrykkelige beskrivelse af  

 ajourføringsformålet vedrørende adressering af  

 forsendelser, at lovens § 12 hjemler adgang til at foretage den hermed  

 forbundne videregivelse af adressedata ("adressevask").
 Indenrigsministeriets CPR-kontor var af den opfattelse, at  

 det uden udtrykkelig lovhjemmel ville være i strid med den  

 gældende lovgivning om levering af ajourførte navne- og  

 adresseoplysninger fra CPR til erhvervsvirksomheder, såfremt Post  

 Danmark indførte en ordning med "adressevask" for virksomheder for  

 så vidt angår personadresser.
 Registertilsynet, som havde behandlet sagen på et  

 møde i Registerrådet, udtalte, at Indenrigsministeriet  

 som registeransvarlig myndighed for Det Centrale Personregister (CPR) har  

 kompetencen til at beslutte, at der ikke skal videregives oplysninger til  

 Post Danmark, og at Indenrigsministeriet har kompetencen til at  

 fastsætte, hvilke vilkår der skal gælde ved en eventuel  

 videregivelse fra CPR.
 Tilsynet havde ingen indvendinger imod, at  

 Trafikministeriet og Indenrigsministeriet indbyrdes aftalte vilkår for  

 videregivelse af oplysninger fra CPR, der tilgodeså begge parters  

 interesser - og sikrede overholdelse af såvel lov om Post Danmark som  

 lov om folkeregistrering - såfremt oplysningerne af Post Danmark alene  

 blev benyttet til "adressevask" i tilknytning til befordringspligten.
 I givet fald ville det efter Registertilsynets opfattelse  

 ikke være i strid med forskrifterne for Post Danmarks modtagerdatabase  

 at foretage "adressevask" for Post Danmarks kunder i tilknytning til  

 befordringspligten.
 Såfremt Post Danmark ønskede at tilbyde sine  

 kunder "adressevask", der ikke havde tilknytning til befordringspligten,  

 ville det efter Registertilsynets opfattelse kræve, at der blev  

 tilvejebragt en særskilt lovhjemmel herfor.
