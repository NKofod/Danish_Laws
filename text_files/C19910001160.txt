 Reglerne om tilsynet med de anerkendte arbejdsløshedskassers økonomi og  

 regnskabsvæsen m.v. fremgår af Direktoratet for Arbejdsløshedsforsikringens  

 bekendtgørelse nr. 836 af 12. december 1990.
 Vedrørende bekendtgørelsens enkelte bestemmelser bemærkes særligt:
1. Afdelinger (bekendtgørelsens § 8).
 En arbejdsløshedskasses afdelinger er i enhver henseende omfattet  

 af reglerne i bekendtgørelsen, hvilket bl.a. betyder, at afdelingernes  

 regnskabstal skal indgå som en integreret del af kassens årsregnskab, jf. §  

 32, stk. 1, i standardvedtægten for danske anerkendte arbejdsløshedskasser.
 I modsætning til tidligere stilles der ikke krav om, at  

 afdelingernes regnskabstal løbende skal registreres i hovedkassens  

 bogholderi.
2. Medlemsbidrag til staten (bekendtgørelsens § 11).
2.1. Indbetaling af medlemsbidraget (stk. 1, 4 og 5).
 Medlemsbidraget til staten skal indbetales kvartalsvis bagud på  

 direktoratets konto i Danmarks Nationalbank senest den 10. i måneden efter  

 kvartalets udløb.
 Hvis medlemsbidraget ikke indbetales rettidigt, tilskrives beløbet en  

 rente på 11/2 pct. pr. påbegyndt måned fra forfaldsdagen, indtil beløbet  

 indbetales.
2.2. Opgørelse af medlemsbidraget (stk. 2).
 Medlemsbidraget til staten skal beregnes på grundlag af det registrerede  

 antal betalende medlemmer pr. den 1. i kvartalets første måned.
2.3. Regulering af medlemsbidraget (stk. 3, 6 og 7).
 Medlemstallet og dermed medlemsbidraget til staten skal med  

 tilbagevirkende kraft reguleres for indmeldelser, overflytninger og  

 sletninger, der har virkning for den 1. i hvert kvartal, og som berører  

 tidligere afregnede medlemsbidrag til staten.
 Reguleringer af medlemsbidraget skal som hovedregel udlignes ved de  

 kvartalsvise afregninger eller senest i forbindelse med aflæggelsen af  

 årsregnskabet via mellemregningen med direktoratet.
 Reguleringer af medlemsbidraget for tidligere år kan ske efter  

 fremsendelse af særskilt anmodning bilagt dokumentation.
 Enhver regulering skal specificeres på antal, bidragssatser og hvilke  

 kvartaler, reguleringen vedrører.
3. Tilbagebetalingskrav (bekendtgørelsens § 13).
3.1. Registrering og afregning af tilbagebetalingskrav (stk. 1, 2 og 3).
 Alle tilbagebetalingskrav skal registreres i kassens finansbogholderi, men  

 detaljeringsgraden er forskellig efter, om kassen har krav på statsrefusion  

 eller ej.
 Hvis kassen ikke har krav på refusion fra statskassen, skal beløbet  

 indbetales til Danmarks Nationalbank senest den 20. i måneden efter  

 afgørelsen om tilbagebetaling eller opgørelsen af tilbagebetalingsbeløbet.
 Direktoratet skal have tilsendt specifikation med de oplysninger, der er  

 nævnt i stk. 2.
 Hvis kassen har krav på refusion fra statskassen, skal kravet registreres  

 med de oplysninger, der er nævnt i stk. 3.
Oplysningerne skal være anført i en specifikation til årsregnskabet.
Det  

 gælder også krav, der er opstået og/eller indfriet i regnskabsåret.
 Afdrag på tilbagebetalingskrav skal indbetales til Danmarks Nationalbank  

 senest den 20. i måneden efter, at afdraget er indgået.
 For sent afregnede beløb tilskrives en rente i statens favør på 11/2 pct.  

 pr. påbegyndt måned fra forfaldsdagen.
3.2. Procesrenter (stk. 3, 4 og 6).
 Hvis kassen efter en retssag får krav på procesrenter af  

 tilbagebetalingskravet, skal renterne tilskrives løbende eller senest i  

 forbindelse med afslutningen af årsregnskabet pr. 31. december.
 Procesrenter skal tilskrives uanset, om der er afdraget på gælden i årets  

 løb eller ej.
 Tilskrivningen sker ved, at debitorsaldoen og tilsvarssaldoen opskrives  

 med de påløbne procesrenter.
 Eventuelle procesrenter skal således fremgå af specifikationen af det  

 enkelte tilbagebetalingskrav og være indeholdt i restgælden (saldoen) ved  

 årets udgang.
4. Administration udført af andre (bekendtgørelsens § 15).
4.1. Krav om administrationsaftale (stk. 1, 2 og 3).
 Hvis en arbejdsløshedskasse ønsker at lade en anden forening eller andre  

 varetage sin administration helt eller delvist, skal der forud for  

 regnskabsårets begyndelse indgås en administrationsaftale, der indeholder  

 oplysning om arten og omfanget af de administrationsopgaver, der er omfattet  

 af aftalen, samt vederlagets beregningsgrundlag, størrelse og betaling.
 Der skal indgås en administrationsaftale, selv om der kun er tale om en  

 enkelt administrationsopgave, f.eks. kontingentopkrævning, og/eller selv om  

 aftalen er vederlagsfri.
4.2. Fastsættelse af acontovederlag (stk. 4).
 Når der er tale om fælles administration mellem kasse og administrator,  

 skal der angives et beregningsgrundlag, der viser omkostningsfordelingen  

 mellem kassen og administrator, for de udgiftsposter, der er omfattet af den  

 fælles administration.
 Vederlagets beregningsgrundlag skal i hovedposter specificeres med  

 angivelse af de budgetterede fællesudgifter og de budgetterede  

 fordelingsnøgler.
 Hvis en administrationsaftale omfatter administration i såvel hovedkontor  

 som i afdelinger, skal vederlagets beregningsgrundlag specificeres for  

 hovedkontoret og afdelingerne hver for sig.
Eventuelle afdelingers samlede vederlag skal specificeres på samme  

 måde som vederlaget for hovedkontoret.
Vederlaget for afdelingerne skal  

 således ikke specificeres for hver enkelt afdeling for sig.
 Ved fastsættelsen af acontovederlaget gælder samme retningslinier som for  

 det endelige administrationsvederlag, jf. stk. 5.
 Som eksempel er det i vejledningens bilag I vist, hvordan acontovederlaget  

 kan specificeres.
 For at direktoratet kan udføre en effektiv kontrol, skal kassen sikre, at  

 direktoratet efterfølgende kan få adgang til de hovedposter i administrators  

 regnskab, som har betydning for fastsættelsen af administrationsvederlaget.
 Det skal bemærkes, at direktoratet ikke kræver administrators  

 regnskab udleveret, men kun oplysning om beløbsmæssig størrelse samt  

 eventuelt dokumentation og/eller revisorerklæring om de regnskabsposter, der  

 vedrører administrationsvederlaget.
 Disse oplysninger m.v. skal kun fremsendes på direktoratets direkte  

 anmodning.
4.3. Administrationsvederlagets beregningsgrundlag (stk. 5).
 Administrationsvederlaget kan kun indeholde regnskabsposter, der udtrykker  

 en reel udgift, hvilket betyder, at der f.eks. ikke kan indgå  

 henlæggelser eller andre formuedispositioner i administrationsvederlaget.
 Alle poster skal direkte kunne henføres til den fælles drift.
Revisionsudgifter, advokatudgifter og lignende poster kan indgå i  

 acontovederlaget, hvis administrator løbende afholder udgifterne.
Men i det  

 omfang udgifterne direkte kan henføres til den ene part, skal det endelige  

 administrationsvederlag reguleres i forhold til de faktiske udgifter for hver  

 af parterne.
Omkostningsfordelingen kan for sådanne poster således  

ikke ske på grundlag af en fordelingsnøgle.
 Hvis lokaler og/eller inventar ejes af administrator, kan  

 driftsomkostningerne vedrørende disse aktiver medtages i  

 fordelingsgrundlaget, dog ikke for tidspunkter før ibrugtagning, og/eller  

 indretning påbegyndes.
 Ved driftsomkostninger forstås direkte driftsomkostninger,  

 finansieringsomkostninger og, for så vidt angår inventar, også afskrivninger.
 Afskrivninger, der indgår i fordelingsgrundlaget, skal fastsættes ud fra  

 levetidsvurderinger, jf. principperne i årsregnskabsloven, og må ikke  

 overskride den reelle værdiforringelse.
 Hvis der på et helt eller delvist afskrevet aktiv i en salgssituation  

 opstår en fortjeneste i forhold til den bogførte værdi, skal kassen  

 godskrives en andel af fortjenesten, beregnet på grundlag af samme  

 fordelingsnøgle som afskrivningerne.
 Hvis kassen og administrator anskaffer aktiver i fællesskab, skal kassens  

 andel af aktiverne aktiveres i kassens regnskab.
Som alternativ til ovenstående kan der oprettes en lejekontrakt, hvilket  

 specielt vedrørende lokaler og edb-udstyr ofte vil være hensigtsmæssigt.  

 Lejekontrakten skal i givet fald udarbejdes efter almindeligt gældende  

 regler, og lejen kan ikke overstige sædvanligt markedsniveau.
Lejeudgiften  

 skal ikke indgå i administrationsvederlaget, men skal derimod anføres  

 direkte i kassens regnskab som enhver anden post, der fuldt ud betales af  

 kassen.
 Omkostningsfordelingen skal som udgangspunkt baseres på fordelingsnøgler,  

 der fastsættes ud fra en individuel vurdering af de enkelte poster.
 Det kan således ikke accepteres, at fordelingen baseres på en generel  

 fordelingsnøgle, som anvendes på alle poster.
4.4. Regulering af administrationsvederlaget (stk. 6).
 Hvis det i årets løb betalte acontovederlag overstiger de faktisk afholdte  

 udgifter, skal der foretages en regulering.
 Reguleringen skal bogføres straks, den er opgjort, og udlignes efter  

 reglerne i bekendtgørelsens § 16.
Af hensyn til direktoratets efterfølgende kontrol skal kassen senest den  

 30. juni efter regnskabsårets udløb indsende en specificeret opgørelse over  

 de faktisk afholdte fællesudgifter til direktoratet.
Opgørelsen skal  

 specificeres på samme måde som beregningsgrundlaget i administrationsaftalen.
4.5. Forudbetaling af administrationsvederlaget (stk. 7).
 Forudbetaling af administrationsvederlaget kan højst svare til vederlaget  

 for en måned, og kassen kan heller ikke i form af depositum eller lignende  

 stille yderligere sikkerhed for vederlagets betaling.
4.6. Sikkerhedsstillelse for medlemskontingent til kassen (stk. 8).
 Hvis administrator opkræver medlemskontingent til kassen, og  

 kontingentmidlerne passerer en bank- eller girokonto tilhørende administrator  

 , skal administrator i forbindelse med aftalens indgåelse stille sikkerhed  

 for et beløb svarende til medlemsbidraget til staten for seneste kvartal før  

 aftalens indgåelse.
 Formålet hermed er at sikre kassens kontingentmidler og dermed  

 medlemsbidraget til staten i de situationer, hvor administrator er den  

 økonomisk svage part.
Sikkerhedsstillelsen kan f.eks. ske i form af en forsikring eller en  

 bankgaranti.
Udgiften hertil kan ikke indgå i  

 administrationsvederlaget.
 Der skal også stilles sikkerhed, hvis medlemsbidraget til staten opkræves  

 som en del af forbunds-/foreningskontingentet.
 Det skal fremgå direkte af administrationsaftalen, hvordan  

 sikkerhedsstillelsen er foretaget.
 Det skal bemærkes, at selv om kassen ikke selv administrerer  

 kontingentopkrævningen, skal der ikke stilles sikkerhed, hvis kassens  

 kontingentmidler indgår direkte på en bank- eller girokonto tilhørende kassen  

 uden at passere administrators bank- eller girokonto.
 Det skal i så fald fremgå direkte af administrationsaftalen, at kassens  

 kontingentmidler indsættes direkte på en konto tilhørende kassen uden at  

 passere administrators bank- eller girokonto.
4.7. Administrators hæftelse (stk. 9).
 Administrator hæfter for fejl og forsømmelser i forbindelse med  

 administrationen, hvilket bl.a. indebærer, at administrator hæfter for alle  

 fejludbetalinger, hvor staten ikke yder refusion, hvis fejludbetalingen  

 skyldes fejl og/eller forsømmelse fra administrators side.
 Administrators ansvar kan hverken fraskrives eller frafaldes.
4.8. Fremsendelse af administrationsaftale til DfA (stk. 10).
 I modsætning til tidligere skal aftalen ikke indsendes til direktoratets  

 godkendelse, men kun til orientering.
 Ændringen er alene udtryk for en rent praktisk foranstaltning, idet  

 direktoratet efterfølgende på grundlag af de faktiske regnskabstal fortsat  

 vil kontrollere, at vederlaget ikke overstiger de med administrationen  

 forbundne udgifter.
5. Mellemregning med administrator (bekendtgørelsens § 16).
5.1. Registrering af mellemregningsforhold (stk. 1).
 Hvis kassen har indgået en administrationsaftale, skal ethvert  

 mellemregningsforhold med administrator løbende registreres i kassens  

 bogholderi.
5.2. Opgørelse og afregning af mellemregningsforhold (stk. 2).
Mellemregningsforhold af enhver art skal opgøres og udlignes hver måned,  

 hvis de er i kassens favør.
Afregning skal ske senest den 10. i den  

 efterfølgende måned.
 Der vil typisk forekomme mellemregningsforhold i kassens favør i de  

 tilfælde, hvor administrator opkræver et samlet kontingent bestående af  

 kassekontingent og kontingent til administrator.
Mellemregningsforhold af andre årsager, den tidligere bekendtgørelses §  

 16, stk. 3, er nu placeret under § 4, stk. 1, punkterne 5 og 6, sammen med de  

 øvrige generelle bogholderibestemmelser.
Principperne for udligning og  

 afregning ifølge § 16, stk. 2, finder tilsvarende anvendelse for de i § 4,  

 stk. 1, punkterne 5 og 6 nævnte mellemregningsforhold.
Direktoratet for  

 Arbejdsløshedsforsikringen, den 25. januar 1991 Vibeke Dalbro / Torben Augustenborg Bilag I, side 1 Budgettal for 19xx / regnskabstal for 19xx:
Bilag I, side 2 Budgettal for 19xx / regnskabstal for 19xx:
