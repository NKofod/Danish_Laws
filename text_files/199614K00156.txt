Nr BTL 156 Betænkning over Forslag til lov om ændring af lov om  

 arbejdsløshedsforsikring m.v. (Opfyldelse af beskæftigelseskravet efter  

 sygdom, barsel, børnepasningsorlov m.v.)   

 Nr L 156 1996-97, 1. samling Afgivet af Arbejdsmarkedsudvalget Afgivet: 19970507 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt.
Et af disse spørgsmål og arbejdsministerens svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra Den  

 Kristelige Fagbevægelse.
 Der er af arbejdsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med det af  

 arbejdsministeren stillede ændringsforslag.
Et mindretal inden for flertallet (Socialistisk Folkepartis og  

 Enhedslistens medlemmer af udvalget) havde gerne set, at flere grupper var  

 kommet ind under den foreslåede ordning.
Det gælder mennesker, der har været  

 på - sabbatorlov, - påbegyndt SU-berettiget uddannelse, - uddannelse med godtgørelse i henhold til lov om  

 arbejdsmarkedsuddannelser m.v., - ikke sammenhængende sygdomsperioder af mindre end 4 ugers varighed.
Dertil kommer, at mindretallet finder, at det er et problem, at personer,  

 der er faldet ud af dagpengesystemet i perioden 1. januar 1997 til 30. januar  

 1997, stilles ringere end personer i samme situation både før og efter dette  

 tidsrum.
Mindretallet har dog bemærket, at de pågældende har mulighed for at  

 få foretaget en ny beregning, således at de kan opnå ret til en  

 dagpengeperiode fra den 30. januar 1997.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de stillede  

 ændringsforslag.
 Mindretallet understreger, at der i forbindelse med finanslovsforliget for  

 1996 blev strammet op i reglerne, så man skulle have 52 ugers beskæftigelse  

 inden for 3 år for at få adgang til dagpengesystemet ved  

 førstegangsoptjeningen, ligesom der krævedes 52 ugers beskæftigelse for  

 genoptjening af retten til dagpenge inden for ydelsesperioden.
Der blev altså skærpet, så man skulle have haft beskæftigelse 1/3 af tiden  

 frem for 1/6 af tiden.
Efter at loven er begyndt at virke, er nærværende  

 lovforslag blevet fremsat.
Lovforslaget vil underminere den aftale, som blev  

 indgået mellem Det Konservative Folkeparti og regeringen omkring finansloven  

 for 1996, og opfattes som direkte forligsbrud på finanslovaftalen.
 Venstre og Det Konservative Folkeparti har, efter at loven er begyndt at  

 virke med de skærpede krav, erfaret, at visse grupper kan blive ramt, og er  

 derfor indstillet på at lempe reglerne i følgende tilfælde: Hvor der er tale  

 om perioder med støtte til pasning af handicappet eller alvorligt sygt barn  

 efter lov om social bistand, hvor der er tale om perioder med støtte til  

 pasning af nærtstående, der ønsker at dø i eget hjem efter lov om social  

 bistand, og perioder med fravær på grund af barsel eller adoption efter lov  

 om ligebehandling af mænd og kvinder med hensyn til beskæftligelse og  

 barselorlov.
 Derimod kan Venstre og Det Konservative Folkeparti ikke acceptere, at der  

 uden disse partiers accept åbnes op for lempelser for nye grupper, der er  

 blevet ramt af finanslovaftalen for 1996.
 Såfremt lovforslaget vedtages uden det af Venstre og Det Konservative  

 Folkeparti stillede ændringsforslag, så er det et klart brud på det forlig,  

 Det Konservative Folkeparti indgik med regeringen om finansloven for 1996.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med det af mindretallet  

 tiltrådte ændringsforslag.
 Mindretallet bemærker i øvrigt, at for Fremskridtspartiet er det vigtigt,  

 at lov om arbejdsløshedsforsikring m.v. er indrettet på en sådan måde, at de  

 personer, som har valgt at passe et handicappet eller alvorligt sygt barn  

 eller passe en nærtstående, som ønsker at dø i eget hjem, ikke skubbes ud af  

 forsikringsordningen.
 Fremskridtspartiet kan derfor støtte det meste af lovforslaget.  

 Fremskridtspartiet er dog ikke indstillet på, at personer, som har valgt at  

 tage orlov, skal være omfattet, idet Fremskridtspartiet principielt er imod  

 skatteyderbetalt orlov.
 Da ændringsforslaget fra Venstre og Det Konservative Folkeparti næppe  

 bliver vedtaget, vil Fremskridtspartiet ved 3. behandling stemme imod det  

 samlede lovforslag, jf. ovenstående sondring mellem de positive og de  

 negative dele af lovforslaget.
 ÆndringsforslagAf et mindretal (V og KF), tiltrådt af et  

mindretal (FP):
 Til § 1 1) I det under nr. 1 foreslåede § 53, stk. 6,  

 udgår nr. 1, 4 og 5.
 Af arbejdsministeren, tiltrådt af et flertal (udvalget med  

 undtagelse af FP):
 Til § 2 2) Paragraffen affattes således:
»§ 2 Loven træder i kraft dagen efter bekendtgørelsen i  

 Lovtidende.
Loven har virkning fra den 30. januar 1997.« Bemærkninger Til nr. 1 Forslagsstillerne finder ikke, at det skærpede regelsæt omkring  

 52-ugers-reglen, som blev vedtaget i forbindelse med finansloven for 1996,  

 skal have virkning for personer, der passer handicappet eller alvorligt sygt  

 barn, personer, der bistår nærtstående, der ønsker at dø i eget hjem, samt  

 personer på barsel.
 Til nr. 2 Det foreslås, at lovforslaget træder i kraft dagen efter  

 bekendtgørelsen i Lovtidende med virkning fra fremsættelsen den 30. januar  

 1997.
 Derved sikres det, at medlemmer, der er omfattet af lovforslaget, og som  

 er ledige i perioden fra den 30. januar til lovens bekendtgørelse i  

 Lovtidende, vil kunne få ret til dagpenge med tilbagevirkende kraft.
 Det er en forudsætning for ret til dagpenge med tilbagevirkende kraft, at  

 medlemmet i øvrigt opfyldte betingelserne for ret til dagpenge, herunder at  

 medlemmet ved en konkret vurdering kan godtgøre at have stået til rådighed i  

 ledighedsperioden.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk  

 Folkeparti havde ikke medlemmer i udvalget.
Bilag Et af udvalgets spørgsmål til arbejdsministeren og dennes svar herpå Spørgsmål nr. 8:
Ministeren henviser i sit svar på spørgsmål 6 (jf. bilag 11) til svaret på  

 spørgsmål 5, hvoraf det fremgår, at et medlem vil kunne få ret til dagpenge  

 med tilbagevirkende kraft fra lovens fremsættelse (30. januar). Hvorledes er  

 et medlem, der ikke har været dagpengeberettiget fra den 1. januar 1997,  

 stillet? Svar:
 Jeg går ud fra, at der i spørgsmålet sigtes til et medlem, der er blevet  

 ledig mellem 1. januar og 30. januar, men ikke opfyldte beskæftigelseskravet  

 på 52 ugers arbejde inden for 3 år.
 Det foreslåede virkningstidspunkt for lovforslaget betyder, at medlemmer,  

 der er blevet ledige i perioden 1. januar til 30. januar, og som ikke  

 opfyldte beskæftigelseskravet p.g.a. f.eks. børnepasningsorlov, ikke kan få  

 dagpenge for denne periode.
 Når lovforslaget forhåbentlig træder i kraft, vil disse medlemmer kunne  

 opnå ret til en dagpengeperiode fra den 30. januar, selv om ledigheden er  

 indtrådt tidligere - selvfølgelig forudsat at medlemmet fortsat kan opfylde  

 beskæftigelseskravet den 30. januar.
