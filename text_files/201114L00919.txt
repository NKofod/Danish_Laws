Betænkning afgivet af Kommunaludvalget den 7. juni 2012 Betænkning over Forslag til lov om ændring af lov om kommunal ejendomsskat (Ændring af loft over grundlaget for beregning af kommunal grundskyld, for så vidt angår nye grunde, ændringer af ejendommens areal, anvendelse eller planforhold m.v.) [af økonomi- og indenrigsministeren (Margrethe Vestager)] 1. Udvalgsarbejdet Lovforslaget blev fremsat den 10. maj 2012 og var til 1. behandling den 16. maj 2012. Lovforslaget blev efter 1. behandling henvist til behandling i Kommunaludvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 7. maj 2012 dette udkast til udvalget, jf.
KOU alm. del  bilag 127. Den 10. maj 2012 sendte økonomi- og indenrigsministeren de indkomne høringssvar og et notat herom til udvalget.
Den 16. maj 2012 sendte økonomi- og indenrigsministeren et supplerende høringssvar samt høringsnotat indkommet efter høringsfristens udløb til udvalget.
Teknisk gennemgang Embedsmænd fra Økonomi- og Indenrigsministeriet har den 29. maj 2012 over for Kommunaludvalget og Skatteudvalget foretaget en teknisk gennemgang af lovforslaget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Andelsboligforeningernes Fællesrepræsentation (ABF) og 2 skriftlige henvendelser fra Rafn & Søn.
 Økonomi- og indenrigsministeren har over for udvalget kommenteret de skriftlige henvendelser til udvalget.
Samråd Udvalget har stillet 1 samrådsspørgsmål, jf.
L 187  samrådsspørgsmål A, til økonomi- og indenrigsministeren til mundtlig besvarelse, som denne har besvaret i et åbent samråd med udvalget den 1. juni 2012, hvor Skatteudvalget var inviteret.
Ministeren har efterfølgende sendt udvalget det talepapir, som lå til grund for besvarelsen af spørgsmålet, jf. svar på spørgsmål 58.
Spørgsmål Udvalget har stillet 62 spørgsmål til økonomi- og indenrigsministeren til skriftlig besvarelse, som denne har besvaret.
2. Indstillinger og politiske bemærkninger Et mindretal i udvalget (V, DF, LA og KF) indstiller lovforslaget til forkastelse ved 3. behandling.
 Venstre, Dansk Folkeparti og Liberal Alliance er enige i regeringens intention om at lukke det skattehul, der er påpeget i bemærkningerne til lovforslaget.
 Mindretallet anerkender, at det af regeringen fremsatte lovforslag, lukker dette skattehul.
 Mindretallet er ligeledes enig i, at det er et hovedformål med indførelsen af et skatteloft, at grundejere sikres mod voldsomme stigninger i ejendomsskatten fra det ene år til det andet.
Det er imidlertid under udvalgsbehandlingen blevet klarlagt, at indenrigs- og økonomiministerens forslag sikrer kommunerne et provenu, der er markant højere end det provenutab, kommunerne lider under de nuværende regler.
Der er således tale om et lovforslag, der ikke kun lukker et skattehul, men faktisk allerede fra den 1. januar 2013 forhøjer ejendomsskatten for en lang række grundejere, der under de nuværende regler betaler en normal ejendomsskat, som er helt sammenlignelig med andre grundejere, der ejer tilsvarende grunde.
 Ministeren har under udvalgsbehandlingen præciseret, at formålet ikke alene er at lukke skattehullet, men også at lovliggøre den hidtidige ulovlige praksis og sikre kommunerne det provenu, som de hidtil har opkrævet uden lovhjemmel.
 Allerede af denne grund stemmer mindretallet nej til lovforslaget som fremsat, idet V, DF og LA ikke ønsker at medvirke til en forhøjelse af ejendomsskatterne.
 Hvis regeringen ønsker at indføre stigninger i ejendomsskatten, så bør dette ske på et offentligt og klart gennemskueligt grundlag og ikke som en uaflæselig bieffekt i et teknisk lovforslag, som de færreste forstår konsekvenserne af.
 Dertil kommer, at mindretallet anser processen omkring lovforslagets tilblivelse, høring og behandling, for usædvanlig kortvarig, stærkt utilfredsstillende og på ingen måde fyldestgørende.
Høringsprocessen var stort set ikke eksisterende med en fastsat frist på 47 timer til at besvare et særdeles teknisk og svært forståeligt lovforslag, hvilket indebar, at alene et rådgivningsfirma indleverede et høringssvar.
De sædvanlige høringsparter har enten ikke afgivet høringssvar, eller også har de afgivet høringssvar, hvor indholdet ikke er meget andet end en beklagelse over den korte høringsfrist.
Indenrigs- og økonomiministerens besvarelse af en lang række spørgsmål er særdeles utilfredsstillende.
Flere af de centrale spørgsmål besvares ikke, alene af den årsag, at det vil tage tid at besvare og medføre betaling til KMD for bistand med besvarelsen.
Flere af spørgsmålene er blevet gentaget, men er stadig ikke blevet besvaret.
En fyldestgørende besvarelse af spørgsmålene ville have muliggjort, at man havde haft mulighed for at forholde sig til konsekvenserne af lovforslaget.
Ministeren er blevet anmodet om at bede Kammeradvokaten om en fornyet juridisk vurdering af lovforslaget, idet Kammeradvokaten tidligere har udtalt, at § 1, stk. 4, ikke indebærer, at der opstår et skattehul.
Kammeradvokaten skulle ved samme lejlighed forholde sig til, om skattehullet alternativt kunne lukkes på en måde, hvorved man ville undgå den situation, at en række grundejere, der ikke har haft gavn af skattehullet, nu kommer til at betale en ejendomsskat, der er for høj i forhold til ejere af sammenlignelige grunde.
Helt centrale spørgsmål i sagen, som f.eks. lovforslagets provenu, og hvor mange borgere der berøres af lovforslaget, har vist sig ikke at være i overensstemmelse med det af ministeriet oprindelig forventede.
Senest har ministeriet oplyst, at man ikke kan oplyse nærmere om lovforslagets udstrækning  hverken for så vidt angår provenu eller hvor mange borgere, der berøres af forslaget.
 Endelig har ministeriet  under henvisning til tidnød og en mulig problemstilling med identitet mellem det stillede lovforslag og det af mindretallet ønskede ændringsforslag  afvist at yde teknisk bistand til udformning af et ændringsforslag som ønsket af mindretallet.
 Mindretallet ønsker at ændre den uhensigtsmæssighed, at en række grundejere betaler en meget lav ejendomsskat  i nogle tilfælde slet ingen ejendomsskat  men mindretallet ønsker ikke at løse denne problemstilling ved at påføre en række grundejere en alt for høj ejendomsskat ved at fratage dem et fradrag for nødvendige forbedringer af deres grund i forbindelse med eksempelvis udstykning og ændret plangrundlag  et fradrag, som andre grundejere har gavn af.
Mindretallet er som nævnt indledningsvis enig i, at et væsentligt formål med skatteloftet er at sikre grundejere mod store stigninger i ejendomsskatten, men er uenig i, at dette er det eneste formål.
Det har ligeledes været formålet at sikre grundejere i sammenlignelige situationer en ensartet beskatning, som alene kan stige begrænset fra år til år.
 Set i lyset af, at lovforslaget har som sit formål at rette op på en lovgivning, hvor der ikke har været en tilstrækkelig klar overensstemmelse mellem lovens virkning og den tilsigtede virkning, finder mindretallet det ubegribeligt, at indenrigs- og økonomiministeren ikke vil medvirke til, at der kan  foretages en grundig lovbehandling, men at man haster lovforslaget igennem i et usædvanligt højt tempo for at være sikker på, at de 3.000 ejendomme  som jo trods alt er en meget lille del af landets ejendomme  ikke skal slippe lidt for billigt i skat igen i 2013. I øvrigt finder mindretallet, at det burde være muligt at nå at implementere lovgivningen, som først skal træde i kraft den 1. januar 2013, også med en grundig behandling af lovforslaget, herunder besvarelse af de af Kommunaludvalget stillede spørgsmål samt en ekstern juridisk vurdering.
På trods af den manglende tekniske bistand fra ministeriet, har mindretallet udarbejdet nogle ændringsforslag, som stilles uden for betænkningen til 2. behandling, der indebærer, at de omhandlede grundejere ikke helt får fjernet deres fradrag, men at de heller ikke får et for stort fradrag.
Herved sikres det, at ingen grundejere slipper for at betale ejendomsskat, og at ingen grundejere kommer til at betale for lav ejendomsskat.
Samtidig sikres det, at grundejere i sammenlignelige situationer skattemæssigt behandles ens.
 Det Konservative Folkeparti er enig i regeringens intention om at lukke det skattehul, der er påpeget i bemærkningerne lovforslaget.
KF anerkender, at det af regeringen fremsatte lovforslag, lukker dette skattehul.
KF er ligeledes enig i, at det er et hovedformål med indførelsen af et skatteloft, at grundejere sikres mod voldsomme stigninger i ejendomsskatten fra det ene år til det andet.
 Det er imidlertid under udvalgsbehandlingen blevet klarlagt, at indenrigs- og økonomiministerens forslag sikrer kommunerne et provenu, der er markant højere end det provenutab, kommunerne lider under de nuværende regler, og at der således er tale om et lovforslag, der ikke kun lukker et skattehul, men faktisk allerede fra den 1. januar 2013 forhøjer ejendomsskatten for en lang række grundejere, der under de nuværende regler betaler en normal ejendomsskat, som er helt sammenlignelig med andre grundejere, der ejer tilsvarende grunde.
 Ministeren har under udvalgsbehandlingen præciseret, at formålet ikke alene er at lukke skattehullet, men også at lovliggøre den hidtidige ulovlige praksis og sikre kommunerne det provenu, som de hidtil har opkrævet uden lovhjemmel.
 Allerede af denne grund stemmer KF nej til lovforslaget som fremsat, idet vi ikke ønsker at medvirke til en forhøjelse af ejendomsskatterne.
 Hvis regeringen ønsker at indføre stigninger i ejendomsskatten, så bør dette ske på et offentligt og klart gennemskueligt grundlag, og ikke som en uaflæselig bieffekt i et teknisk lovforslag, som de færreste forstår konsekvenserne af.
 Dertil kommer, at KF anser processen omkring lovforslagets tilblivelse, høring og behandling for usædvanlig kortvarig, stærkt utilfredsstillende og på ingen måde fyldestgørende.
Høringsprocessen var stort set ikke eksisterende med en fastsat frist på 47 timer til at besvare et særdeles teknisk og svært forståeligt lovforslag, hvilket indebar, at alene et rådgivningsfirma indleverede et høringssvar.
De sædvanlige høringsparter har enten ikke afgivet høringssvar, eller også har de afgivet høringssvar, hvor indholdet ikke er meget andet end en beklagelse over den korte høringsfrist.
Indenrigs- og økonomiministerens besvarelse af en lang række spørgsmål er særdeles utilfredsstillende.
Flere af de centrale spørgsmål besvares ikke, alene af den årsag, at det vil tage tid at besvare og medføre betaling til KMD for bistand med besvarelsen.
Flere af spørgsmålene er blevet gentaget, men er stadig ikke blevet besvaret.
En fyldestgørende besvarelse af spørgsmålene ville have muliggjort, at man havde haft mulighed for at forholde sig til konsekvenserne af lovforslaget.
Ministeren er blevet anmodet om at bede Kammeradvokaten om en fornyet juridisk vurdering af lovforslaget, idet Kammeradvokaten tidligere har udtalt, at § 1, stk. 4 ikke indebærer, at der opstår et skattehul.
Kammeradvokaten skulle ved samme lejlighed forholde sig til, om skattehullet alternativt kunne lukkes på en måde, hvorved man ville undgå den situation, at en række grundejere, der ikke har haft gavn af skattehullet, nu kommer til at betale en ejendomsskat, der er for høj i forhold til ejere af sammenlignelige grunde.
Dette er endnu ikke sket.
Det Konservative Folkeparti kan på baggrund af disse forhold ikke støtte forslaget.
 Et andet mindretal i udvalget (S, RV og SF) indstiller lovforslaget til vedtagelse uændret.
 Et tredje mindretal i udvalget (EL) vil redegøre for sin indstilling til lovforslaget ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Simon Kollerup (S) Annette Lind (S) Jan Johansen (S) Kirsten Brosbøl (S) Lennart Damsbo-Andersen (S) Mette Reissmann (S) Rasmus Prehn (S) Liv Holm Andersen (RV) fmd.
Hans Vestager (RV) Nadeem Farooq (RV) Annette Vilhelmsen (SF) Lisbeth Bech Poulsen (SF) Lars Dohn (EL) Rosa Lund (EL) Stine Brix (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Anni Matthiesen (V) Hans Christian Thoning (V) Morten Marinus (DF) Mikkel Dencker (DF) Karina Adsbøl (DF) Mette Hjermind Dencker (DF) Leif Mikkelsen (LA) Mike Legarth (KF) nfmd.
 Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
