Nr BTB 97 Betænkning over Forslag til folketingsbeslutning om begrænsning i brugen  

 af blyholdige produkter   

 Nr B 97 1986-87, 1. samling Afgivet af miljø-og planlægningsudvalget Afgivet: 19870506 Udvalget har behandlet beslutningsforslaget i nogle møder og har herunder stillet spørgsmål til miljøministeren, som denne har besvaret skriftligt.
Miljøministeren har tilkendegivet, at anvendelsen af bly bør begrænses de steder, hvor brugen resulterer i skader på sundheden og forurening af miljøet.
På disse områder er der allerede taget initiativ til at begrænse blyforureningen.
Det drejer sig om bly i motorbenzin, om indholdet af bly i levnedsmidler, om anvendelse af blyhagl ved jagt- og flugtskydning, om begrænsning af bly i blyhaglpatroner samt om indsamling af kasserede akkumulatorer og miljømæssigt forsvarlig bortskaffelse af akkumulatoraffald.
Miljøministeren har endvidere oplyst, at der i dag er enkelte anvendelsesområder, hvor viden om mulige sundheds- og miljømæssige problemer er begrænset.
Det gælder særlig for brugen af bly i kemiske og industrielle produkter.
Miljøministeren har derfor tilkendegivet, at han i 1988 vil iværksætte en undersøgelse på dette område og på baggrund af resultaterne vurdere, om det er nødvendigt at tage yderligere initiativer.
Da de miljø- og sundhedsmæssige problemer ved anvendelsen af bly gennem ovennævnte initiativer vil blive reguleret og begrænset, finder miljøministeren ikke, at det på nuværende tidspunkt er hensigtsmæssigt at lave et generelt forbud imod anvendelsen af bly svarende til cadmiumbekendtgørelsen.
Endelig har miljøministeren oplyst, at han på baggrund af ovenstående ikke kan tiltræde beslutningsforslaget.
Et mindretal (Det Radikale Venstres medlem af udvalget) finder ikke, at det er nødvendigt at vedtage beslutningsforslaget, når ministeren har tilkendegivet, at han i 1988 vil iværksætte det fornødne udvalgsarbejde.
Herefter indstiller et FLERTAL (Det Konservative Folkepartis, Venstres, Det Radikale Venstres og Kristeligt Folkepartis medlemmer af udvalget) beslutningsforslaget til FORKASTELSE.
Et MINDRETAL (Socialdemokratiets og Socialistisk Folkepartis medlemmer af udvalget) indstiller beslutningsforslaget til VEDTAGELSE UÆNDRET.
AHLMANN-OHLSEN (KF) FISCHER (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
JYTTE HILDEN (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
ANNE GRETE HOLMSGÅRD (SF) LONE DYBKJÆR (RV) Partierne CD, FP og VS havde ikke medlemmer i udvalget.
