Nr BR 2 Beretning over CSCE (Konferencen om Sikkerhed og Samarbejde i Europa)   

 Nr 2 1990-91, 1. samling Afgivet af Udvalget vedrørende Dansk Sikkerhedspolitik Afgivet: 19901115 Udvalget har i overensstemmelse med den procedure, der blev fastlagt i Folketingets dagsorden (D 9) af 17. november 1988, gennem udenrigsministeren modtaget en besvarelse fra formandskabet for Det Sikkerheds- og Nedrustningspolitiske Udvalg (SNU) vedrørende den europæiske sikkerhedsordning set i lyset af CSCE-processen og den tyske samling.
Besvarelsen vil blive optaget som bilag til den trykte beretning.
 Endvidere har udvalget 8. november afholdt en offentlig høring om CSCE.
 Endelig har udvalget under et samråd 14. november med udenrigsministeren  

 modtaget en redegørelse om situationen op til CSCE-topmødet, der afholdes i  

 Paris 19.-21. november.
 På denne baggrund ønsker et flertal (Socialdemokratiets, Det  

 Konservative Folkepartis, Venstres, Fremskridtspartiets, Det Radikale  

 Venstres, Centrum-Demokraternes og Kristeligt Folkepartis medlemmer af  

 udvalget) at udtale følgende:
 Strukturen i det internationale system har i de sidste 4-5 år været i  

 opbrud.
Forholdet mellem USA og Sovjetunionen har udviklet sig i en stadig mere  

 positiv retning siden midten af 1980'erne.
Regelmæssige topmøder mellem de to  

 supermagters ledere har været med til at skabe et system præget af  

 afspænding.
Nedrustningsaftaler, som f.eks.
INF-aftalen, har været med til at  

 cementere afspændingen.
Sovjetunionen har - siden Mikhail Gorbatjov kom til magten i 1985 -  

 oplevet en revolutionær udvikling.
Indenrigspolitisk har landet været præget  

 af økonomiske reformer (perestroika) og større åbenhed i det kulturelle og  

 politiske liv (glasnost). Udenrigspolitisk har nytænkningen bl.a.  

 manifesteret sig ved ensidige nedskæringer på militæret samt accept af en  

 demokratisk udvikling i Central- og Østeuropa.
De fleste stater i Central- og Østeuropa har i 1990 afholdt de første  

 demokratiske valg siden anden verdenskrig.
De områder, der indtil slutningen  

 af 1989 var totalt domineret af Sovjetunionen, er ikke længere blot at  

 betragte som sovjetiske vasalstater.
De to Tysklande - der siden anden verdenskrig har symboliseret det delte  

 Europa - blev forenet 3. oktober, mindre end et år efter at Berlinmuren  

 faldt.
Til december skal det første fællestyske valg afholdes.
Begivenhederne er med til at give vilkårene for et sikkerhedspolitisk nyt  

 Europa.
Med udgangspunkt i disse vilkår står vi europæere over for den  

 udfordring at skabe en ny sikkerhedsorden.
 Den tidligere sikkerhedsorden var i høj grad et militært arrangement.  

 Sikkerhed i det nye Europa vil være mere kompleks, idet den både vil hvile på  

 en militær, en politisk, en social og en økonomisk stabilitet.
Den militære stabilitet sikres ved at begrænse staternes offensive evner.  

 Vejen hertil er nedrustning og tillidsskabende foranstaltninger.
Endvidere  

 vil den militære stabilitet også i en overskuelig fremtid bygge på et  

 militært samarbejde på tværs af landegrænserne.
Det internationale systems politiske og økonomiske stabilitet skal skabes  

 i kraft af et veludbygget internationalt samarbejdsforum.
Et sådant forum  

 skal dække samarbejdet inden for en række emner, herunder politik, økonomi,  

 kultur og menneskerettigheder.
CSCE-processen har gennem mere end 15 år vist sig at være en levedygtig og  

 nyttig ramme for drøftelser om sikkerhed og samarbejde i Europa.
Processen  

 har haft en stadig større betydning i takt med de seneste års udvikling i  

 Sovjetunionen samt Central- og Østeuropa.
Den ændrede politiske og  

 sikkerhedspolitiske situation i Europa har resulteret i en bred enighed om at  

 styrke de fælleseuropæiske forbindelser gennem en udbygning af CSCE.
 Flertallet opfordrer regeringen til fortsat at arbejde for en  

 institutionalisering af CSCE-processen ved oprettelsen af:
 - et råd af CSCE-landenes udenrigsministre med deltagelse af samtlige  

 deltagerstater.
Rådet skal mødes med henblik på at afklare overordnede sikkerhedspolitiske  

 spørgsmål og skal have mulighed for at opstille fredsbevarende styrker.
Alle  

 beslutninger skal træffes i enighed.
Rådet skal holde møde to gange om året.  

 Endvidere skal der holdes møde på højeste politiske niveau hvert andet år.
 - en komite bestående af højtstående embedsmænd fra deltagerstaterne.  

 Komiteen skal sætte dagsordenen for møderne i rådet samt overvåge, at trufne  

 beslutninger bliver implementeret.
- en parlamentarisk forsamling i tilknytning til Europarådets  

 parlamentariske forsamling i Strasbourg.
Der skal være tale om et  

 selvstændigt organ, der blot benytter Europarådets faciliteter, herunder  

 administrativ assistance.
 - et mindre sekretariat bemandet med nationale embedsmænd udlånt på  

 rotationsbasis, der skal forberede de spørgsmål, rådet skal behandle.
- et verifikations- og konfliktløsningscenter.
Hensigten med et sådant  

 center er at verificere, at indgåede aftaler overholdes, samt hæve tærsklen  

 for konfliktudbrud og bedre mulighederne for krisestyring.
Centrets arbejde  

 skal koordineres med arbejdet i rådet.
Den konkrete udformning af centret  

 skal endvidere koordineres med eksisterende aftaler om tillids- og  

 sikkerhedsskabende foranstaltninger.
 - et institut til observation af valghandlinger.
- en komite til beskyttelse af nationale mindretal.
Komiteen skal løbende  

 rapportere til CSCE's parlamentariske forsamling og til offentligheden om de  

 enkelte mindretals situation i Europa.
Komiteen skal søge at etablere en  

 dialog om mindretalsproblemerne med de stater, på hvis territorium de  

 pågældende mindretal befinder sig.
Endvidere skal komiteen fremkomme med  

 forslag til konkrete skridt til forbedring af relationerne mellem de enkelte  

 mindretal og det omgivende samfund.
Arbejdet i komiteen skal med jævne  

 mellemrum forelægges til debat i CSCE's parlamentariske forsamling.
Endelig foreslår flertallet, at Folketinget udpeger en CSCE-delegation med  

 5 medlemmer og 5 stedfortrædere svarende til delegationerne til Europarådet  

 og North Atlantic Assembly.
Delegationen skal repræsentere Danmark i CSCEs  

 parlamentariske forsamling og skal have mulighed for at deltage som  

 observatører ved kommende CSCE-konferencer.
Et mindretal (Socialistisk Folkepartis medlemmer af udvalget) kan  

 tilslutte sig flertallets bidrag til beretning - som en konstatering af den  

 nuværende tilstand for CSCE.
SF kan også tilslutte sig de begrænsede forslag  

 til en begyndende institutionalisering af CSCE.
En mere langtsigtet politik  

 er imidlertid nødvendig og skal kort skitseres her:
SF's forslag til en ny europæisk sikkerhedsordning Den europæiske blokpolitik er brudt sammen.
Den ny situation, som er  

 opstået i Europa, tvinger både hidtidige neutrale lande og NATO- og  

 Warszawapagtsmedlemmer til at omdefinere deres sikkerhedsinteresser og  

 sikkerhedspolitik.
 De gamle militærblokkes trusselsbillede er i dag erstattet af andre  

 trusler såsom:
1) den igangværende miljøødelæggelse som kan skærpe eller medføre  

 konflikter inden for og imellem stater, 2) sociale eller nationale konflikter inden for eksisterende europæiske  

 stater eller statsforbund, som kan føre til større eller mindre krige, 3) mulige konflikter eller krige mellem eksisterende europæiske stater, 4) mulige konflikter eller krige mellem det rige Nord og det fattige Syd,  

 mellem europæiske stater og stater uden for Europa.
 SF mener, at den nye situation i Europa kræver, at de eksisterende  

 militærblokke, NATO og Warszawapagten, opløses og erstattes af et nyt  

 sikkerhedssystem baseret på princippet om gensidig sikkerhed:
 Det ny sikkerhedssystem skal tage udgangspunkt i Helsinki-processen  

 (Konferencen om Sikkerhed og Samarbejde i Europa).
 Det skal udformes som et antal forpligtende traktater og indebære  

 oprettelse af institutioner og organer til at sikre traktaternes  

 overholdelse.
Det er af afgørende betydning, at det ny sikkerhedssystem omfatter  

alle stater i CSCE.
Det skal ikke bare omfatte staterne i Øst-, Vest-  

 og Mellemeuropa, men også - og ikke mindst - være bindende for de to militære  

 supermagter, Sovjetunionen og USA.
 Det internationale samfund må effektivt sikre, at internationale  

 konflikter løses gennem internationale retssystemer, og klart ulovliggøre, at  

 enkelte stater eller grupper af stater påtager sig rollen som selvbestaltet  

 international politibetjent.
 Første skridt mod et nyt fælles sikkerhedssystem må være en hovedtraktat,  

 som fastslår Helsinki-aftalernes principper.
 Denne traktat må efterfølges af traktater, som yderligere fastslår:
 1) Beskyttelse af det europæiske og globale miljø som en afgørende og  

 overordnet livsbetingelse for alle europæiske statsborgere.
2) En fortsættelse af den konventionelle nedrustningsproces, så staternes  

 militære styrker bringes så langt ned, at de er ude af stand til at angribe  

 hinanden.
En fortsættelse af nedrustningsprocessen på atomvåbenområdet så  

 alle taktiske atomvåben fjernes fra Europa, og Europa på længere sigt gøres  

 fuldstændig atomvåbenfrit.
 3) En eller flere traktater om en udvidelse af både de individuelle,  

 sociale og kulturelle menneskerettigheder, herunder bestemmelser der fastslår  

 og sikrer rettigheder for nationalitetsgrupper, flygtninge og  

 indvandrergrupper.
 4) En traktat om en europæisk sikkerhedsordning med udgangspunkt i  

 CSCE-processen og med gyldighed for samtlige CSCE-stater, som garanterer  

 ovennævnte rettigheder.
 Traktaten om en ny europæisk sikkerhedsordning skal - efter SF's  

 opfattelse - snarest behandles i Folketinget og indeholde følgende punkter:
- gensidige garantier for de eksisterende staters grænser og nationale  

 suverænitet, - alle staters afkald på brug af militær magt, - en opløsning af NATO og Warszawapagten og oprettelse af en fælles  

 sikkerhedsorganisation, der håndhæver den ny sikkerhedsordning, - de deltagende stater opretter et fælles sikkerhedsråd med bemyndigelse  

 til at forebygge og løse konflikter efter traktatens bestemmelser, - de deltagende stater forpligter sig til at overholde traktatens  

 bestemmelser og giver det fælles sikkerhedsråd ret til at gribe ind over for  

 traktatkrænkelser med både politiske og økonomiske sanktioner, - de deltagende stater bidrager til en fælles fredsbevarende styrke, der -  

 i samråd med FN - kan indsættes til at bilægge og forhindre væbnede  

 konflikter på det europæiske kontinent, - de deltagende stater og deres indbyggere, herunder nationalitetsgrupper,  

 skal kunne indbringe overtrædelser af traktaten for den fælles  

 sikkerhedsorganisation, - de deltagende stater regulerer deres forhold til andre stater gennem de  

 Forenede Nationers internationale retssystem og stræber i fællesskab efter at  

 styrke FN's håndhævelse af FN-pagten og den internationale retsorden på  

 globalt plan.
Særlig de voksende spændinger mellem det fattige Syd og det  

 rige Nord gør det nødvendigt, at det nye europæiske sikkerhedssystem er tæt  

 forbundet med og bidrager til at styrke den internationale retsorden, som  

 opretholdes af FN.
 SF vil snarest parallelt med SF's nordiske søsterpartier fremsætte et  

 forslag om en sådan europæisk sikkerhedsordning i Folketinget.
 P.u.v.
Gammelgaard formand Bilag 1 UDENRIGSMINISTERIET Den 4. oktober 1990 Folketingets Udvalg vedrørende Dansk Sikkerhedspolitik Under henvisning til udvalgsformandens skrivelse  

 af 30. maj 1990 fremsender jeg vedlagt en af formandskabet for Det  

 Sikkerheds- og Nedrustningspolitiske Udvalg (SNU) i samarbejde med udvalgets  

 sekretariat udarbejdet fremstilling vedrørende »Den europæiske  

 sikkerhedsordning set i lyset af CSCE-processen og den tyske samling«.
 Som det vil ses, indeholder fremstillingen følgende afsnit:
1. Indledning og baggrund 2. Hvilken sikkerhed? 3. Den tyske samling 4. Komponenterne i en europæisk sikkerhedsorden 5. Danmarks stilling 6. Sammenfatning Formanden for Det Sikkerheds- og Nedrustningspolitiske Udvalg har  

 fremhævet, at SNU's formandskab har set det som sin opgave så vidt muligt at  

 give et samlet billede af den nye europæiske sikkerhedsorden, som den ser ud  

 til at tegne sig.
Man har i den forbindelse ikke blot set på CSCE-processens  

 fremtidige rolle, men også på NATO's og EF's ud fra den forståelse, at disse  

 organisationer og fora formentlig vil udgøre de væsentligste komponenter i en  

 ny sikkerhedsorden.
 Formanden har endvidere understreget, at formandskabets fremstilling alene  

 fremlægges i SNU's formandskabs navn, ikke på vegne af Det sikkerheds- og  

 nedrustningspolitiske Udvalg.
Uffe Ellemann Jensen Bilag 2 D E T S I K K E R H E D S - O G N E D R U S T N I N G S P O L I T I S K E U D V A L G S N U Formandskabets besvarelse af forespørgsel fra Folketingets Udvalg  

 vedrørende Dansk Sikkerhedspolitik Den europæiske sikkerhedsordning set i lyset af CSCE-processen og den  

 tyske samling September 1990 I N D H O L D 1. Indledning og baggrund 2. Hvilken sikkerhed? a.
Det udvidede sikkerhedsbegreb b.
Europæisk  

 sikkerhed i snævrere forstand 3. Den tyske samling 4. Komponenterne i en europæisk sikkerhedsorden a.
Den nordatlantiske  

 alliance b.
CSCE-processen c.
De europæiske Fællesskaber 5. Danmarks stilling 6. Sammenfatning 1. Indledning og baggrund Med de demokratiske omvæltninger i Central- og Østeuropa og den  

 revolutionære udvikling i Sovjetunionen befinder Europa sig for øjeblikket i  

 en omdannelsesproces med få eller ingen fortilfælde i dets nyere historie.  

 Der skal ikke bare udskiftes nogle normer og statsinstitutioner, men hele  

 samfundsstrukturer skal ændres totalt.
Det sovjetiske samfundssystem, der  

 oprindelig af mange - også i Vesten - blev set som en model for løsning af de  

 sociale økonomiske problemer, der plagede Europa i den første halvdel af  

 århundredet, har mistet sin legitimitet og tiltrækningskraft og demonstreret,  

 at det var et socialt eksperiment, der kun kunne overleve, hvis det blev  

 gennemført med magt.
Som en konsekvens af dette systems fallit er Warszawapagten under faktisk  

 opløsning, delingen af Tyskland ophørt og Tyskland i fremtiden een  

 demokratisk stat.
Grundlaget for den hidtidige sikkerhedsorden karakteriseret  

 ved Europas deling er dermed faldet bort.
Det er dog ikke kun i Europa, at  

 Øst-Vest-konflikten er under afvikling.
Der er tale om en global tendens, som  

 har ført til nye roller for USA og Sovjetunionen.
Strukturen i det  

 internationale system er i opbrud.
Den stabilitet, der trods alt prægede den europæiske scene under den kolde  

 krigs senere fase, var i høj grad betinget af de to supermagters aktive  

 tilstedeværelse i Europa, og der rejser sig nu det spørgsmål, om stabiliteten  

 kan opretholdes, når de to magter begrænser deres engagement i Europa.
Formår  

 europæerne at skabe en ny sikkerhedsorden, der kan klare de udfordringer, som  

 den nye situation vil stille dem over for? Risikerer vi ikke, at tidligere  

 tiders rivalisering mellem større og mindre europæiske magter genoplives i  

 takt med, at den sovjetiske trussel mindskes? De dramatiske udviklinger på  

 den central- og østeuropæiske scene og i Sovjetunionen har i alle tilfælde  

 ændret det politiske landskab på så afgørende vis, at vore forestillinger om  

 vilkårene for europæisk sikkerhed må overvejes på ny.
2. Hvilken sikkerhed? Den sikkerhedsorden, der udviklede sig i Europa fra 1948 til 1989, blev i  

 udpræget grad et militært arrangement, der byggede på eksistensen af  

 to mod hinanden rettede militærblokke og på afskrækkelse med frygtindgydende  

 kernevåbenarsenaler.
Debatten om »sikkerhed« kunne på den baggrund  

 ikke undgå at blive meget militært betonet.
De værdier og institutioner, der  

 skulle forsvares, blev ikke altid i samme grad genstand for opmærksomhed og  

 analyse.
 I de allerførste år af efterkrigstiden spillede sikkerhedspolitikkens  

 ikke-militære dimension dog en hovedrolle: det gjaldt om at indgyde de  

 trængte vesteuropæiske regeringer håb og modstandsevne og på lidt længere  

 sigt at skabe stabile politiske, økonomiske og sociale forhold i deres  

 kriseprægede samfund, så de kunne modstå den udfordring, der udgik fra  

 Sovjetunionen og den kommunistiske bevægelse.
Dette aspekt af sikkerhedspolitikken var en levende realitet for de  

 vestlige politikere, som skabte Marshallplanen og efterkrigstidens vestlige  

 forsvarsalliancer (Vestunionen 1948 og Atlantpagten 1949), ligesom det lå bag  

 den amerikanske støtte til de vesteuropæiske integrationsplaner i disses  

 indledende fase.
Heri lå også en bestræbelse for gennem økonomisk samarbejde  

 og integration over et bredt felt at opnå en udsoning mellem de  

 vesteuropæiske lande og gøre en ende på deres indbyrdes rivalisering.
I de vestlige lande opererede man, efter at en intern stabilisering var  

 opnået i begyndelsen af 1950'erne, med et relativt snævert sikkerhedsbegreb,  

 hvor sikkerhed i overvejende grad blev ensbetydende med fraværet af  

 trusler udefra mod staten, dvs. i første række mod centrale nationale værdier  

 såsom statens suverænitet og territoriale integritet, det politiske systems  

 autonomi og befolkningens fysiske vel.
Sikkerhed defineredes desuden som  

 evnen til effektivt at kunne afskrække en fjende fra at true de nævnte  

 værdier.
Vigtigt blev derfor opbygningen af et forsvar, der kunne afskrække en  

 mulig modstander, samt alliancer eller aftaler, der kunne øge afskrækkelsens  

 omfang og troværdighed.
I tilslutning til den militære dimension kom siden  

 dannelse af et forhandlingsapparat med sigte på at etablere en dialog hen  

 over modsætningerne og søge at løse konflikter eller spændinger gennem  

 forhandling og ved indgåelse af aftaler.
Disse to sider af  

 sikkerhedspolitikken og balancen mellem dem blev for den atlantiske alliances  

 vedkommende klart formuleret i Harmelrapporten fra 1967.
2. a.
Det udvidede sikkerhedsbegreb Siden 1970'erne har debatten ændret sig, og der er blevet stillet  

 spørgsmål ved det hidtidige ret snævre sikkerhedsbegreb.
Der er igen blevet  

 lagt mere vægt på de ikke-militære sider af sikkerhedspolitikken, ligesom der  

 er blevet stillet spørgsmål ved prioriteringen af statens sikkerhed frem for  

 individets og det internationale systems sikkerhed.
I stigende grad er den  

 opfattelse trængt igennem, at sikkerhedsbegrebet burde omfatte mere komplekse  

 opfattelser af, hvad der konstituerer sikkerhed og trusler.
Den ændrede holdning til »sikkerhed« skyldes et samspil af mange  

 og forskelligartede faktorer.
Vigtigt var, at systemkonflikten mellem Øst og  

 Vest på grund af kernevåbenafskrækkelsen ikke kunne udlignes med militære  

 midler og følgelig blev udkæmpet på områder, der ikke blev dækket af det  

 traditionelle sikkerhedsbegreb; men det spillede også en rolle, at der under  

 den lange fredsperiode foregik grundlæggende strukturændringer i  

 verdensøkonomien i retning af en hidtil uset gensidig udveksling og  

 afhængighed (interdependens) nationerne imellem.
Dertil kom, at den industrielle udvikling antog stadig mere komplekse og  

 omkostningskrævende former, at de vesteuropæiske befolkninger blev vænnet til  

 en social tryghed som aldrig før, samt at den militære magts betydning  

 generelt blev reduceret i forhold til den »civile« magt forstået  

 som økonomisk formåen og teknologisk kunnen.
Japans og Forbundsrepublikken  

 Tysklands genrejsning var funderet på en ovevejende økonomisk-teknologisk  

 basis, og oliekrisen i 1973 demonstrerede, at det ikke var muligt at løse et  

 vigtigt sikkerhedsproblem - energiforsyningen - med militære midler.
I overensstemmelse hermed er både sikkerhedsbegreberne og de dermed  

 sammenhængende trusselsopfattelser blevet udvidet gennem inddragelse af en  

 række nye dimensioner, om hvis endelige afgrænsning og betydning der dog ikke  

 er generel enighed.
Især har der været en stigende opmærksomhed om trusler af  

 økonomisk og politisk karakter, der vedrører det enkelte individ, og  

 om trusler mod hele menneskeheden.
Ligeledes bliver der set anderledes på truslernes karakter end  

 tidligere.
I takt med at den rent militære trussel synes aftagende i Europa,  

 er de trusler, som stater kan rette mod hinanden på det økonomiske, politiske  

 og kulturelle område, blevet mere iøjnefaldende.
En aggressiv handelspolitik  

 eller krav om overtagelse af nye normer på miljøområdet, på det religiøse  

 område eller på menneskerettighedsområdet kan stille stater over for  

 tilpasningskrav, der vil virke samfundsnedbrydende og således have samme vægt  

 som rent militære udfordringer.
Endelig har det øgede samkvem mellem staterne bevirket en stigende  

 interesse for, hvad man har kaldt »strukturelle trusler«, dvs.  

 sikkerhedstrusler, der er betinget ikke af enkelte staters optræden, men af  

 forhold og udviklinger på det internationale systems niveau, og som derfor  

 også kun kan imødegås gennem ændringer på dette niveau.
Også her kan der  

 skelnes mellem militære trusler og ikke-militære trusler.
Blandt de  

 ikke-militære trusler kan nævnes den økologiske trussel, faren for udtømning  

 af de eksisterende ressourcer og befolkningseksplosionens mange  

 følgevirkninger.
På lidt længere sigt må de problemer, der er forbundet med  

 ressourceforbrug, med den økologiske krise og med den ukontrollerede  

 befolkningstilvækst i den tredje verden, antages at ville stille europæerne  

 over for de største udfordringer.
Problemerne på disse områder er  

 accelererende, og enkle løsningsmuligheder er ikke i sigte.
Erkendelsen af at  

 økologi, befolkningsudvikling osv. ikke blot er problemer i egen ret, men  

 også er sikkerhedspolitiske problemer på linje med de militære, har allerede  

 givet sig mange udslag i praktisk politik.
Denne tendens som indebærer øget  

 tildeling af ressourcer til de nye »trusselsområder«, kan ventes  

 forstærket i takt med den voksende erkendelse af deres sikkerhedspolitiske  

 dimension.
I Europa er det primære sikkerhedspolitiske problem i dag næppe længere af  

 militær karakter, men snarere den store udviklingsforskel mellem Øst- og  

 Vesteuropa.
Dette indebærer dog ikke, at de mere traditionelle  

 sikkerhedsproblemer i det europæiske område er ophørt med at eksistere.  

 Grænserne mellem de »militære« og »civile«  

 sikkerhedsproblemer er blevet flydende, og begivenhedernes hurtige udvikling  

 i Østeuropa og Sovjetunionen har sat alle implicerede parter under et  

 betydeligt tids- og handlingspres.
Det bliver fremtidens vanskelige opgave at  

 finde en ny balance mellem indsatsen på det civile og på det militære område.  

 Ikke mindre vanskeligt bliver det at formulere problemstillingerne på en  

 sådan måde, at de kan håndteres i praktisk politik på både nationalt og  

 internationalt plan.
2. b.
Europæisk sikkerhed i snævrere forstand De vesteuropæiske staters sikkerhedspolitik har gennem årtier bygget på  

 den forudsætning, at deres værdigrundlag og institutioner blev udfordret af  

 den sovjetiske ideologi.
Tillige blev den sovjetiske militære opbygning og  

 militære magtposition i DDR og de øvrige østlande betragtet som en direkte  

 militær trussel mod de vestlige landes sikkerhed.
Det var en udbredt  

 opfattelse, at deres politiske uafhængighed kun kunne opretholdes, hvis der  

 eksisterede en modvægt mod den sovjetiske styrkeposition i form af et  

 solidarisk militært samarbejde mellem de demokratiske nationer i Vesteuropa  

 og Nordamerika og desuden understøttet af den amerikanske nukleare  

 sikkerhedsgaranti og den overlegne amerikanske økonomi.
Sovjetunionen som sikkerhedsproblem? Den væsentligste nye udvikling er, at den sovjetiske magtposition i  

 Central- og Østeuropa nu er under afvikling som konsekvens af Warszawapagtens  

 de facto opløsning, Tysklands forening og den indledte tilbagetrækning af  

 sovjetiske tropper.
Under forudsætning af, at der indgås en CFE-aftale, som  

 formentlig vil indebære skrotning af op mod to tredjedele af den vigtigste  

 sovjetiske konventionelle udrustning vest for Ural, vil de nævnte udviklinger  

 tilsammen betyde, at det, der tidligere blev set som den militære  

 hovedtrussel: et sovjetisk lynangreb på Centralfonten mod Nordtyskland og  

 Kanalområdet, ikke blot, som det har været tilfældet gennem længere tid, vil  

 være blevet politisk usandsynligt, men nu også vil blive militært  

 uigennemførligt.
Også Sovjetunionens evne til at bruge militær styrke til  

 udøvelse af politisk pres - et forhold, der vel gennem en del år nok så meget  

 har været problemet - vil herigennem blive reduceret.
Sovjetunionen vil dog i kraft af sine råstofressourcer, sit  

 befolkningstal, sit nukleare potentiel og sin flåde også i en overskuelig  

 fremtid være en verdensmagt, hvis interesser ikke er begrænset til Europa.  

 Selv når dens styrker i Europa er blevet reduceret for at skabe en balance på  

 det konventionelle område, vil den også i fremtiden have mulighed for at  

 anvende potentiellet fra det område, der ikke er dækket af  

 CFE-forhandlingerne.
Den strategiske asymmetri mellem Øst og Vest eksisterer  

 således fortsat, om end i afsvækket form.
Sovjetunionen vil desuden også  

 fremover efter en CFE-aftale - forudsat der ikke indgås en CFE-2 aftale, som  

 yderligere begrænser de sovjetiske konventionelle styrker - besidde de  

 militære forudsætninger for med kort varsel at kunne gennemføre en mere  

 begrænset magtprojektion mod omverdenen.
Denne kapacitet vil i givet fald i  

 første række kunne rettes mod nabostaterne.
Til trods for magtafkald, erklæret samarbejdsvilje og interne reformer må  

 Sovjetunionen nok stadig siges at have et betydeligt image-problem i  

 europæernes øjne.
Stalintidens forbrydelser, knægtelsen af de central- og  

 østeuropæiske staters frihed og forsøgene på at undergrave Vestens  

 demokratiske institutioner glemmes næppe let og må antages at påvirke  

 europæernes holdninger på det sikkerhedspolitiske område længe endnu.
Der er  

 dog samtidig i Vesteuropa udstrakt forståelse for, at Sovjetunionen skal  

 indgå i den nye europæiske sikkerhedsorden og have sine interesser  

 respekteret på samme måde som andre stater.
Skal vi dømme ud fra erfaringerne fra de vesteuropæiske  

 integrationsbestræbelser i efterkrigstiden, vil det imidlertid kræve års  

 arbejde med opbygning af demokratiske strukturer med skabelse af en politisk  

 kultur og dermed sammenhængende tillid, før russere og folk i det øvrige  

 Europa kan omgås så ubesværet, som vesteuropæerne gør indbyrdes.
Problemet  

 gøres ikke mindre af, at russerne er splittede, når det gælder deres egen  

 identitet.
Den kaotiske fortid er svær at bearbejde, og mange års isolering  

 og ideologisk indoktrinering har bevirket, at mange russere har et ambivalent  

 forhold til europæiske værdier og normer med tendens til enten forgudelse af  

 eller ligegyldighed over for disse.
Dertil kommer hele spørgsmålet om de sovjetiske intentioner og disses  

 stabilitet.
Det er svært at forudsige, hvorledes udviklingen i Sovjetunionen  

 vil forløbe i de kommende år.
Der findes ikke nogen afgørende sikkerhed for,  

 at det nuværende styre med dets samarbejdslinje over for Vesten kan blive  

 siddende og tendensen hen imod et mere pluralistisk samfund opretholdes.
En  

 af grundene hertil er, at det end ikke er sikkert, at Sovjetunionen vil  

 forblive en samlet stat.
Den opløses muligvis i et antal enkeltstater eller  

 omdannes til et løst statsforbund, hvor de enkelte stater kan vise sig at  

 have vidt forskellige udenrigspolitiske prioriteringer.
En genindførelse af Bresjnev-doktrinen og genoprettelse af de central- og  

 østeuropæiske magtpositioner forekommer udelukket, ligesom en tilbagevenden  

 til det gamle samfundssystem i Sovjetunionen ikke synes sandsynlig.
Men den  

 mulighed kan ikke ganske udelukkes, at det siddende styre må give op på grund  

 af problemernes gigantiske omfang og vil blive erstattet af et mere  

 autoritært styre med en mere selvhævdende udenrigspolitik end det nuværende.  

 Muligheden af borgerkrig og anarki i Sovjetunionen med eventuelle faretruende  

 konsekvenser for resten af Europa er ikke så fjern, at den ikke bør nævnes.  

 Det er under alle omstændigheder foruroligende for nabostater og andre, at en  

 supermagt med måske verdens største arsenal af kernevåben er kastet ud i en  

 dybtgående økonomisk, national og politisk krise, som det er vanskeligt at se  

 en løsning på.
Selv om der tilsyneladende ikke mere eksisterer en uforsonlig  

 værdikonflikt mellem Sovjetunionen og dens naboer, tilsiger de her nævnte  

 forhold, at der også fremover må eksistere en militær modvægt til det  

 sovjetiske potentiel.
Væsentligst er vel imidlertid, at denne afbalancering  

 kan ske i en helt anden og mindre konflikt- og konkurrencebetonet sammenhæng  

 end tidligere, og at den betegner en vægtforskydning til fordel for det  

 politiske element i en sikkerhedsorden i Europa.
Politiske og økonomiske problemer i Central- og Østeuropa Sovjetunionen er imidlertid ikke det eneste sikkerhedsproblem i i Europa.  

 Ganske vist synes der allerede i flere lande i Central~ og Østeuropa at være  

 sket en styrkelse af demokratiet, af retsstaten og menneskerettighederne, men  

 liberaliseringen i Øst har imidlertid også ført til, at gamle konflikter,  

 ikke mindst vedrørende nationale mindretal, er kommet op til overfladen.
I  

 den nye atmosfære, hvor disse spørgsmål frit kan diskuteres, og hvor friheden  

 som et første skridt ofte består i at genfinde sin nationale identitet, udgør  

 dette et særdeles konfliktfyldt spørgsmål.
Selv om mindretalsproblemer ikke  

 kun er et central- og østeuropæisk problem (jf.
Nordirland og Baskerlandet),  

 synes risikoen for at de vil udvikle sig i en kritisk retning i denne region  

 (f.eks. mellem Ungarn og Rumænien eller internt i Jugoslavien) langt større  

 end i Vesteuropa, hvor de ikke på samme måde har været lagt under låg i 40  

 år.
Tendenser til fremmedhad og antisemitisme kan i forening med økonomisk  

 krise og politisk ustabilitet blive en farlig blanding med destabiliserende  

 virkninger for de europæiske landes sikkerhed.
Endelig ligger der som nævnt et sikkerhedsproblem i, at de økonomiske  

 forskelle i Europa kan skabe modsætninger mellem de nye demokratier i Øst og  

 landene i Vesteuropa.
De central- og østeuropæiske lande vil have svært ved  

 at klare den vanskelige økonomiske og sociale omstillingsproces og kan blive  

 kastet ud i politiske vanskeligheder, medmindre de modtager substantiel hjælp  

 fra Vesten med henblik på at klare gældsbyrder, økologiske problemer, øgede  

 energiudgifter m.m.
På kort sigt vil det for en række central- og  

 østeuropæiske lande være af betydning, at der ikke lukkes en bom ned for dem,  

 men at de får øget adgang til Vesteuropas varemarked, arbejdsmarked og  

 uddannelsesinstitutioner.
Den hjælp, der ydes til Central- og Østeuropa, bør ikke blot være ledsaget  

 af regionale integrationsbestræbelser, men også sigte mod landenes gradvise  

 tilnærmelse til og optagelse i den vesteuropæiske økonomi.
Det er imidlertid  

 et ubesvaret spørgsmål, i hvilket omfang de central- og østeuropæiske lande  

 har egne forudsætninger for at kunne udnytte hjælp til selvhjælp.
Ud over den række muligt destabiliserende forhold i de central- og  

 østeuropæiske lande, som er nævnt ovenfor, vil selve det forhold, at de  

 fremover næppe vil kunne opnå egentlig militær sikkerhed, men kun  

politiske sikkerhedsgarantier, i sig selv kunne udgøre en kilde til  

 sikkerhedspolitiske bekymringer i de pågældende lande.
De vil formentlig  

 fremover have en stadig interesse i på forskellig måde at opnå en yderligere  

 befæstelse af deres sikkerhed.
Forhandlinger om en CFE-2 aftale må i givet fald forventes at tage sigte  

 på behandlingen af dette problem, men derudover må man nok forudse, at de  

 central- og østeuropæiske lande selv tager initiativer med sigte på  

 yderligere at betrygge deres sikkerhed, blandt andet ved at søge forskellige  

 former for regionalt politisk samarbejde etableret.
Som eksempel herpå kan  

 nævnes det nyetablerede (»pentagonale«) samarbejde mellem Italien,  

 Østrig, Jugoslavien, Tjekkoslovakiet og Ungarn.
Sådanne nye former for  

 samarbejde kan bidrage til at styrke integrationen mellem Øst- og Vesteuropa,  

 men det kan også give anledning til friktion i de tilfælde, hvor det  

 regionale samarbejde går på tværs af overordnede integrationsbestræbelser i  

 f.eks.
EF.
3. Den tyske samling Konflikten mellem Øst og Vest fortrængte gennem mange år et ældre og mere  

 klassisk europæisk sikkerhedsproblem, nemlig spørgsmålet om Tysklands og den  

 tyske nations rolle i Europa.
Tyske magtprætentioner og tysk magtudfoldelse før og under 2. verdenskrig  

 fremkaldte hos krigens sejrherrer og Tysklands nabostater et stærkt ønske om  

 at sikre, at den tyske stat blev svækket i en sådan grad, at den ikke på ny  

 skulle kunne udvikle sig til en trussel mod naboerne.
Uoverensstemmelserne  

 mellem Sovjetunionen og de tre vestlige stormagter umuliggjorde imidlertid en  

 aftale om Tyskland, som kunne tage hensyn til alle interesser.
Under disse  

 vilkår kom en de facto deling af Tyskland og fortsat stationering af fremmede  

 tropper på tysk jord gennem fire årtier til at virke som den reelle hindring  

 af, at der opstod en ny tysk stormagt.
Det seneste års hastige udvikling omkring Tysklandsspørgsmålet, som den 3.  

 oktober 1990 fører til, at det tidligere DDR-område optages i  

 Forbundsrepublikken, har på ny rejst spørgsmålet om Tysklands position i  

 Europa.
Spørgsmålet præsenterer sig imidlertid på en helt anden måde end i de  

 første efterkrigsår.
Væsentligst i den forbindelse er naturligvis, at et  

 tilbagefald fra tysk side til tidligere tiders militært betonede magtpolitik  

 ikke forekommer sandsynligt.
Forbundsrepublikken i efterkrigsperioden Allerede i 1950'erne opbyggedes i Vesteuropa med tysk deltagelse de  

 strukturer, der skulle forhindre, at en enkelte vesteuropæisk magt kunne  

 starte en oprustning mod nabostaternes ønske og profilere sig militært (Kul-  

 og Stålunionen i 1952, der var forløberen for De europæiske Fællesskaber).  

 Metoden bestod i en gradvis sammensmeltning af vigtige dele af  

 nationalstaternes økonomier og oprettelse af et overstatsligt organ med  

 myndighed inden for de pågældende områder.
Hertil kom, at der i WEU-traktaten af 1954 blev fastsat overgrænser for  

 medlemsstaternes militære styrkemål (for Forbundsrepublikkens vedkommende ca.  

 500.000 mand), og at Forbundsrepublikken gav afkald på at producere  

 ABC-våben.
Jævnsides med den fremadskridende økonomiske integration var og  

 blev dog NATO en meget væsentlig integrationsramme.
I kraft af Forbundsrepublikkens medlemskab af NATO fra 1955 blev såvel den  

 vesttyske oprustning kontrolleret som de vesttyske styrker integreret i det  

 fælles NATO-forsvar.
Forbundsrepublikken var således som følge af den  

 politiske og militære integration fra begyndelsen spundet ind i et net af  

 samarbejdsstrukturer, der effektivt blokerede en militær enegang.
Hensynet  

 hertil var formentlig medvirkende til, at forslag om, at det forenede  

 Tyskland skulle have en neutral status - således som Sovjetunionen senest i  

 foråret 1990 krævede det - ikke vandt forståelse uden for Sovjetunionen.
Det  

 er værd at bemærke, at den politiske og militære integration skete med den  

 daværende regerings - Adenauerregeringens - billigelse og under dens aktive  

 medvirken.
 Måske lige så vigtigt var det, at denne politik baseret på bevidst og  

 systematisk vestintegration efterhånden fra vestlig side blev suppleret med  

 en østpolitik, der gradvis bevægede sig fra magtafkald til territorialafkald  

 og søgte at bryde med indgroede forestillinger om tyske traditioner for brug  

 af militær magt.
Den tyske samling Mange års velfungerende vesttysk demokrati og aktive støtte til  

 integrationstanken og til forsvaret af Vesteuropa betyder, at det i fremtiden  

 vil være vanskeligt at forlange, at tyskerne fortsat skal have en særstilling  

 på en række områder.
Tyskerne må på det politiske og militære område i  

 princippet nyde samme rettigheder og være underkastet samme begrænsninger som  

 andre vesteuropæiske stater.
En fortsat opretholdelse af skranker, som tiden  

 er løbet fra, kan kun skabe problemer for det tyske demokrati og dermed for  

 freden i Europa.
På den anden side vil det være vigtigt, at  

 Forbundsrepublikken fortsat - af egen fri vilje - pålægger sig visse  

 begrænsninger, f.eks. forbudet mod ABC-våben, som det er sket i 2+4 aftalen.
Tyskland som et sikkerhedsproblem i militær forstand kommer i dag primært  

 i betragtning for Sovjetunionen og Polen.
Begge stater erkender ganske vist,  

 at der ikke udgår nogen militær trussel fra Forbundsrepublikken, men de må  

 antages i den nuværende opbrudsfase at være ekstremt følsomme over for tegn  

 på tysk selvhævdelse.
Ingen af staterne har vel ønsket den tyske samling, men  

 de har affundet sig med udviklingen.
Spørgsmålet er væsentligst psykologisk  

 og symbolsk og betinget af historiske erindringer og interne faktorer i  

 Sovjetunionen og Polen.
Det spiller dog også en rolle, at begge stater råder  

 over territorier, der indtil 1945 var tyske.
Begge stater må derfor fortsat  

 antages at ville lægge vægt på, at der eksisterer traktatfæstede  

 begrænsninger for tysk militær opbygning.
 Som følge af den vesteuropæiske integrationsudvikling og i  

 overensstemmelse med en almindelig udviklingstendens har det »tyske  

 problem« i gammeldags forstand for de fleste vesteuropæiske stater i  

 hovedsagen forskudt sig fra det militære til det økonomisk-teknologiske og  

 politiske plan og drejer sig, når det rejses, om tysk indflydelse på  

 udviklingen i EF og i Europa generelt.
Lige så vigtigt er det, at omgangsformer og spilleregler mellem de  

 vesteuropæiske stater har ændret sig afgørende under efterkrigstidens  

 integrationsudvikling.
Samarbejdet i EF udelukker vel ikke magtkampe og  

 rivalisering - der er mange opfattelser af, hvorledes »Europa« skal  

 se ud - men udviklingen foregår på baggrund af en erklæret enighed om fælles  

 værdier og (visse) fælles mål.
Der er i EF nået et nyt kvalitativt niveau i  

 retning af politisk forpligtende samarbejde mellem et stort antal stater.
Alligevel kan det ikke skjules, at den tyske forening rejser en række  

 spørgsmål omkring forholdet mellem Tyskland og dets naboer og om stabiliteten  

 i Europa som sådan.
Størrelsesforholdet mellem de traditionelt ledende magter  

 i EF: Tyskland, Frankrig og Storbritannien, vil blive forskubbet yderligere  

 til Tysklands fordel, ligesom Tyskland i højere grad end tidligere vil tårne  

 sig op over de mindre europæiske lande.
Europa vil med andre ord blive  

 anderledes dimensioneret, i hvilken sammenhæng det også spiller en rolle, at  

 et svækket Sovjetunionen har sluppet sit greb i Central- og Østeuropa.
Denne  

 ændrede situation og ikke mindst opnåelsen af fuld suverænitet må give det  

 forenede Tyskland en ny følelse af handlefrihed, som er betinget af, at det  

 selvsagt ikke vil have det problem, som Forbundsrepublikken hidtil har haft:  

 at den i sit forhold til både Sovjetunionen og de vestlige stormagter måtte  

 tage hensyn til DDR.
USA har hilst udviklingen velkommen og synes mest optaget af, hvorledes  

 det under ændrede forhold fortsat kan bevare elementer af sin ledende rolle i  

 Europa.
Derimod står det klart, at den tyske forening som nævnt rejser  

 problemer for de andre »gamle« europæiske stormagter, først og  

 fremmest Storbritannien og Frankrig.
Disse stater har af politiske og  

 holdningsmæssige årsager vanskeligheder med at acceptere en voksende og mere  

 selvstændig tysk indflydelse på Europas udvikling og med hensyn til Europas  

 forhold til den øvrige verden, måske især forholdet til USA.
For både Storbritanniens og Frankrigs vedkommende har den hastige  

 udvikling omkring Tysklandsspørgsmålet således givet anledning til  

 bekymringer for tysk dominans i fremtidens Europa og fremkaldt overvejelser  

 om, hvordan tysk styrke kan afbalanceres under de nye vilkår.
Hvorledes dette  

 kan gøres, er der dog ikke enighed om.
At Tysklands fortsatte integration i NATO er af stor betydning, er  

 Storbritannien og Frankrig fælles med USA om at mene.
Problemerne viser sig  

 derimod navnlig omkring EF-politikken, hvor signalerne er temmelig uklare.  

 Medens der i foråret 1990 var tendenser til, at Storbritannien søgte at lægge  

 en bremse på de unionsimpulser, der udgår fra den tyske enhedsproces, ønskede  

 Frankrig omvendt at forstærke dem.
Franskmændene synes dog i løbet af sommeren 1990 at være blevet i tvivl  

 om, hvorvidt en så stærk form for integration som forudset i det tysk-franske  

 unionsinitiativ fra foråret 1990 er vejen frem for EF, og dermed hvorvidt det  

 ud fra et fransk perspektiv er den bedst egnede måde til skabelse af en  

 balanceret ramme om det forenede Tyskland.
Den franske udenrigsminister har  

 udtalt, at intet land er rede til i 1990 at opgive suveræniteten over  

 udenrigs- og sikkerhedspolitikken.
Den engelske unionsskepsis er i samme  

 periode ikke blevet mindre, men Storbritannien er fremkommet med det  

 perspektiv for EFs udvikling at inddrage de østeuropæiske lande i et bredere  

 samarbejde.
Forbundsrepublikkens politikere har gennem mange år demonstreret, at de er  

 sande europæere.
Men, vil nogen måske spørge, vil de også fortsat være det  

 under de nye forhold? Kan der ikke opstå en ny tysk nationalisme? Eller måske  

 et tysk formynderi som en næsten naturnødvendig følge af overlegen økonomisk  

 styrke og politisk handlekraft? Svaret på sådanne spørgsmål må være, at tyskerne næppe vil bryde med en  

 politisk model, der i så høj grad er deres eget produkt, og som har været en  

 så betydelig succes, en vej som desuden ingen fortalere har i de tyske  

 partier i dag.
Problemet er snarere, hvordan tyskerne under de ændrede vilkår  

 i Europa vil håndtere den førerposition, de reelt har haft i årevis.
Som  

 tyskerne selv er klare over, er det i første række et spørgsmål om  

 balancegang, disciplin og tilbageholdenhed.
Der er i det tyske politiske  

 miljø en bred forståelse for, at der navnlig i spørgsmålet om tysk  

 nationalisme vil være behov for megen forsigtighed.
Medens udslag af fransk  

 eller britisk nationalisme blot registreres, eksisterer der i store dele af  

 Europa stadig væk en udbredt hudløshed over for selv moderate udslag af tysk  

 nationalisme.
Dette forhold vil næppe ændre sig i de kommende år.
4. Komponenterne i en europæisk sikkerhedsorden De foregående afsnit har behandlet baggrunden for sammenbruddet af den  

 gamle sikkerhedsorden og de trusler og usikkerhedsmomenter, som en ny orden  

 vil skulle søge at tage højde for.
I det følgende beskrives de komponenter,  

 der formodes at blive de væsentligste i en sådan ny orden.
Som udgangspunkt  

 kan det være værd at bemærke, at selv om der er et stort behov for nye  

 strukturer til at mindske usikkerhed og ustabilitet, består der en  

 grundlæggende vanskelighed i at udforme og opbygge nye institutioner i en  

 situation, hvor forandringer sker med stor hast, og hvor der må opereres med  

 et større antal ubekendte.
To ting er dog sikre: Tyskland er samlet og Østeuropa vil ikke igen blive  

 overtaget af Sovjetunionen.
Usikkerheden vedrører Sovjetunionens udvikling og  

 de europæiske institutioners fremtid.
Selv om revolutionerne i Central- og  

 Østeuropa og den tyske samling indebærer en vægtforskydning til fordel for  

 Vesten i Tyskland, EF og NATO, synes denne gevinst at blive vanskelig at  

 fordøje.
Hvorledes ser til eksempel NATOs fremtid ud, når det kan  

 konstateres, at Warszawapagten rent faktisk er under opløsning, og at  

 Sovjetunionen ikke længere udgør en umiddelbar trussel mod de vestlige landes  

 sikkerhed? Og hvad vil der kunne ske, hvis NATO ikke overlever?  

 Fælleseuropæiske institutioner, og i særlig grad CSCE, er kommet i søgelyset  

 som ramme om nye sikkerhedsstrukturer i Europa.
Men eftersom der her vil være  

 tale om at opbygge helt nye institutioner, vil det selvfølgelig være  

 vanskeligt at sige, i hvilket omfang CSCE vil kunne løse de opgaver, det  

 forventes tillagt.
Endelig synes der, hvad angår EF, at bestå et  

 grundlæggende dilemma mellem at forstærke integrationen mellem de nuværende  

 lande og at udvide samarbejdet til at omfatte flere lande, heriblandt især  

 flere af de nye demokratier i Central- og Østeuropa.
Det optimale ville være  

 at gennemføre begge dele på een gang, men dette lader sig af mange grunde  

 næppe gøre, hvorved den risiko består, at ophævelsen af Europas deling fører  

 til ny splittelse i Europa.
I det følgende vil fremstillingen være koncentreret om de tre ovennævnte  

 institutioners rolle, idet de antages at ville blive de vigtigste komponenter  

 i en ny europæisk sikkerhedsorden.
Disse tre centrale institutioner vil dog  

 spille sammen med andre institutioner og fora såsom Europarådet, WEU, FN,  

 OECD samt forskellige former for regionalt samarbejde.
Endvidere vil  

 samarbejde af bilateral karakter få betydning.
4. a.
Den nordatlantiske alliance Medlemsstaternes formål med dannelsen af Atlantpagten var, som  

 udenrigsminister Gustav Rasmussen formulerede det i sin forelæggelsestale i  

 Folketinget den 22. marts 1949, »at sikre deres folks frihed, fælles  

 traditioner og kultur, hvilende på demokratiets og den personlige friheds  

 grundsætninger og på lov og ret.
Deres stræben efter at fremme stabilitet og  

 velfærd i det nordatlantiske område.
Og de er besluttede på at forene deres  

 kræfter til kollektivt forsvar og til bevarelse af fred og sikkerhed«.
Målet var således fra starten bredere end blot at etablere et forsvar mod  

 en eventuel sovjetisk aggression, om end dette for alle parter naturligvis  

 spillede en central rolle.
Med optrapningen af konflikten i forhold til  

 Sovjetunionen og dannelsen af selve organisationen NATO med fælles  

 øverstkommanderende og en integreret militær kommandostruktur kom dette  

 bredere formål mere og mere til at glide i baggrunden.
Når NATOs fremtid skal vurderes, er det imidlertid vigtigt ikke at glemme  

 disse grundsætninger, som også i dag er en vigtig del af alliancens grundlag.  

 Alliancen har vel på den ene side ikke eviggyldig karakter, men på den anden  

 side: Skulle den sovjetiske trussel ophøre med at eksistere, er dette ikke  

 umiddelbart ensbetydende med, at behovet for alliancen er faldet bort.
Men et  

 ændret trusselsbillede må naturligvis medføre ændringer i strategi,  

 styrkesammensætning, organisation m.v., som man også har set det komme til  

 udtryk i deklarationen fra NATO-topmødet i London i juli 1990.
Nye udviklinger NATO-områdets betingede udvidelse mod Øst til Oder-Neisse-grænsen,  

 tilbagetrækning af sovjetiske styrker fra Central- og Østeuropa og  

 gennemførelse af en CFE-aftale udgør de konkrete forudsætninger for ændringer  

 af NATOs militære strategier og strukturer.
De væsentlige elementer i disse  

 ændringer vil være en opgivelse af det fremskudte forsvar, som det hidtil har  

 været praktiseret, og en mindre vægt på kernevåben, således at deres karakter  

 af afskrækkelsesvåben tydeliggøres.
Som nævnt i London-deklarationen tænkes  

 der desuden i forbindelse med generelle nedskæringer på etablering af  

 højmobile og fleksible enheder, som forudses i stigende grad at blive  

 etableret som multinationale korps sammensat af nationale enheder.
Reduktion  

 af styrker og beredskab indebærer endelig, at NATOs fremtidige strategi i  

 højere grad må være indrettet på at kunne genoprette den nødvendige militære  

 styrke, hvis en ny trussel skulle opstå.
Baggrunden for at kunne gå over til  

 en sådan retableringsstrategi er, at NATO i givet fald må forventes at have  

 lang tid til at gennemføre de nødvendige foranstaltninger, dvs. genopstilling  

 og mobilisering af styrker og nyfremstilling af militær udrustning ved  

 omstilling af den industrielle produktion.
Et af NATOs problemer i fremtiden vil antagelig være, at alliancen fortsat  

 vil symbolisere en militær opdeling af Europa med en grænse ikke længere ved  

 Elben, men ved Oder-Neisse-linjen.
En sådan vedvarende opdeling af Europa vil  

 af mange blive betragtet som kunstig og diskriminerende, nu da de central- og  

 østeuropæiske stater ikke længere er kommunistisk beherskede og ikke kan  

 anses for at medvirke til at true NATO-staterne.
Til dette er at sige, at NATO for mange, også i Central- og Østeuropa, har  

 stået for stabilitet og forudsigelighed, egenskaber som må formodes at have  

 gjort deres indflydelse gældende under de fredelige revolutioner, der har  

 kendetegnet udviklingen i Central- og Østeuropa det sidste år og bidraget  

 til, at afviklingen af de kommunistiske regimer ikke medførte en  

 international krise.
Flere af de central- og østeuropæiske stater har også  

 tilkendegivet, at de gerne havde søgt om NATO-medlemskab, hvis ikke de  

 politiske omkostninger i forhold til Sovjetunionen havde været for store.
NATO-samarbejdet har gennem årene ikke været uden interne modsætninger af  

 til tider ganske dybtgående karakter.
På intet tidspunkt har det imidlertid  

 været muligt for de europæiske lande at opstille et realistisk alternativ til  

 NATO, og også i overskuelig fremtid vil den stabilitet, som NATO står for,  

 være et gode, som vanskeligt kan erstattes gennem andre sikkerhedsstrukturer.  

 Stabiliteten må ses som produkt af værdifællesskabet mellem de vestlige lande  

 og den række funktioner, som NATO udfylder.
Blandt disse er de vigtigste:
Afskrækkelse og krisestyring Intet vesteuropæisk land ville alene eller sammen med nogle få andre  

 kunne afbalancere Sovjetunionen militært.
Dette følger alene af den  

 geostrategiske ulighed mellem Sovjetunionen og de vesteuropæiske stater.  

 Opretholdelse af denne balance gennem et forsvarspolitisk samarbejde i NATO  

 udgør således for de vestlige lande en forsikringspolice mod en tilbagevenden  

 til tidligere tiders sovjetiske udenrigspolitik, hvor militær styrke søgtes  

 anvendt til politisk intimidering af de vestlige lande.
Derudover er NATOs  

 krisestyringsmuligheder vigtige i den nuværende situation, hvor Sovjetunionen  

 udgør et sikkerhedsproblem først og fremmest som følge af den ustabilitet,  

 der er forbundet med kernevåbenmagtens indre opløsning.  

 Krisestyringsmulighederne og -instrumenterne omfatter blandt andet en  

 overvågningskapacitet samt evne til hurtigt at kunne foretage politiske  

 konsultationer med henblik på eventuelt at øge beredskabet og træffe øvrige  

 nødvendige dispositioner.
I forbindelse med den stedfundne og forventede ændring i den europæiske  

 balance til vestlig fordel er det væsentligt at sikre, at dette ikke fører  

 til en følelse af usikkerhed i Sovjetunionen, som vil kunne give anledning  

 til et nyt militært konkurrenceforhold mellem Øst og Vest.
Dette indebærer,  

 at de muligheder, der måtte være for at tydeliggøre alliancens udelukkende  

 defensive karakter, fortsat må udnyttes.
Aftalen om et loft over tyske  

 styrker er eet vigtigt element i en sådan politik, og det samme er  

 beslutningen fra London-topmødet i juli 1990 om at ville ændre NATOs strategi  

 og styrkestruktur, om at ville indgå i forhandlinger om reduktion af de  

 kortrækkende kernevåben i Europa (SNF) efter afslutningen af en CFE-aftale og  

 endelig om at ville udvide samarbejdet med Sovjetunionen og de central- og  

 østeuropæiske lande på en hel række felter.
Med de demokratiske revolutioner i Central- og Østeuropa er den sovjetiske  

 dominans over dette område ophørt.
Staterne er ikke mere på samme måde som  

 tidligere sovjetisk indflydelsesområde.
Disse staters sikkerhed er blevet et  

 bredere anliggende.
NATO er i den forbindelse en garanti imod, at enkelte  

 vestlige lande træder ind i en »beskytterrolle« over for disse  

 lande og søger at udnytte denne til hegemoniale formål.
Opretholdelse af en balance mellem NATO-landene Som nævnt har NATO sammen med EF skabt en ramme, hvor Tyskland er blevet  

 knyttet tæt til et vestligt samarbejde, som synes at ville udelukke tysk  

 militær enegang.
Det forenede Tysklands NATO-medlemskab er derfor vigtigt for  

 ikke at ændre ved dette forhold.
Men samtidig kan der være grund til at  

 påpege, at NATO også kan være en garanti imod, at andre vesteuropæiske  

 stormagter begynder at føre en politik, der bevidst tager sigte på at isolere  

 Tyskland, f.eks. ved at indgå separataftaler med hinanden eller med magter  

 uden for NATO-kredsen.
Videreførelse af den militære integration i NATO fastholder for de  

 allierede i NATO og Tysklands øvrige naboer garantien for, at Tyskland ikke  

 vil udgøre en militær trussel mod dem eller andre i fremtiden.
Ved f.eks. at  

 lægge vægten på multinationale, højmobile enheder stationeret ikke kun i  

 Tyskland, men også i andre NATO-lande, således som det er foreslået i  

 deklarationen fra London-topmødet, vil dette samtidig kunne ske, uden at  

 Tyskland kommer til at føle sig sat i en særposition.
Uproblematisk er dette  

 koncept imidlertid ikke, idet det rejser vanskelige spørgsmål både om  

 kommandoforhold og om mulig stationering af sådanne styrker i lande, der ikke  

 tidligere har haft fremmede styrker på deres territorium.
Et  

 stationeringsproblem kan også vise sig med hensyn til de amerikanske  

 kernevåben i Europa, hvis disse, eventuelt i forbindelse med forventede  

 kommende SNF-forhandlinger, trækkes tilbage fra Tyskland.
Opretholdelse af en sammenkædning af USAs og Vesteuropas sikkerhed Gennem NATO er der skabt en tæt sammenkædning af USAs og Vesteuropas  

 sikkerhed.
Den amerikanske kernevåbengaranti og USAs konventionelle styrker i  

 Europa vil også i en overskuelig fremtid være en vigtig del af Vesteuropas  

 forsvar.
Uden tilstedeværelsen af amerikanske kernevåben i Europa kunne det blive  

 et problem, at kun Frankrig og Storbritannien besidder og har råderet over  

 kernevåben.
Samtidig er den fortsatte eksistens af europæiske kernevåben  

 vigtig, dels fordi de bidrager til at holde europæernes fordring på den  

 amerikanske kernevåbengaranti på et politisk acceptabelt niveau, dels fordi  

 Europa i en situation med tendens til spredning af kernevåben og andre  

 masseødelæggelsesvåben i Mellemøsten og Asien vil være dårligt stillet uden  

 kernevåben.
Den nuværende fordeling af kernevåbnene indebærer på den ene  

 side, at man undgår en tilstand, hvor kernevåbenbesiddelsen i europæisk  

 sammenhæng alene er et amerikansk-sovjetisk anliggende, hvilket ville kunne  

 give associationer til et amerikansk-sovjetisk kondominium på  

 kernevåbenområdet, på den anden side, at Europa ikke tvinges ind i en  

 supermagtsrolle, som det vel næppe ville kunne udfylde.
Det europæiske  

 potentiale ligger først og fremmest på det politisk-økonomiske område.
På tilsvarende vis har det amerikanske lederskab af NATO betydet, at der  

 ikke har været konkurrence mellem de vesteuropæiske lande om at lede  

 forsvarsalliancen.
Mulighederne for samarbejde mellem de vesteuropæiske lande  

 inden for andre områder er dermed blevet bedre, og NATO må da også ses som en  

 af forudsætningerne for den succesfulde udvikling af EF-samarbejdet.
Selv i  

 en situation, hvor en stærkt mindsket sovjetisk trussel ville gøre det  

 vanskeligt at begrunde en fortsat amerikansk militær tilknytning til  

 forsvaret af Vesteuropa, vil USA derfor stadig have en vigtig rolle at spille  

 som »balanceskaber« i den europæiske ligning.
De to forannævnte forhold begrunder et vesteuropæisk ønske om at have USA  

 knyttet til forsvaret af Vesteuropa, men modsvares dette af et tilsvarende  

 amerikansk ønske? I de kommende år må man imødese en mindsket direkte  

 amerikansk militær tilstedeværelse i Europa.
Dette vil ske som led i en  

 CFE-aftale og på længere sigt som følge af en SNF-aftale og vil modsvare en  

 amerikansk interesse i forsvarsbesparelser for at modvirke fortsat store  

 budgetunderskud.
Men at USA i højere grad skulle trække sig ind i sig selv,  

 synes på ingen måde givet.
USAs stilling som supermagt er måske i relativ  

 tilbagegang i forhold til Vesteuropa og Japan, men USA fremstår samtidig  

 sammenlignet med Sovjetunionen som betydeligt styrket og som den eneste magt  

 med global rækkevidde.
I den nye verdensstruktur, som synes under udvikling,  

 vil USA ikke kunne få fuldt udbytte af sin førerstillling, hvis det ikke får  

 støtte fra først og fremmest Vesteuropa og Japan.
NATO vil i den forbindelse  

 være en velegnet ramme til opretholdelse af gode samarbejdsrelationer mellem  

 USA og Vesteuropa.
For USA giver lederskabet af NATO en særlig indflydelse, som det ikke vil  

 kunne få i f.eks.
CSCE, hvor dets rolle vil være en ganske anden.
USAs  

 generelt skeptiske holdning over for CSCE, som trods markante ændringer i den  

 officielle politik stadig er fremherskende, indebærer, at USA har en særlig  

 interesse i at søge vægten lagt på NATO.
Det betyder dog ikke, at man dermed  

 er imod en styrkelse af CSCE, i det mindste ikke så længe det ikke fører til  

 underminering af NATO-samarbejdet.
For USA må det vigtigste være på intet  

 tidspunkt at være dårligere stillet i Europa end Sovjetunionen.
Trusler mod de vestlige landes sikkerhed uden for det nordatlantiske  

 område (»out-of-area«) Inden for NATO har spørgsmålet om alliancens eventuelle indgriben i  

 »out-of-area«-konflikter ofte givet anledning til vanskelige  

 diskussioner, senest i forbindelse med Iraks overfald på Kuwait.
Konklusionen  

 har hidtil været, at alliancen ikke skulle blande sig i sådanne konflikter.  

 Det ændrede forhold mellem Øst og Vest og det ændrede trusselsmønster synes  

 imidlertid at stille dette spørgsmål i et nyt lys.
Det kan konstateres, at  

 der er en lang række trusler mod de vestlige landes sikkerhed, som NATO,  

 således som det har defineret sit ansvarsområde, ikke har mulighed for at  

 gribe ind imod, men samtidig synes det ændrede forhold mellem Øst og Vest at  

 åbne for nye former for konfliktregulering.
Hovedspørgsmålet er således, om man for at kunne imødegå denne type  

 trusler skal søge NATOs beføjelser udvidet, blandt andet ved at muliggøre  

 »out-of-area«-operationer, eller om andre midler eller fora, f.eks.  

 FN, WEU, et udvidet EPS eller på længere sigt CSCE kan tænkes at være  

 anvendelige til sådanne opgaver.
Dette er dog et spørgsmål for sig, som ikke  

 skal belyses nærmere i denne sammenhæng.
Koordinerende funktioner Udviklingen i Europa har ført til, at NATO i stigende grad har fået  

 politiske opgaver, først og fremmest med hensyn til koordinering af  

 positioner i forbindelse med nedrustningsprocessen.
Formentlig vil NATO også  

 fremover have en vigtig funktion på dette område, om end en eventuel  

 inddragelse af samtlige CSCE-lande i CFE-forhandlingerne i forbindelse med  

 CFE-2 kan tænkes i et vist omfang at ville mindske NATOs koordinerende rolle.
Det har været diskuteret, om NATO i videre forstand kunne fungere som  

 ramme for koordinering af synspunkter vedrørende såvel interne vestlige  

 spørgsmål som forholdet over for Øst og den tredje verden.
Da EF-landene  

 allerede foretager en sådan koordinering af synspunkter i EPS, er det  

 rimeligst at forestille sig et atlantisk politisk samarbejde  

 (»APS«) som en udvidet koordinering af synspunkter mellem  

 EF-landene og USA.
4. b.
CSCE-processen CSCE-processen har gennem mere end 15 år vist sig at være en levedygtig  

 og nyttig ramme for drøftelser om sikkerhed og samarbejde i Europa.
Med sine  

 indtil videre 35 europæiske og nordamerikanske deltagerlande udgør CSCE det  

 eneste fælleseuropæiske forum, som beskæftiger sig med en bred vifte af  

 mellemstatslige spørgsmål vedrørende sikkerhed, menneskerettigheder, økonomi,  

 menneskelige kontakter og kultur m.v.
Under de seneste års udvikling i Sovjetunionen og Central- og Østeuropa  

 har CSCE-processen vist sig som en stadig mere betydningsfuld komponent i den  

 europæiske arkitektur.
En række af de bærende principper for denne udvikling  

 findes i Helsingforsslutakten fra 1975 og de øvrige CSCE-slutdokumenter, og  

 CSCE-processen har sin del af æren for den stedfundne udvikling, hvor  

 demokrati og respekten for menneskerettighederne er blevet styrket.
CSCEs  

 force har været at tilvejebringe et sæt normer for CSCE-staternes indbyrdes  

 relationer samt en procedure (de jævnlige opfølgningsmøder), med hvilken det  

 har været muligt at påse efterlevelsen af de indgåede forpligtelser.
Nye udviklinger i CSCE Den ændrede politiske og sikkerhedspolitiske situation i Europa har  

 resulteret i et enigt ønske i Øst og Vest om at styrke de fælleseuropæiske  

 forbindelser gennem udbygning af CSCE.
Skridt hertil er allerede taget med  

 beslutningen om afholdelse af et CSCE-topmøde i november 1990, og på dette  

 møde forudses der truffet yderligere beslutninger om styrkelse af CSCE,  

 herunder om en begyndende institutionalisering.
Der synes allerede at være  

 generel støtte til at udvide dialogen mellem CSCE-landene gennem afholdelse  

 af jævnlige møder på stats- og udenrigsministerniveau samt på  

 embedsmandsniveau.
Desuden synes der at være enighed om at etablere: 1) et  

 lille sekretariat, som skal forberede disse møder, 2) en parlamentarisk  

 forsamling, muligvis knyttet til Europarådets parlamentariske forsamling  

 eller dennes faciliteter, og endelig 3) et center for verifikation og  

 konfliktforebyggelse.
Enigheden dækker dog over meget forskellige opfattelser  

 af, hvorledes disse institutioner konkret tænkes udformet.
Af andre  

 institutioner, der har været foreslået, kan nævnes et  

 menneskerettighedscenter og et miljøcenter.
 Et fremtidigt samarbejde i CSCE ville udover disse foranstaltninger til  

 institutionalisering formentlig komme til at hvile på en genbekræftelse af  

 Helsingforsslutaktens principdeklaration samt på en række af de principper,  

 som CSCE-landene i foråret 1990 har vedtaget om markedsøkonomi og politisk  

 pluralisme og om demokrati og menneskerettigheder på henholdsvis den  

 økonomiske CSCE-konference i Bonn og mødet inden for CSCEs menneskelige  

 dimension i København.
Omvæltningerne i Central- og Østeuropa i 1989 har sammenholdt med  

 CSCE-processen vist, at freden ikke kun sikres med militære midler.
Respekten  

 for menneskerettighederne og de grundlæggende demokratiske rettigheder og  

 institutioner er en mindst lige så vigtig forudsætning herfor, ligesom en  

 velfungerende økonomi og passende økonomisk samkvem mellem landene må være  

 det.
Det er derfor væsentligt, at der også fremover bliver lagt vægt på CSCEs  

 politiske, økonomiske og menneskelige dimensioner.
Vedtagelsen af nye  

 mekanismer som eksempelvis muligheden for at sende observatører til valg vil  

 kunne være et bidrag til at fremme opbygningen af demokratiske strukturer i  

 Sovjetunionen og Central- og Østeuropa.
Ligeledes vil principper som dem, der  

 blev vedtaget på Bonnmødet, kunne bidrage til at fremskynde overgangen til  

 markedsøkonomi i disse stater og dermed skabe et forbedret grundlag for  

 udvidelse af samhandelen mellem CSCE-landene.
Derimod bliver det næppe CSCE,  

 som konkret kommer til at danne rammen om virkeliggørelse af sidstnævnte  

 principper, men derimod de økonomiske aktører, dvs. de enkelte virksomheder,  

 CSCE-staterne og EF.
Inden for den menneskelige og økonomiske dimension må der i de kommende år  

 forventes stillet krav til de vestlige lande.
CSCE har i mange år fungeret  

 som et instrument for Vesten til at søge at fremme åbenhed og respekten for  

 menneskerettighederne i Øst.
Denne funktion i CSCE som »Europas  

 samvittighed« kan tænkes overtaget af østlandene først og fremmest med  

 henblik på at fremme åbenhed fra vestlig side over for disse landes  

 mennesker, varer og tjenesteydelser, herunder også åbenhed med hensyn til  

 associering eller optagelse af disse lande i EF.
Fra proces til institution Ved at gå fra proces til institution vil CSCE formentlig miste noget af  

 den fleksibilitet, som hidtil har udgjort et vigtigt grundlag for dens  

 funktionsdygtighed og fortsatte eksistens.
Men i forhold til at omdanne CSCE  

 til en egentlig organisation med fast mandat, struktur m.v. indebærer den  

 skitserede delinstitutionalisering en fortsat rimelig høj grad af  

 institutionel fleksibilitet.
Institutionaliseringen af CSCE sker samtidig på  

 et tidspunkt, hvor fleksibiliteten er blevet mindre vigtig som følge af det  

 ændrede forhold mellem Øst og Vest, og hvor en udbygning af samarbejdet synes  

 at fordre institutionalisering.
Et vigtigt spørgsmål til overvejelse i denne fase af CSCEs udbygning vil  

 være, om man vil skulle gå fra samarbejde af politisk og moralsk bindende  

 karakter til et folkeretligt bindende samarbejde.
Man kan vel sige, at der  

 efterhånden er skabt grundlag for at gå ind på et mere forpligtende,  

 folkeretligt bindende samarbejde, i det mindste på nogle områder.
Men  

 processen ville også dermed blive meget tungere på grund af de til et  

 traktatfæstet samarbejde hørende ratificeringsprocedurer.
Desuden er det ikke  

 sikkert, at et folkeretligt bindende samarbejde nødvendigvis ville være en  

 bedre garanti for, at vedtagelser blev efterlevet, eftersom det i et  

 samarbejde mellem stater under alle omstændigheder altid i den sidste ende  

 vil være et spørgsmål om den politiske vilje i de enkelte stater.
Et væsentligt aspekt af CSCEs institutionalisering er, at den vil  

 legitimere Sovjetunionens medindflydelse på europæiske sikkerhedsanliggender.  

 Institutionalisering af CSCE har således været et af de sovjetiske krav for  

 at acceptere et samlet Tysklands NATO-medlemskab.
Det betyder imidlertid  

 næppe, at institutionalisering af CSCE kun tjener sovjetiske interesser.  

 Udbygning af CSCE vil kunne bidrage til at spinde Sovjetunionen tættere ind i  

 et forpligtende europæisk samarbejde og vanskeliggøre sovjetisk enegang.  

 Forsøg på at holde Sovjetunionen uden for indflydelse ville derimod kunne  

 lede til et sovjetisk Versailles-kompleks med mulige skæbnesvangre følger for  

 europæisk sikkerhed.
Desuden vil de central- og østeuropæiske lande i en  

 sådan struktur kunne opnå en vis politisk betryggelse af deres sikkerhed, og  

 styrkelse af CSCE kan derfor medvirke til at hindre en unaturlig  

 opretholdelse af Warszawapagten.
Mulige destabiliserende forhold i Central-  

 og Østeuropa vil tillige kunne søges opfanget gennem det udbyggede  

 CSCE-apparat, og eventuelle tvister vil kunne søges bilagt ved hjælp af det  

 forudsete konfliktforebyggelsescenter.
Som nævnt i kapitel 2 vil ustabilitet i Europa i de kommende år formentlig  

 først og fremmest kunne komme som følge af økonomisk sammenbrud og  

 nationalisme i Øst, visse multinationale staters opløsning (Sovjetunionen og  

 Jugoslavien) og af problemer vedrørende mindretal og grænser på Balkan.
Det  

 ovennævnte konfliktforebyggelsescenter kan på den baggrund meget vel ganske  

 hurtigt få en central rolle og vil skulle vise CSCEs evne som konfliktløser.  

 Afhængig naturligvis af dets konkrete udformning vil de instrumenter, et  

 sådant center ville kunne tage i anvendelse, kunne omfatte: forhandlinger,  

 undersøgelse, mægling, forlig og voldgift.
Et konfliktforebyggelsescenter vil  

 på den baggrund kunne bidrage til at hæve tærsklen for konfliktudbrud og  

 bedre mulighederne for krisestyring.
Kooperative sikkerhedsstrukturer: Et supplement til NATO Etablering af de ovennævnte kooperative sikkerhedsstrukturer  

 ændrer ikke på CSCEs fundamentalt politiske rolle.
CSCE får ikke en militær  

 rolle, som vil overlappe NATOs rolle.
Derimod supplerer den NATO.
I tillæg  

 til NATOs sikkerhed gennem balance vil CSCE kunne skabe en ramme om et  

 tættere samarbejde på tværs af den tidligere skillelinje mellem Øst og Vest.  

 Man vil i dette samarbejde kunne fortsætte bestræbelserne for at skabe  

 sikkerhed i fællesskab gennem dialog og interesseudligning såvel på det  

 militære som på det politiske, økonomiske, humanitære og økologiske område,  

 dvs. på en lang række af de felter, som indgår i den tidligere beskrevne  

 brede forståelse af sikkerhed.
Ved yderligere udbygning af samarbejdet på  

 disse felter må det overvejes, i hvilket omfang andre europæiske  

 institutioner kan inddrages, således at man undgår duplikering af funktioner  

 og samtidig trækker på erfaringerne fra det arbejde, som bliver gjort i disse  

 institutioner.
Her tænkes specielt på Europarådet med hensyn til spørgsmål  

 vedrørende respekten for menneskerettighederne og øvrige humanitære  

 spørgsmål; ECE (FNs økonomiske kommission for Europa) samt OECD og EF  

 vedrørende økonomisk samarbejde.
 En videregående udbygning af CSCE, hvorved CSCE fik en egentlig militær  

 rolle med henblik på konfliktbilæggelse, kunne omfatte:
 - etablering af fredsbevarende styrker under kontrol af et europæisk  

 sikkerhedsråd.
 - etablering af et egentligt kollektivt sikkerhedssystem inden for CSCE.
Et europæisk sikkerhedsråd og fredsbevarende styrker Mulighed for etablering af fredsbevarende styrker under kontrol af et  

 europæisk sikkerhedsråd vil kunne give CSCE nogle funktioner delvis svarende  

 til FNs.
Udbygning af CSCE vil imidlertid af en række grunde kunne være  

 hensigtsmæssig fremfor alene at lade disse funktioner bero i FN.
For det  

 første signalerer en udvidelse af CSCE som tidligere nævnt en inddragelse af  

 Sovjetunionen i et europæisk sikkerhedssystem.
For det andet udgør de 35  

 lande efterhånden en gruppe af generelt mere ligesindede lande, end tilfældet  

 er i FN, hvilket øger muligheden for effektiv konfliktforebyggelse.
Endelig  

 ville den organisatoriske opbygning af et »europæisk FN« kunne  

 tilpasses særlige europæiske vilkår og vil følgelig formentlig blive  

 væsentlig anderledes end FNs.
Grundlaget for CSCE er, at landene deltager som suveræne og  

 ligeberettigede stater uafhængigt af alliancerne, og at beslutninger træffes  

 ved konsensus.
Alle lande har derfor den form for vetoret, som kun de  

 permanente medlemmer af sikkerhedsrådet i FN har.
Etablering af et europæisk  

 sikkerhedsråd med et begrænset antal stater og med særlige rettigheder til  

 stormagterne ville udover, at det ville blive vanskeligt at afgøre, hvem der  

 skulle være permanente medlemmer (USA, Sovjetunionen, Frankrig,  

 Storbritannien, Tyskland, Italien?, Polen?, Spanien? . . .?) bryde afgørende  

 med CSCEs grundprincipper og ville føre tankerne tilbage til tidligere tiders  

 stormagtsherredømme i Europa.
Ved ikke at give stormagterne særrettigheder svarende til deres  

 magtmæssige status kan der imidlertid være en risiko for, at mulighederne for  

 effektiv konfliktforebyggelse mindskes.
Det har med rette været fremhævet som  

 et problem i CSCE, at beslutninger kræver konsensus blandt alle 35 lande.  

 Selv det mindste europæiske fyrstendømme er hermed i princippet ligestillet  

 med den største supermagt.
I praksis finder der dog i høj grad en moderation  

 sted af denne principielle lighed, og selv om der i CSCEs historie har været  

 enkelte eksempler på, at et lille land har blokeret processen i længere tid  

 for at søge egne synspunkter gennemtrumfet, må dette dog i en vis udstrækning  

 antages at høre fortiden til.
Mens det som ovenfor nævnt næppe er tænkeligt, at der etableres et formelt  

 samarbejde mellem de europæiske stormagter, vil et sådant samarbejde,  

 eventuelt som en udløber af 2+4 forhandlingerne, kunne tænkes etableret på  

 uformelt plan mellem de til den tid fem største CSCE-stater.
CSCE vil da  

 kunne blive rammen, som vil kunne give en bredere accept af den fælles  

 holdning, som forudsætningsvis kan være etableret mellem stormagterne  

 indbyrdes.
En anden væsentlig forskel i forhold til FN vil være Tysklands rolle.  

 Tyskland er ikke permanent medlem af FNs sikkerhedsråd, og det er indtil  

 videre vanskeligt at forestille sig, at Tyskland ville kunne blive det,  

 allerede fordi det uvægerligt vil føre til diskussion af andre landes status  

 i FN.
I CSCE er alle stater ligestillede, hvilket indebærer, at Tyskland i  

 højere grad end i FN vil kunne spille en rolle i overensstemmelse med dets  

 reelle internationale stilling.
Det er naturligvis mere end vanskeligt at bedømme, om der vil kunne skabes  

 enighed om at danne fredsbevarende styrker under et europæisk sikkerhedsråd,  

 og om indsættelse af sådanne styrker ville kunne medvirke til løsning af  

 konkrete konflikter.
Grundlæggende vil det være afhængigt af, om der  

 eksisterer et tillidsfuldt forhold mellem CSCE-stormagterne.
En konflikt  

 mellem Ungarn og Rumænien omkring det ungarske mindretal i Rumænien kunne  

 måske nok søges begrænset på denne måde, men som det blandt andet har vist  

 sig med den græsk-tyrkiske konflikt over Cypern, er det ingenlunde sikkert,  

 at det vil kunne føre til en varig løsning af konflikten.
Langt vanskeligere  

 vil det være, hvis en europæisk stormagt direkte er involveret i en konflikt.  

 Den første store krise ville således kunne få et sådant system til at bryde  

 sammen.
Et kollektivt sikkerhedssystem i Europa Et endnu mere vidtgående skridt vil være etablering af et egentligt  

 kollektivt sikkerhedssystem i Europa.
Herved forstås et system, hvor en  

 eventuel angriber på forhånd må regne med at blive mødt af de øvrige  

 medlemmer af systemet, som har forpligtet sig til at komme den angrebne til  

 hjælp.
Ingen er på forhånd udset til at være angriber, men alle er potentielt  

 hinandens fjender.
Der er derfor heller ingen faste alliancer.
En alliance  

 opstår først ved opkomsten af en angriber.
Et sådant kollektivt sikkerhedssystem ville kunne råde over en række  

 midler rækkende fra økonomiske og andre former for sanktioner til indsættelse  

 af militær magt.
I et regionalt system må økonomiske sanktioner uden militær  

 blokade imidlertid antages at have ringe betydning, da sådanne for at være  

 effektive må være globalt accepteret.
De historiske erfaringer med kollektive sikkerhedssystemer (Folkeforbundet  

 og FN) er lidet lovende.
Naturligvis kan hertil bemærkes, at det skyldes, at  

 de begge har virket under internationale vilkår præget af udbredt mistillid  

 mellem de større magter og i tider, hvor militære midler blev tillagt en  

 afgørende betydning for løsning af staternes nationale sikkerhedsproblemer.
I  

 dag synes situationen at være en anden, men det ændrer ikke ved, at der er  

 grund til dyb skepsis med hensyn til et sådant systems funktionsduelighed.  

 Det skyldes, at der er en tendens til, at enten er medlemmerne af et sådant  

 system enige, og det anvendes da ikke; eller også er de ikke enige, og det  

 kommer muligvis endog til en direkte aggression, og i så fald eksisterer ikke  

 længere det kollektiv, som skal skabe sikkerhed.
Det grundlæggende problem for funktionen af kollektive sikkerhedssystemer  

 er, at det, for at de kan være effektive, kræves, at en stormagt vil lade sig  

 nedstemme i sager, som den anser af betydning for sine nationale  

 sikkerhedsinteresser.
I FN-konstruktionen er der søgt at tage højde for dette  

 forhold ved at give stormagterne, dvs. de permanente medlemmer af  

 sikkerhedsrådet, vetoret.
I praksis har dette imidlertid ført til, at  

 sikkerhedsrådet ikke hidtil har kunnet opfylde sin fredshåndhævende funktion.  

 Som man har kunnet se det i forbindelse med Irak-Kuwait-krisen, giver det  

 forbedrede forhold mellem supermagterne mindre mulighed for, at små og  

 mellemstore stater (i dette tilfælde Irak) kan spille på  

 supermagtsmodsætningen.
Umiddelbart kan muligheden for konfliktbilæggelse ad  

 denne vej derfor synes øget, men måske er der kun tale om eengangsforeteelse.  

 Der er endvidere fortsat et stykke vej fra de med henblik på Golfsituationen  

 vedtagne FN-resolutioner og til anvendelse af væbnet magt i FN-regi med  

 henblik på at genoprette status quo.
Det synes i den forbindelse værd at nævne, at en forudsætning for, at CSCE  

 vil kunne udgøre en troværdig ramme for løsning af konflikter landene  

 imellem, vil være, at CSCE-landene også i et vist omfang over for omverdenen  

 vil være i stand til at optræde samlet.
Udsoningen mellem Øst og Vest og den  

 højere grad af bekendelse til et fælles sæt af normer og værdier må skabe nye  

 forudsætninger for, at europæerne kan optræde samlet over for omverdenen.
For de vestlige lande ville etableringen af et kollektivt sikkerhedssystem  

 på bekostning af NATO rejse alvorlige problemer.
Som nævnt i de tidligere  

 afsnit må NATO fortsat antages at være nødvendig for at afbalancere  

 Sovjetunionen militært, hvilket indebærer fortsat amerikansk militær  

 tilknytning til Europa, samt for at skabe en sikkerhedspolitisk ramme om et  

 forenet Tyskland.
Desuden ville et kollektivt sikkerhedssystem, hvor  

 NATO-alliancen var ophævet, give Sovjetunionen, som den største militære magt  

 på det europæiske kontinent, en mulighed for at spille de vestlige lande ud  

 mod hinanden, og ville muligvis kunne føre til et nyt magtpolitisk spil  

 mellem Øst og Vest, primært om Tysklands sikkerhedspolitiske placering.
Hvad  

 man fra vestlig side netop har opnået ved at få sovjetisk accept af tysk  

 NATO-medlemskab, ville dermed kunne være tabt på ny.
Selv om CSCE ikke vil kunne skabe sikkerhed - det kan kun stater  

 eller alliancer - vil CSCE alligevel være vigtig, idet det kan bidrage til at  

mindske behovet for at skabe sikkerhed.
Manglende viden om andre  

 staters adfærd og hensigter er i mange tilfælde afgørende for, om konflikter  

 udvikler sig til krig.
Gennem udbygning af samarbejdet inden for CSCE,  

 herunder etablering af kooperative sikkerhedsstrukturer, vil CSCE kunne  

 bidrage til at fjerne sådanne usikkerhedsfaktorer.
I forholdet mellem CSCE og NATO er det ikke et spørgsmål om et  

 enten-eller, men om et både-og.
FN og NATO har eksisteret parallelt, om end  

 på hver sit niveau.
Det samme vil NATO og et kooperativt sikkerhedssystem  

 inden for rammerne af CSCE kunne gøre.
CSCE vil ikke overtage NATOs rolle,  

 men en udbygning af CSCE til et forpligtende sikkerhedspolitisk samarbejde  

 vil kunne fylde nogle af de huller, som er opstået efter de skete  

 forandringer i Central- og Østeuropa.
NATO vil i den forbindelse måske nok  

 træde noget i baggrunden, men uden NATO vil en sådan udbygning savne den  

 nødvendige stabilitet.
4. c.
De europæiske Fællesskaber Den sikkerhedspolitiske dimension af den vesteuropæiske integration var  

 et centralt element i tænkningen omkring Fællesskabernes grundlæggelse,  

 hvilket fremgår af præamblen til traktaten for den europæiske kul- og  

 stålunion fra 1951, hvori det hedder: »gennem opbygning af et økonomisk  

 fællesskab at nedlægge den første grundsten til et videregående og uddybet  

 fællesskab mellem befolkninger, der i lange tider har været splittet af  

 blodige stridigheder; og at skabe det institutionelle grundlag, der kan være  

 retningsgivende for en fremtidig fælles skæbne«, og ligeledes af  

 Romtraktatens ord om ved »forening af de økonomiske kræfter at bevare og  

 styrke freden og friheden.« Hvor upåagtet og selvfølgeligt det end kan forekomme i dag, er det en  

 vigtig sikkerhedspolitisk følge af efterkrigstidens vesteuropæiske  

 integration, at grundlæggernes intention er realiseret så vidt, at  

 voldsanvendelse og militær rivalisering mellem EFs medlemsstater i dag  

 forekommer utænkelig.
I den forstand er dette aspekt af medlemskabet blevet  

 en hjørnesten i EF-landenes sikkerhedspolitik.
Den nye europæiske udvikling rejser endnu uafklarede spørgsmål om EFs  

 rolle i en europæisk sikkerhedsorden.
De berører integrationens retning og  

 omfang - og dermed selvfølgelig også spørgsmålet om medlemskredsens  

 størrelse.
Det diskuteres, om en hurtigt fremadskridende integration i EF vil  

 være til skade for udviklingen i det fælleseuropæiske samarbejde og cementere  

 eksistensen af et 1. klasses Europa i vest og et 2. klasses Europa i øst.
Frygten for, at en videregående integration i EF vil medføre en  

 fortsættelse af den hidtidige opdeling af Europa, har givet anledning til at  

 spørge, om EF skal standse op i sine bestræbelser på integration i dybden med  

 henblik på foruden EFTA-landene at få de central- og østeuropæiske lande med  

 i en integration i bredden, og så først på et senere tidspunkt gå videre med  

 en uddybning af integrationen.
En anden udviklingsmulighed ville være et  

 splittet Europa af 1914 i stedet for af 1992; at Europa af i går måske ikke  

 vil blive efterfulgt af morgendagens Europa, men af Europa af i forgårs.
Det store spørgsmål er naturligvis, om det i den videre udvikling vil  

 lykkes at forlige de mange modstridende hensyn, som uvægerlig vil gøre sig  

 gældende.
Uanset svaret på dette spørgsmål synes een ting at stå klart:  

 Vesteuropa vil blive nødt til at prioritere sine fremtidige forbindelser med  

 Central- og Østeuropa højt.
Et integreret Europa eller et splittet Europa? EF-samarbejdets dynamik i de seneste år og de vesteuropæiske landes  

 velstand og teknologiske fremskridt har trukket de central- og østeuropæiske  

 lande vestpå og været en af drivkræfterne i det østeuropæiske opbrud.
Den  

 vesteuropæiske model er tillokkende for central- og østeuropæerne, og frem  

 for at skabe en uvis paneuropæisk orden ønsker de fleste at »vende  

 tilbage til Vesten« og er interesserede i tilknytning til EF-systemet og  

 i senere at komme med i EF.
Indtil for nylig hindrede det militære og  

 ideologiske modsætningsforhold de europæiske lande i at nærme sig hinanden.  

 Nu hvor modsætningerne svækkes, er det især de store  

udviklingsforskelle mellem Øst- og Vesteuropa, der kan vanskeliggøre  

 tættere kontakter og øget samarbejde. Økonomisk og social udvikling i  

 Central- og Østeuropa er blevet et hovedpunkt på den europæiske dagsorden.  

 Meget tyder på, at EF bliver en af hovedaktørerne i den forbindelse.
 Hvordan det vil gå med integrationsbestræbelserne under belastningen fra  

 denne store og hastende opgave, er det muligt at vide, men formentlig vil  

 udviklingen forløbe inden for et spektrum, der beskrives af følgende to  

 muligheder:
I den første mulige udvikling gås der ud fra en fortsat integration mellem  

 de tolv.
Dette anses som en forudsætning for, at Vesteuropa kan klare sig i  

 konkurrencen med USA og Østasien, og for at det kan påtage sig den  

 fælleseuropæiske stabiliseringsopgave.
Der etableres en økonomisk-monetær  

 union ledende frem til en politisk union.
Også det nuværende EPS uddybes i  

 denne forbindelse.
Integrations graden i dette udviklingsforløb  

 bestemmes i et spændingsfelt mellem »føderalister« og  

 »nationalister«.
I en EF-union med føderalt præg træffes  

 beslutningerne af fælleseuropæiske, demokratisk valgte forsamlinger, medens  

 de i en union efter modellen »nationernes Europa« træffes af  

 regeringerne i EFs ministerråd.
Ganske vist taler Europa i denne model nok  

 med »een stemme«, men grundelementet er til forskel fra den  

 føderale model stadig nationalstaten.
I den anden side af spektret støder integrationen i dybden på så megen  

 modstand og skepsis, at den går i stå.
Tyskland er optaget af opgaver i  

 forbindelse med foreningen, Storbritannien er tilbageholdende, EFTA-landene  

 bevæger sig mod optagelse i EF.
Presset vokser for udvidelse i bredden frem  

 for i dybden, og nye medlemmer optages.
Det viser sig, at Fællesskabets  

 institutioner fungerer dårligt efter en udvidelse med lande, hvis  

 udviklingsniveau, økonomiske traditioner og internationale orientering  

 adskiller sig fra de hidtidige medlemslandes.
I værste fald får man 1914 i  

 stedet for 1992, og Europa glider tilbage til tidligere tiders rivalisering  

 og politiske alliancedannelser mellem de europæiske magter.
Den fremherskende politiske holdning til disse to udviklingsmodeller er,  

 at integrationen bør søges fremmet, mens splittelsesrisikoen må søges undgået  

 ved hurtig handling.
Dette rummer selvsagt et dilemma, fordi det ideelt set  

 kræver integration både i dybden og i bredden på samme tid.
Et af forsøgene  

 på at løse dette dilemma er Jacques Delors' såkaldte Brugge-formel, der  

 anbefaler, at åbningen og de nye kontakter til Øst ledsages af en forcering i  

 det vestlige integrationstempo.
Dette gør udtryk som »Europa med  

 forskellige hastigheder« og »variabel geometri« mere aktuelle  

 end nogen sinde, om end med den forskel fra den tidligere anvendelse af  

 udtrykkene, at det ikke er den interne udvikling i EF, der sigtes til, men  

 derimod forholdet mellem EF og Central- og Østeuropa.
Der har også været talt  

 om et Europa organiseret i koncentriske cirkler, hvor EF udgjorde  

 kerneområdet.
Uddrager man hovedtrækkene i tankegangen bag denne præference,  

 præsenterer de sig omtrent således:
Hovedtræk af integrationspræferencen Eftersom fremtidens sikkerhedspolitik i høj grad må forventes ført med  

 økonomiske midler og på basis af teknologiske fremskridt, er der brug for et  

 EF med uddybet integration, der kan løfte den opgave dels at sikre sin egen  

 økonomiske basis, dels at formidle økonomisk og teknisk bistand til andre  

 lande.
Opgaven er i de første faser primært at gennemføre en nyorientering af  

 EF mod Central- og Østeuropa under udnyttelse af alle forhåndenværende  

 samarbejdsmuligheder med det perspektiv, at disse lande i en senere fase kan  

 blive medlemmer af Fællesskaberne.
Desuden skal EF kunne bistå med økonomisk  

 og social udvikling i blandt andet Mellemøsten og Nordafrika og så vidt  

 muligt afværge, at sikkerhedspolitiske risici breder sig fra disse områder,  

 hvor det sociale og demografiske pres kan skabe store problemer.
Disse  

 opgaver skal helst kunne løftes samtidig med, at behovet for udvikling i EFs  

 egne fattigste områder tilgodeses.
Central- og østeuropæisk interesse i et økonomisk stærkt EF med  

 overnationale strukturer For central- og østeuropæernes vedkommende synes der at foreligge en bred  

 interesse i, at de tolv styrker deres økonomiske og udenrigspolitiske  

 handleevne.
Derved bliver EF en mere tiltrækkende partner i genopbygningen af  

 de østeuropæiske samfund.
Fastholdelse af Vesteuropa som et vækstområde menes  

 at skabe de bedste udsigter for at gennemføre reformerne i Central~ og  

 Østeuropa og forandringerne i Europa som helhed, selv om der utvivlsomt  

 bliver tale om en proces karakteriseret ved store uligheder og mange  

 konflikter, blandt andet forårsaget af at forventningerne til EF på kort og  

 mellemlangt sigt næsten ikke kan undgå at blive i det mindste delvis skuffet.
Hvis man omvendt snarere bevægede sig i retning af et mere splittet Europa  

 med det formentlige tab i politisk og økonomisk dynamik, som det måtte  

 antages at indebære for EF-området, ville perspektivet og ønskværdigheden for  

 østeuropæerne af integration i en senere fase let kunne blegne.
Endelig mener  

 mange, heriblandt også flere østeuropæiske kommentatorer, at der vil gå en  

 række år, før deres samfund overhovedet har skabt sociale, økonomiske og  

 tekniske strukturer, som meningsfuldt vil tillade en begyndelse af  

 integrationsprocessen for deres vedkommende.
Forudsætningen for denne holdning, der naturligvis ikke er den eneste, er,  

 at den vesteuropæiske integration i EF parres med en udstrakt grad af åbenhed  

 over for de central- og østeuropæiske lande.
Det er formentlig til dels  

 sådanne overvejelser over tidsplan og muligheder, som ligger bag  

 premierminister Margaret Thatchers Aspen-tale i august 1990, hvor hun  

 foreslog at udvide EF med de central- og østeuropæiske lande, som måtte ønske  

 det, når demokratiet har slået rod, og når deres økonomier har  

 nået et niveau, der muliggør medlemskab.
I samme tale gav hun dog også udtryk  

 for, at man ville gøre det vanskeligere for østeuropæerne at blive medlemmer,  

 hvis man gav mere og mere magt til stærkt centraliserede institutioner.
De central- og østeuropæiske lande er imidlertid ikke kun interesseret i  

 et økonomisk stærkt EF.
EFs integration har en selvstændig betydning for dem.  

 De overnationale strukturer vil således indebære en mindre risiko for, at de  

 central- og østeuropæiske lande bliver ensidigt afhængige af et økonomisk  

 stærkt Tyskland i forbindelse med genopbygningen af deres økonomier.
EFs  

 overnationale strukturer vil desuden kunne udgøre et værn mod tilbagefald i  

 Central- og Østeuropa til fortidens nationalt betonede konflikter.
Dels  

 forestiller man sig, at den vesteuropæiske integration måske kan spille en  

 rolle som forbillede, dels er tanken, at en koordineret EF-politik i højere  

 grad end en vestlig udenrigspolitik overvejende præget af nationalstatslige  

 interesser vil kunne have en krisedæmpende virkning og hjælpe til at styre i  

 den rigtige retning, hvis konflikter skal løses.
Endelig har det mere end en  

 gang været antydet, at det også vil være i central- og østeuropæernes  

 interesse, at vesteuropæerne i en tid præget af betydelig uvished har en  

 central ramme, hvor de kan formulere og koordinere deres sikkerhedspolitiske  

 interesser og dermed blive en stabil og forudsigelig samarbejdspartner på  

 dette område såvel som på det økonomiske.
5. Danmarks stilling Det forhold, at den militære konfrontation i Europa er under opløsning,  

 har medført, at Danmark ikke mere er en frontlinjestat; at det strategiske  

 varsel er blevet betydeligt forlænget; at magtforholdene i Østersøområdet er  

 forandrede; og at Danmark ikke længere kan hævdes at udgøre et  

 sikkerhedspolitisk særtilfælde i et særligt nordisk  

 »lavspændingsområde« med deri begrundede specielle vilkår for  

 medlemskabet af den atlantiske alliance.
Også Centraleuropa ser nu ud til at  

 blive et lavspændingsområde, og det bliver vanskeligere at argumentere for  

 danske særvilkår i kraft af en særlig nordisk lavspænding.
Sammenholdt med at alliancens strategi efter alt at dømme vil blive ændret  

 i de kommende år, kan alt dette komme til at medføre forandringer i det  

 eksisterende samarbejde inden for Enhedskommandoens område og med de lande,  

 som har afsat forstærkningsstyrker til dansk område.
En nedtoning af det  

 transatlantiske samarbejde i alliancen vil dertil kunne indvirke på de  

 sikkerhedspolitiske bånd mellem Danmark, Færøerne og Grønland.
 Udviklingen indebærer krav om dansk stillingtagen til nye problemer og om  

 at yde et konstruktivt bidrag til sikkerheden i et Europa, der ikke længere  

 er paralyseret af Øst-Vest-modsætningen.
I de perioder, hvor Europa har været splittet mellem flere rivaliserende  

 magtcentre, og hvor Tyskland har været ekspansivt, har forholdet til Tyskland  

 i kraft af Danmarks geografiske placering været hovedproblemet for dansk  

 udenrigspolitik.
Hvis Europa på ny blev afgørende splittet, hvilket i den  

 nuværende opbrudsfase ikke helt kan udelukkes, ville dette problem igen kunne  

 dukke op.
Men som udsigterne for Europa tegner sig for øjeblikket, vil de  

 krav, vi kan blive stillet over for i den nye fase af dansk udenrigs- og  

 sikkerhedspolitik, næppe i første række være afledt af en enkelt magts  

 styrke, hverken Sovjetunionens eller Tysklands.
Snarere end at være betinget  

 af naboskabet til Tyskland kan Danmarks sikkerhedspolitiske interesser under  

 disse forudsætninger forventes at blive bestemt af et kooperativt europæisk  

 og internationalt systems udformning og funktion.
Danmarks specifikke interesse som en mindre stat er derfor at bidrage til  

 opretholdelse og udvikling af organisationsformer, som sikrer landet en  

 solidt funderet placering i et bredt internationalt samarbejde.
Herved vil  

 Danmark både kunne yde et bidrag til stabiliteten i Europa og samtidig  

 mindske risikoen for ensidig afhængighed af enkelte større magter eller for  

 at blive kastebold mellem disse i et Europa af 1914-tilsnit.
Den  

 internationale struktur, Danmark må antages at skulle tilpasse sig i de  

 kommende år, vil formentlig i betydelig grad være præget af internationale  

 organisationer og fora, især EF, NATO og CSCE.
Denne struktur lægger  

 naturligvis begrænsninger på os, ligesom afhængighed af een eller flere  

 enkeltstater ville gøre, men den vil også kunne give indflydelsesmuligheder.  

 Det er et åbent spørgsmål, om Danmark vil få større bevægelsesfrihed i en  

 sådan ny sikkerhedsorden end i den gamle.
Sikkerhedspolitisk indebærer disse forhold fortsat dansk interesse i en  

 form for bredt militært samarbejde med amerikansk deltagelse, som NATO indtil  

 videre udgør den naturlige ramme for.
I tilfælde af, at NATO skulle blive  

 opløst, måtte der med den temmelig pessimistiske vurdering af den ultimative  

 sikkerhed i kollektive sikkerhedssystemer, som er gjort i det foregående,  

 antages at være stærke incitamenter for Danmark til at deltage i etableringen  

 af et eventuelt afløsningsarrangement for NATO.
Det er dog ikke sikkert, at  

 det ville blive nogen let sag at skabe et sådant.
Bortfaldet af en fælles,  

 klart defineret fjende medfører en tendens til »nationalisering« af  

 sikkerhedspolitikken og svækker mulighederne for fælles politik og strategi.  

 Der er dog også en modtendens i retning af politisk, økonomisk og militær  

 integration i EF (EPS) og WEU.
Begge udviklingsmuligheder synes således åbne  

 for tiden.
Om der også, hvis spørgsmålet skulle blive aktuelt, ville være  

 noget at vælge imellem, er et andet spørgsmål.
Danmarks stilling i en ny europæisk sikkerhedsorden kan endvidere  

 forventes afgørende præget af arbejdet i CSCE.
En udbygning af CSCE  

 forekommer hensigtsmæssig set fra en dansk synsvinkel.
For det første fordi  

 CSCEs organiseringsform i almindelighed tilgodeser de mindre lande; for det  

 andet fordi en udbygning af strukturer med henblik på fredelig  

 konfliktbilæggelse generelt er i de mindre landes interesse; for det tredje  

 fordi en række lande i Danmarks nærhed, som ikke er med i EF og NATO,  

 deltager i dette samarbejde (Sverige, Finland og Polen); for det fjerde fordi  

 Danmark traditionelt har haft en temmelig markant profil i CSCE, eksempelvis  

 inden for den menneskelige dimension, hvilket blandt andet afspejledes i  

 afholdelsen af CHD-mødet i København i juni 1990. Med udgangspunkt i denne  

 position vil Danmark også fremover i forbindelse med udbygning af CSCE kunne  

 søge at opretholde en i forhold til landets størrelse ganske fremtrædende  

 placering.
Endvidere er en styrkelse af Danmarks bilaterale kontakter til  

 andre små europæiske lande både en opgave og en interesse i den nye  

 sikkerhedspolitiske situation.
Endelig kalder et nyt sikkerhedspolitisk mønster på en overvejelse om det  

 danske forsvars rolle.
Det vil eventuelt kunne komme på tale, at også Danmark  

 må kunne yde et militært bidrag i FN- eller CSCE-sammenhæng, respektive i  

 NATO-ramme kunne indgå i eller være vært for multinationale styrker.
Hvad der  

 end konkret kan blive tale om, vil såvel de allerede håndgribelige  

 forandringer som uvisheden om den fremtidige udvikling indebære en ændring af  

 forestillingerne om det danske forsvars indretning og opgaver.
6. Sammenfatning På grundlag af overvejelserne i det foregående kan der anstilles nogle  

 sammenfattende betragtninger over karakteren af en ny europæisk  

 sikkerhedsorden.
Den fremtidige europæiske sikkerhedsorden bliver efter alt at dømme en  

 kompleks struktur med mange indbyrdes forbundne lag og institutioner.
Denne  

 mangfoldighed kan om alt går vel tjene til fleksibelt at afstemme  

 interesserne på forskellige niveauer mellem enkeltstater og grupper af  

 stater.
Allerede på den militære sikkerheds område har staterne vidt  

 forskellige problemer og interesser, men dertil kommer alle de  

 sikkerhedspolitiske problemer, som kan bestemmes ud fra den brede opfattelse  

 af begrebet sikkerhed.
Dette gør i sig selv, at det kan være praktisk at have  

 forskelligt sammensatte fora med hver deres opgaver og muligheder.
Den nye sikkerhedsorden vil ikke være perfekt.
Absolut sikkerhed findes  

 ikke - heller ikke mellem de europæiske stater indbyrdes.
En given  

 sikkerhedsorden vil kunne løse nogle sikkerhedsproblemer, men vil til  

 gengæld skabe andre.
Det er karakteristisk, at truslen mod de enkelte  

 landes sikkerhed er blevet mere diffus eller mere bredspektret.
Derfor kan  

 det vise sig at blive et hovedproblem i den nye struktur, at der vil være  

 generel usikkerhed med hensyn til, om den varetager de forskellige interesser  

 godt nok.
Alle vil kunne pege på områder, hvor de føler sig usikre og ikke  

 føler deres interesser fuldt tilgodeset.
Selv om megen usikkerhed og ustabilitet fortsat vil kunne opstå inden for  

 det europæiske kontinent, synes risikoen for en europæisk storkrig at været  

 blevet betydeligt mindsket i det seneste par år.
En CFE-aftale og en  

 fortsættelse af disse forhandlinger med henblik på en CFE-2-aftale vil  

 yderligere kunne stabilisere den militære situation i Europa og mindske  

 mulighederne for større offensive operationer og overraskelsesangreb.
I det foregående har der været talt forholdsvis lidt om kernevåbnenes  

 rolle i den fremtidige sikkerhedsorden.
Dette spørgsmål, som blot for få år  

 siden optog den største plads i manges overvejelser om sikkerhed, synes under  

 det seneste års voldsomme politiske forandringer at være gledet mere i  

 baggrunden.
Der er dog ingen tvivl om, at kernevåbenafskrækkelsen også i  

 fremtiden vil spille en betydelig rolle i den europæiske sikkerhedsorden.  

 Snarere end at være en politik er den et grundvilkår for  

 sikkerhedspolitikken.
En balanceret kernevåbenafskrækkelse, som blandt andet  

 indebærer en fortsat men mindre vægt på visse typer af kernevåben stationeret  

 i Europa, vil også fremover være et grundlag for stabilitet i Europa.
Det seneste års mest afgørende politiske ændringer i Europa er opløsningen  

 af det sovjetiske herredømme i Østeuropa og Tysklands forening.
Tysklands  

 samling og generhvervelse af den fulde suverænitet indebærer en magtpolitisk  

 forskydning i Europa.
Mange års stabilitet og demokratisk udvikling i  

 Forbundsrepublikken samt Tysklands fortsatte militære, politiske og  

 økonomiske integration i NATO og EF betyder imidlertid, at der næppe er grund  

 til at se med frygt eller bekymring på denne ændring af det europæiske  

 landkort.
Tysk enegang såvel militært som politisk-økonomisk synes i dag  

 hverken praktisk mulig eller politisk tænkelig.
Langt mere synes tyskerne,  

 som i 40 år på den mest direkte måde har måttet leve med følgerne af Europas  

 deling, at være særdeles bevidste om den forsigtighed, som kræves for at  

 undgå, at den nyvundne enhed og selvstændighed anfægtes.
Hvad angår Sovjetunionen, udgør den i dag ikke så meget et militært  

 sikkerhedsproblem for Vesten.
Snarere er den at betragte som en  

 usikkerhedsfaktor.
Usikkerheden vedrører stabiliteten af de igangværende  

 interne reformer og af den nuværende udenrigspolitiske kurs, og mere  

 grundlæggende Sovjetunionens fremtid som samlet stat.
Mere og mere tegner der  

 sig billedet af, at Sovjetunionen vil kunne blive omdannet til et løst  

 statsforbund eller opløst i en række selvstændige stater, men med stor  

 usikkerhed med hensyn til, om dette vil kunne ske uden anarki og borgerkrig.
Med tilstedeværelsen af den nævnte generelle usikkerhed vil det være  

 vigtigt ikke at svække de institutioner, dvs. i første række NATO, som har  

 betrygget de vestlige landes sikkerhed i de sidste 40 år og har medvirket  

 til, at Sovjetunionen ikke har kunnet omsætte sin militære opbygning i større  

 politiske gevinster.
Risikoen for et storstilet sovjetisk angreb mod  

 Vesteuropa er blevet stadig mere beskeden, men truslen om magtanvendelse til  

 politisk intimidering lader sig forholdsvis let genoplive.
NATO er fortsat  

 nødvendig for at kunne afbalancere og fungere som et krisestyringsinstrument  

 i forhold til destabiliserende udviklinger i Sovjetunionen.
Desuden skaber  

 NATO en integrerende ramme for det forenede Tyskland og for USAs tilknytning  

 til forsvaret af Vesteuropa.
Passende ændringer af NATOs styrkesammensætning  

 og strategi må følge af det ændrede europæiske politiske mønster og vil  

 desuden skulle sikre, at NATO ikke giver anledning til følelse af usikkerhed  

 i Sovjetunionen.
Ud over den vigtige funktion at opretholde et element af stabilitet og  

 kontinuitet vil hverken kernevåbenafskrækkelsen eller NATO dog formentlig  

 kunne bidrage meget til at neutralisere de mest sandsynlige kilder til  

 ustabilitet i Europa: nationalisme i Østeuropa, konflikter som følge af  

 økonomiske forskelle mellem Øst og Vest, problemer vedrørende grænser og  

 mindretal samt vedrørende flere multinationale staters forfald.
At bidrage  

 til mindskelse eller løsning af disse problemer vil i første række være en  

 opgave for fælleseuropæiske institutioner eller institutioner med en  

 fælleseuropæisk rækkevidde, hvilket indebærer, at især CSCE og EF må antages  

 at få en fremtrædende rolle.
CSCE vil fremdeles primært være et politisk forum, som fortsat vil skulle  

 bidrage til at sikre efterlevelsen af menneskerettighederne og demokratiske  

 grundprincipper, hvor disse endnu ikke måtte være virkeliggjort.
Men CSCE må  

 i stigende grad også forventes at blive de central- og østeuropæiske landes  

 forum til at sætte fokus på problemer omkring manglende åbenhed fra vestlig  

 side over for disse landes mennesker, varer og tjenesteydelser.
Med sin brede ramme er CSCE med til at garantere, at Sovjetunionen vil få  

 sine interesser respekteret i det fremtidige Europa.
Desuden kan et udbygget  

 CSCE-samarbejde bidrage til en politisk betryggelse af de central- og  

 østeuropæiske landes sikkerhed, samtidig med at et  

 CSCE-konfliktforebyggelsescenter og muligvis på længere sigt fredsbevarende  

 styrker underlagt et CSCE-sikkerhedsråd vil kunne virke i forhold til  

 konflikter, der måtte udspringe fra denne region.
Hvorvidt dette i givet fald  

 vil fungere efter hensigten, er det imidlertid vanskeligt at vurdere.
Et  

 udbygget CSCE vil udgøre et supplement til NATO, men som forsvarsalliance er  

 NATO af en helt anden karakter end den form for sikkerhedsarrangement, der  

 kan etableres inden for CSCE.
CSCE kan således ikke selv skabe sikkerhed, men  

 kan derimod mindske behovet herfor ved at bidrage til først og fremmest at  

 øge parternes kendskab til hinandens intentioner og adfærd.
Opbygningen af nye fælleseuropæiske institutioner i en så omskiftelig tid  

 som den nuværende er imidlertid en kompliceret affære.
Den forudsete  

 udbygning af CSCE har som en af sine forudsætninger den eksisterende  

 Sovjetunion, og omfattende forandringer af dennes opbygning og adfærd vil  

 fundamentalt kunne ændre grundlaget for det videre forløb af processen.
EF vil formentlig komme til at udgøre en hjørnesten i den fremtidige  

 europæiske sikkerhedsorden.
Forudsætningen er imidlertid, at EF meget hurtigt  

 integreres yderligere i dybden for at muliggøre en åbning i bredden.
Kun et  

 stærkere, mere integreret EF vil kunne sikre, at det blokopdelte Europa ikke  

 afløses af et splittet Europa præget af magtbalancepolitik og skiftende  

 alliancedannelser.
Og kun et stærkt EF vil kunne løfte den opgave at yde de  

 central- og østeuropæiske lande den nødvendige støtte til genopbygning af  

 deres økonomier, som i en senere fase vil udgøre grundlaget for, at de kan  

 blive medlemmer af EF.
Mange og vanskelige problemer skal imidlertid løses, for at denne  

 udviklingsvej kan realiseres.
Forstærket integration i dybden vil for alvor  

 forudsætte afgivelse af suverænitet på en række af statens kerneområder.
Og  

 acceleration af integrationen i dybden synes kun vanskeligt at kunne forenes  

 med integration i bredden, om end det ikke behøver at indebære manglende  

 åbenhed over for de central- og østeuropæiske lande.
På mange måder udgør EF den kritiske komponent i fremtidens europæiske  

 sikkerhedsorden.
En del forhold vil som nævnt kunne trække i retning af en  

 udvidelse af EFs medlemskreds fremfor integration i dybden.
Skulle denne  

 dynamik vise sig at være stærkest, er der imidlertid betydelig risiko for, at  

 integrationens fredsbevarende virkninger langsomt vil blive svækket.
Men måske kommer den største trussel mod europæisk sikkerhed ikke fremover  

 fra det europæiske område.
Trusler mod europæisk sikkerhed af både militær og  

 politisk-økonomisk karakter synes i stigende grad at ville kunne stamme fra  

 udviklinger uden for Europa.
Det vil derfor blive nødvendigt at overveje,  

 hvorledes Europa, eller de vestlige lande inden for rammerne af enten NATO  

 eller EF eller WEU eller en blanding af disse, eventuelt i fællesskab med  

 Sovjetunionen, kan imødegå sådanne trusler.
Det kan i den forbindelse nævnes,  

 at Japan, som hidtil har ligget i læ af Øst-Vest-konflikten, på det seneste  

 har vist interesse i en tilnærmelse til NATO og CSCE, formentlig for at  

 mindske sin afhængighed af det traditionelle sikkerhedspolitiske samarbejde  

 med USA og for at undgå at blive isoleret i forbindelse med etableringen af  

 et bredere samarbejde mellem Øst og Vest.
Det politiske samarbejde mellem den  

 nordlige halvkugles lande, som man måske her ser de første svage konturer af,  

 vil i givet fald blandt andet skulle udvikles med henblik på at hjælpe  

 tredjeverdenslandene med deres økonomiske og handelsmæssige problemer.
Den nye europæiske sikkerhedsorden vil skulle virke både i forhold til  

 interne europæiske sikkerhedspolitiske risici og til en række ydre trusler.  

 Ingen enkelt overvældende og umiddelbar militær trussel eksisterer længere  

 mod de vestlige landes sikkerhed.
Den nye mangfoldighed af  

 sikkerhedspolitiske risici og de tilsyneladende nye muligheder for at imødegå  

 dem indebærer imidlertid et behov for hurtig udbygning og omformning af  

 eksisterende institutioner.
