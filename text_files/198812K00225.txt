Nr LSF 225 Forslag til Lov om ændring af retsplejeloven (Isolation) Fremsat af Leif Hermann (SF) Carsten Andersen (SF) Margrete Auken (SF)  

 Ingerlise Koefoed (SF) Bjørn Poulsen (SF) Ebba Strange (SF) den 4. april 1989 I lov om rettens pleje, jf. lovbekendtgørelse nr. 567 af 1.
 september 1986, som ændret ved lov nr. 273 af 13. maj 1987, lov nr.
 385 og 386 af 10. juni 1987, lov nr. 420 af 13. juli 1988, lov nr.
730 og 731 af 7. december 1988 og lov nr. 159 af 15. marts 1989, foretages følgende ændringer:
1. § 770 a, stk. 2, affattes således: »Stk. 2. Fuldstændig  

 isolation må ikke finde sted i et sammenhængende tidsrum på mere end 4 uger.  

 Dette tidsrum kan forlænges een gang, såfremt afgørende hensyn til sagens  

 efterforskning gør det absolut påkrævet.« 2. I § 770 b indsættes som stk. 2: »Stk. 2. Isolation i  

 henhold til § 770 a, stk. 2, kan ikke finde sted, såfremt den særlige  

 belastning, indgrebet kan medføre for sigtede, vil kunne påføre denne fysisk  

 eller psykisk skade af forbigående eller varig karakter.
Indtræder risiko  

 herfor under isolationen, vil denne være at ophæve.« Bemærkninger til lovforslaget Almindelige bemærkninger Varetægtsfængsling med isolationsanbringelse har  

 igennem de senere år optaget den offentlige debat om retspolitiske emner.
I  

 sig selv er varetægtsfængsling et betænkeligt brud på princippet om, at ingen  

 er skyldig, før han er dømt, og når hertil lægges den omstændighed, at en  

 varetægtsfængslet fuldstændigt kan isoleres fra omverdenen bortset fra  

 uundgåelige kontakter med forsvarer og fængselspersonale, synes det, som om  

 retssystemet begrundet i efterforskningsmæssige hensyn har fået tildelt en  

 legal reaktionsmulighed med vidtgående konsekvenser af navnlig psykisk  

 karakter, før domfældelse har fundet sted.
Ja, reaktionen vil vel umiddelbart  

 forekomme langt mere brutal, da den set i forhold til den idømte  

 fængselsstraf langt hyppigere er skærpet i kraft af isolationsanbringelsen,  

 idet ca. 26 pct. af alle varetægtsfængslinger knyttes til isolation.
Disse  

 forhold har da også gentagne gange ført til forslag om ændringer af reglerne  

 vedrørende isolationsfængsling.
Folketinget har senest i folketingsåret  

 1983-84, 2. samling, beskæftiget sig med spørgsmålet ved behandlingen af  

 justitsministerens lovforslag nr.
L 80 (se Folketingstidende 1983-84, 2.  

 samling, forhandlingerne sp. 934, 1683, 6778 og 7084, tillæg A sp. 1623,  

 tillæg B sp. 993 og 1117 og tillæg C sp. 553, samt lov nr. 299 af 6. juni  

 1984) og Det Radikale Venstres lovforslag nr.
L 88 (se Folketingstidende  

 1983-84, 2. samling, forhandlingerne sp. 1264 og 1683 og tillæg A sp. 1757).  

 Resultatet heraf fremgår nu af retsplejelovens §§ 770 a-c.
Hensigten med de  

 ændringer, der blev gennemført ved lov nr. 299 af 6. juni 1984, var at  

 begrænse anvendelsen af isolation mest muligt, idet dette hensyn dog skulle  

 afvejes med mulighederne for efterforskning og pådømmelse af forbrydelser.  

 Siden 1984 er den allerede da igangværende tendens til færre  

 isolationsanbringelser fortsat, således at niveauet har stabiliseret sig på  

 omkring 26 pct. af samtlige varetægtsfængslinger.
Der er imidlertid sket  

 nogle væsentlige ændringer i den gennemsnitlige anbringelsestid i isolation.  

 Dette tidsrum har svinget fra 26,8 dage i 1978 til 28,7 dage i 1987. (De  

 talmæssige oplysninger er baseret på oplysninger fra Direktoratet for  

 Kriminalforsorgen.
Her citeret efter Preben Wilhjelms »Tvangsindgreb i  

 Strafferetsplejen 1976-85«, København 1988). Koncentreres interessen om  

 de langvarige isolationsanbringelser, der naturligvis må antages at være  

 særlig skadelige, har procentdelen af samtlige isolationer svinget mellem 8,9  

 og 7,8 (isolationer over 2 måneder). For isolationer fra 4 måneder og opefter  

 synes der efter en nedgang fra 1984-85 at være tale om en svag stigning (op.  

 cit. s. 268). For januar, april og juli kvartaler 1988 er tallene for  

 anbringelse over 2 måneder henholdsvis 24, 33 og 34. Heraf varede een  

 anbringelse 192 dage, een 218 dage, een 220 dage, een 224 dage, een 262 dage,  

 een 265 dage, een 266 dage og een 273 dage.
Een var isoleret i alt i 307  

 dage.
De af Folketinget vedtagne ændringer af retsplejeloven i 1984, jf.  

 ovenfor, synes således ikke at have haft nogen afgørende indflydelse på  

 udviklingen i antallet af isolationsfængslinger eller på spørgsmålet om  

 disses længde.
Isolation er efter forslagsstillernes opfattelse et indgreb,  

 der ikke burde kunne finde sted i et retssamfund.
Den logiske konsekvens af  

 denne holdning ville være at foreslå indgrebet helt afskaffet.
Med  

 Folketingets nuværende sammensætning og med de eksisterende vilkår for den  

 retspolitiske praksis vil et forslag herom imidlertid forekomme som et slag i  

 luften.
Dette lovforslag tager derfor sigte på at foretage en absolut  

 begrænsning af brugen af fuldstændig isolation, således at denne begrænses  

 til maksimalt at kunne udstrækkes til 2 gange 4 uger - denne sidste periode  

 dog kun, såfremt afgørende efterforskningsmæssige hensyn gør det absolut  

 påkrævet.
Derudover foreslås det, at fuldstændig isolation kun kan finde  

 sted, såfremt indgrebet ikke vil kunne påføre den sigtede varig eller  

 forbigående skade af fysisk eller psykisk karakter.
Tidligere justitsminister  

 Erik Ninn-Hansen gjorde sig i Politiken den 28. november 1987 til talsmand  

 for det synspunkt, at isolation ikke skulle kunne finde sted ud over en  

 6-måneders-periode.
Ninn-Hansens overvejelser var øjensynlig påvirket af det  

 forhold, at seks tyrkiske statsborgere, der umiddelbart forinden var blevet  

 idømt langvarige fængselsstraffe, havde siddet isoleret i op til et år, og at  

 en af dem blev sindssyg under de stærkt belastende forhold i  

 isolationscellen.
Forslagsstillerne anser det for ubestrideligt, at isolation  

 og navnlig langvarig isolation har psykiske skadevirkninger og dertil  

 knyttede følger af fysisk og social art.
Herom henvises bl.a. til  

 »Isolation/Varetægt«, Forlaget Hårby, 1980, samt til Ida Koch og  

 Manfred Petersen: »Isolation af Varetægtsfængslede«, i  

 »Retspolitisk Status«, København 1988. Andre retssikkerhedsmæssige  

 forhold i forbindelse med brugen af fuldstændig isolation påkalder sig også  

 opmærksomhed.
Selv om der ikke er lavet systematiske undersøgelser, der  

 viser, hvilken virkning isolationen har på den varetægtsfængslede, tyder en  

 lang række forsvarerudtalelser på, at isolationen tilskynder til tilståelse  

 og virker nedbrydende på den varetægtsfængsledes muligheder for sammen med  

 forsvareren at tilrettelægge sit forsvar.
Et fingerpeg herom gives i Preben  

 Wilhjelms enquete »Dømte om Retssystemet«, København 1987, hvori  

 det anføres, at praktisk talt alle tilståelser under varetægtsfængsling er  

 faldet under isolation.
 Fremmed ret Som det fremgår af nedenstående tabel, er Danmark et af de  

 europæiske lande, der har den mest vidtgående adgang til at isolere  

 varetægtsarrestanter (Wilhjelm: »Tvangsindgreb i Strafferetsplejen  

 1976-85«, København 1988, tabel 14.8, s. 276).
Tabel 14.8: Vilkår for isolationsfængsling i europæiske lande Bemærkninger til de enkelte bestemmelser Til nr. 1 Bestemmelsen halverer det tidsrum, der i dag er gældende, og  

 samtidig sættes en absolut overgrænse for totalisolation, således at denne  

 ikke kan udstrækkes ud over i alt 8 uger.
Såfremt isolationen efter rettens  

 bestemmelse skal finde sted, sker det herefter således, at den første frist,  

 jf. § 770 c, fastsættes til ikke over 2 uger.
Denne frist kan forlænges med 2  

 uger.
Herefter kan der kun ske yderligere forlængelse, såfremt betingelserne  

 i § 770 a, stk. 2, 2. pkt., er til stede.
Det vil sige, at afgørende hensyn  

 til efterforskningen i den sigtedes sag gør en forlængelse påkrævet.
Til nr. 2 Den gældende bestemmelse bibeholdes, men må efter lovforslaget  

 kun antages at få praktisk betydning for så vidt angår delvis isolation.
Den  

 foreslåede tilføjelse i form af et nyt stk. 2 indebærer, at isolation kun kan  

 foretages, såfremt det er lægeligt forsvarligt.
Bestemmelsen betyder videre,  

 at den lægeligt forsvarlige situation skal være til stede under hele  

 isolationen.
