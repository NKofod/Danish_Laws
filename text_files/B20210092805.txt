Bekendtgørelse om gratis vaccination mod COVID-19 I medfør af § 8, stk. 2, § 15, stk. 5, og § 16, stk. 6, § 158, stk. 2 og 3, § 158 b og § 222, stk. 2, i sundhedsloven, jf. lovbekendtgørelse nr. 903 af 26. august 2019, som ændret ved lov nr. 285 af 27. februar 2021, og § 18 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 731 af 8. juli 2019, fastsættes:
Kapitel 1 Programmer for vaccination mod COVID-19 Definitioner og generelle bestemmelser § 1. Denne bekendtgørelse omfatter gratis vaccination mod coronavirussygdom 2019 (COVID-19) inden for det generelle anbefalede offentlige vaccinationsprogram (det generelle vaccinationsprogram mod COVID-19), jf. kapitel 2, og tilvalg af gratis vaccination mod COVID-19 uden for det generelle anbefalede offentlige vaccinationsprogram (tilvalgsordningen), jf. kapitel 3.
 Stk. 2. Ved vaccination i det generelle vaccinationsprogram mod COVID-19 forstås vaccination med en vaccine, som har opnået markedsføringstilladelse fra Europa-Kommissionen, og som indgår i det offentligt anbefalede vaccinationsprogram mod COVID-19.
 Stk. 3. Ved vaccination mod COVID-19 i tilvalgsordningen forstås vaccination mod COVID-19 med en vaccine, som har opnået markedsføringstilladelse fra EU-Kommissionen, og som indgår i et offentligt vaccinationsprogram mod COVID-19, som ikke generelt anbefales af Sundhedsstyrelsen.
 § 2. Regionsrådet skal højst yde vaccination mod COVID-19 til en person efter ét af de offentlige vaccinationsprogrammer mod COVID-19.
 Stk. 2. Er en person berettiget til vaccination efter flere offentlige vaccinationsprogrammer mod COVID-19, kan personen højst vælge et vaccinationsforløb i ét af programmerne.
 § 3. Vaccination efter § 1 skal foretages af en læge, som i henhold til lov om autorisation af sundhedspersoner og om sundhedsfaglig virksomhed har tilladelse til selvstændigt virke som læge, eller af en anden person på lægens ansvar.
Kapitel 2 Det generelle vaccinationsprogram mod COVID-19 Personkreds § 4. Regionsrådet skal i det generelle vaccinationsprogram mod COVID-19 yde gratis vaccination mod COVID-19 til personer, der har bopæl her i landet efter sundhedslovens § 7 eller ret til vaccinationsydelser under ophold i Danmark i medfør af EU-retten eller internationale aftaler i henhold til stk. 2.
 Stk. 2. Ved EU-retten eller internationale aftaler forstås:
1) Europa-Parlamentets og Rådets forordning (EF) nr. 883/2004 om koordinering af de sociale sikringsordninger, 2) Europa-Parlamentets og Rådets forordning (EF) nr. 987/2009 om de nærmere regler til gennemførelse af forordning (EF) nr. 883/2004 om koordinering af de sociale sikringsordninger, 3) Nordisk Konvention om Social Sikring, 4) Aftalen om det Europæiske Økonomiske Samarbejde (EØS-aftalen) med senere ændringer ved afgørelser fra Det Blandede EØS-udvalg, 5) Aftalen mellem De Europæiske Fællesskaber, dets medlemsstater og Schweiz om fri bevægelighed for personer som ændret ved afgørelse nr. 1/2012 vedtaget af Det Blandede Udvalg nedsat i henhold til Aftalen mellem Det Europæiske Fællesskab og dets medlemsstater på den ene side og Det Schweiziske Forbund på den anden side om fri bevægelighed for personer af 31. marts 2012 om erstatning af bilag II til aftalen om koordinering af sociale sikringsordninger, 6) rettigheder som vandrende arbejdstagere efter artikel 45 i Traktaten om Den Europæiske Unions funktionsmåde, og 7) Aftale om Det Forenede Kongerige Storbritannien og Nordirlands udtræden af Den Europæiske Union og Det Europæiske Atomenergifællesskab (2019/C 384 I/01) (Brexit udtrædelsesaftale).
 § 5. Regionsrådet skal i det generelle vaccinationsprogram mod COVID-19 yde gratis vaccination mod COVID-19 til personer med midlertidigt ophold i Danmark af en vis varighed, der ikke har ret til vaccination under ophold i Danmark i medfør af § 4, jf. dog stk. 2.
 Stk. 2. Tilbud om vaccination efter stk. 1 gælder ikke for personer, hvis eneste formål med ophold i Danmark af den visiterende sundhedsperson eller myndighed skønnes at være at opnå vaccination.
Stk. 3. Ved ophold af en vis varighed forstås ophold af mindst 30 dages forventet varighed.
Vaccination kan tilbydes fra opholdets 14. dag.
Rammer og indhold § 6. Vaccination mod COVID-19 tilbydes alle personer nævnt i § 4, stk. 1, og § 5, stk. 1, på vilkår og efter procedurer, som er fastsat af Sundhedsstyrelsen og beskrevet i retningslinjer for håndtering af vaccination mod COVID-19.
Kapitel 3 Tilvalgsordningen Personkreds § 7. Regionsrådet skal i tilvalgsordningen yde gratis vaccination mod COVID-19 til personer, der har bopæl her i landet efter sundhedslovens § 7 eller ret til vaccinationsydelser under ophold i Danmark i medfør af EU-retten eller internationale aftaler i henhold til § 4, stk. 2.
Ordination, information og samtykke § 8. Vaccination i tilvalgsordningen skal ske ved lægelig ordination.
Vaccinationen må alene ordineres til personer inden for vaccinens godkendte anvendelsesområde, og udgangspunktet for lægens vurdering og ordination er vaccinens godkendte produktresume samt vejledninger fra Sundhedsstyrelsen m.v.
 § 9. Ordination skal ske på baggrund af personens informerede samtykke i overensstemmelse med sundhedslovens §§ 15-16, bekendtgørelse nr. 359 af 4. april 2019 om information og samtykke i forbindelse med behandling og ved videregivelse og indhentning af helbredsoplysninger m.v. og de supplerende krav, der følger af stk. 2-4.
Stk. 2. Informationen skal gives ved samtale med en læge.
Information af personen og indhentelse af samtykke til vaccinationen kan ikke delegeres til en medhjælp.
Stk. 3. Informationen skal være egnet til at give personen et grundlag for frit at vælge mellem de tilgængelige vacciner i tilvalgsordningen.
Personen skal altid informeres om alvorlige og sjældent forekommende komplikationer og bivirkninger ved vaccinationen og om, at vaccination efter tilvalgsordningen ikke sker som led i det af Sundhedsstyrelsen generelt anbefalede vaccinationsprogram.
 Stk. 4. Samtykket til vaccination skal være udtrykkeligt og kan gives mundtligt eller skriftligt.
 Stk. 5. Ordination, information og samtykke skal journalføres, jf. § 21, stk. 1, i lov om autorisation af sundhedspersoner og om sundhedsfaglig virksomhed.
Øvrige rammer og indhold § 10. Vaccination mod COVID-19 tilbydes i tilvalgsordningen alle personer nævnt i § 7 på vilkår og efter procedurer, som er fastsat af Sundhedsstyrelsen og beskrevet i retningslinjer for håndtering af vaccination mod COVID-19 i tilvalgsordningen.
Kapitel 4 Personer, der har ret til sygehjælp i Danmark efter EU-retten eller internationale aftaler § 11. For personer, der har ret til vaccinationsydelser i Danmark i medfør af EU-retten eller internationale aftaler, afholdes udgiften til vaccination af den region, hvori den pågældende bor eller opholder sig, jf. sundhedslovens §§ 264 og 265.
 Stk. 2. Refusion af udgifter til vaccination af personer, der er sygesikret til udgift for et andet land, som i medfør af EU-retten eller internationale aftaler skal overføres til det danske sundhedsvæsen, tilfalder den region, der har afholdt udgiften, jf. sundhedslovens § 264, stk. 1, og bekendtgørelse nr. 564 af 29. april 2015 om refusion af offentlige sundhedsydelser og udgifter til visse sociale ydelser i henhold til overenskomster med andre stater eller til EU-retten.
Kapitel 5 Ikrafttræden m.v.
 § 12. Bekendtgørelsen træder i kraft den 20. maj 2021.
 Stk. 2. Bekendtgørelse nr. 636 af 13. april 2021 om gratis vaccination mod COVID-19 ophæves.
