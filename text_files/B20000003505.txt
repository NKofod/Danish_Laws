Bekendtgørelse om diplomuddannelse i  

 informationsteknologi ved ingeniørhøjskolerne (ITD) I medfør af § 2, stk. 7, og § 18 stk. 2, i lov  

 nr. 508 af 30. juni 1993 om åben uddannelse (erhvervsrettet  

 voksenuddannelse) m.v., som ændret ved lov nr. 1050 af 23. december  

 1998, og ved lov nr. 1122 af 29. december 1999, og § 6a i lov om  

 teknika, jf. lovbekendtgørelse nr. 865 af 27. september 1996,  

 fastsættes:
Kapitel 1 Formål, udbud og adgangskrav § 1. Formålet med
IT-Diplomuddannelsen er at kvalificere de studerende til at medvirke ved  

 udvikling og implementering af informationsteknologi i private og offentlige  

 virksomheder.
 Stk. 2. Uddannelsen skal give de studerende faglige  

 forudsætninger for i praktisk sammenhæng at:
 1)	Anvende indsigt i teorier og metoder inden for  

 informationsteknologiens grundlæggende discipliner.
 2)	Benytte viden om sammenhængen mellem forskellige elementer i  

 informationssystemer.
 3)	Deltage i udviklingsprocessen af informationssystemer.
 4)	Kunne vurdere informationssystemers anvendelighed.
 § 2. Uddannelsen udbydes af  

 Ingeniørhøjskolen Københavns Teknikum,  

 Ingeniørhøjskolen Odense Teknikum og  

 Ingeniørhøjskolen Århus Teknikum.
 Stk. 2. Undervisningsministeren kan godkende, at uddannelsen  

 udbydes af andre institutioner.
 § 3. Adgang til uddannelsen er betinget af, at  

 ansøgeren har gennemført en videregående uddannelse af  

 mindst 3 års varighed og har mindst 2 års relevant  

 erhvervserfaring.
Stk. 2. Institutionen kan på grundlag af en individuel  

 vurdering give adgang til uddannelsen for ansøgere, der ikke opfylder  

 betingelserne i stk.1, men som på andet grundlag skønnes at have  

 de nødvendige forudsætninger for at kunne gennemføre  

 uddannelsen.
Kravet om erhvervserfaring kan dog ikke fraviges.
 § 4. En gennemført uddannelse giver  

 ret til betegnelsen ITD (Informationsteknologisk diplomuddannelse).
Kapitel 2 Struktur, varighed og indhold § 5. Uddannelsen er en erhvervsrettet  

 videregående deltidsuddannelse, der udbydes som åben  

 uddannelse.
 Stk. 2. Uddannelsen har et omfang, der svarer til 1  

 studenterårsværk. 1 studenterårsværk er en  

 fuldtidsstuderendes arbejde i et år. 1 studenterårsværk  

 svarer til 60 point i European Credit Transfer System (ECTS point).
Stk. 3. Uddannelsen er sammensat af fagområder og et  

 specialeprojekt.
De enkelte fag og specialeprojektet kan følges  

 enkeltvis.
Uddannelsen skal være afsluttet inden for 6 år.
 § 6. Uddannelsen består af 3 dele:
 1)	Den obligatoriske del udgør mindst 20 ECTS point.
 2)	Tilvalgsdelen udgør mindst 10 ECTS point.
 3)	Specialeprojektet udgør mindst 15 ECTS point og højst  

 20 ECTS point.
 Stk. 2. Den obligatoriske del af uddannelsen omfatter teori og  

 praksis i følgende fag:
 1)	Datamater.
 2)	Operativsystemer.
 3)	Netværk.
 4)	Programmering.
 5)	Databaser.
 6)	Programdesign.
 Stk. 3. Tilvalgsdelen af uddannelsen omfatter fordybelse i  

 gennemgåede fag og/eller undervisning i tilgrænsende fag, f.eks.  

 følgende:
 1)	Test og kvalitetssikring.
 2)	Projektledelse.
 3)	Datasikkerhed.
 4)	Distribuerede systemer.
 5)	Videnbaserede systemer.
 6)	Indlejrede systemer.
 7)	Hardwarebeskrivende sprog.
 8)	Telekommunikation.
 9)	Billedbehandling.
Stk. 4. I specialeprojektet skal den studerende opnå  

 indsigt i sammenhængene mellem de forskellige discipliner samt få  

 mulighed for fordybelse inden for et selvvalgt fagområde.
Det  

 tilstræbes, at specialeprojektet udføres med tilknytning til en  

 virksomhed.
 Stk. 5. I undervisningen indgår i det omfang, det er  

 relevant for det pågældende fagområde, undervisning i  

 miljømæssige problemstillinger og i samspillet mellem  

 forskellige kulturformer.
Kapitel 3 Eksamen § 7. For eksamen, herunder prøveformer,  

 bedømmelse, eksamensbevis, klage over eksamen m.v. gælder  

 reglerne i bekendtgørelse om eksamen ved visse videregående  

 uddannelser under Undervisningsministeriet, bekendtgørelse om  

 censorinstitutionen for visse videregående uddannelser under  

 Undervisningsministeriet (Censorbekendtgørelsen) samt  

 bekendtgørelse om karakterskala og anden bedømmelse.
Kapitel 4 Studieordning § 8. Institutionen fastsætter inden for  

 bekendtgørelsens rammer nærmere regler om uddannelsen i en  

 studieordning.
 Stk. 2. Studieordningen skal indeholde:
 1)	Mål for og indhold af de enkelte fag.
 2)	Omfang af fag og øvrige studieelementer opgjort i ECTS  

 point.
 3)	Rækkefølge af fag inden for det enkelte fagområde  

 samt angivelse af forudsætninger for at påbegynde et fag.
 4)	Eventuelle særlige krav til undervisningsformer defineret som  

 klasseundervisning, forelæsninger, fjernundervisning, øvelser,  

 seminarer, projektarbejde m.v.
 5)	Tidsfrister for gennemførelse af dele af  

 uddannelsen.
 Stk. 3. Det skal af studieordningen fremgå, at  

 institutionen, hvor det er begrundet i usædvanlige forhold, kan  

 dispensere fra de regler i studieordningen, som alene er fastsat af  

 institutionen.
Stk. 4. Inden en studieordning vedtages og ved  

 væsentlige ændringer af studieordningen, tager institutionen  

 kontakt til aftagerrepræsentanter.
Andre udbydere af uddannelsen, jf.  

 § 2, orienteres med henblik på koordinering af uddannelsen.  

 Derudover indhentes en udtalelse fra censorformandskabet, jf.  

 Censorbekendtgørelsen.
 Stk. 5. Ved udstedelse af ny studieordning og ved  

 væsentlige ændringer af studieordningen fastsættes  

 overgangsregler i studieordningen.
 Stk. 6. Studieordningen og ændringer af studieordningen  

 sendes til orientering til censorer, Undervisningsministeriet og relevante  

 uddannelsesinstitutioner.
Kapitel 5 Andre regler § 9. Beståede uddannelseselementer ved en af  

 de institutioner, der udbyder uddannelsen efter denne bekendtgørelse,  

 ækvivalerer de tilsvarende uddannelseselementer, jf. kapitel 2, ved de  

 andre institutioner, der udbyder uddannelsen, jf. § 2, stk. 1 og  

 2.
Stk. 2. Institutionen kan i hvert enkelt tilfælde eller  

 ved regler i studieordningen godkende, at gennemførte  

 uddannelseselementer fra en dansk eller udenlandsk videregående  

 uddannelsesinstitution træder i stedet for uddannelseselementer, der er  

 omfattet af denne bekendtgørelse.
Afgørelsen træffes  

 på grundlag af en faglig vurdering af ækvivalensen mellem de  

 berørte uddannelsesdele.
 Stk. 3. Ved godkendelse efter stk. 1 anses  

 uddannelseselementet for gennemført, hvis det er bestået efter  

 reglerne om den pågældende uddannelse.
§ 10. Undervisningsministeriet kan tillade  

 fravigelse af bekendtgørelsen som led i forsøg.
Samtidig  

 fastsættes forsøgets varighed og rapporteringsform.
 Stk. 2. Ministeriet kan dispensere fra bekendtgørelsen,  

 når det findes begrundet i usædvanlige forhold, bortset fra de  

 tilfælde, der er nævnt i § 3, stk. 2, og § 9.
§ 11. Institutionens afgørelser i henhold  

 til bekendtgørelsen kan indbringes for Undervisningsministeriet,  

 når klagen vedrører retlige spørgsmål.
Klagen  

 indgives til institutionen.
Institutionen videresender klagen til  

 Undervisningsministeriet ledsaget af en udtalelse.
Institutionen giver  

 klageren lejlighed til inden for en frist af 1 uge at kommentere udtalelsen.  

 Kommentarerne medsendes til Undervisningsministeriet.
 Stk. 2. Fristen for at indgive klage efter stk. 1 er 2  

 uger fra den dag, afgørelsen er meddelt klageren.
 § 12. Hvis ikke andet følger af denne  

 bekendtgørelse, gælder reglerne i bekendtgørelse om  

 åben uddannelse.
Kapitel 6 Ikrafttræden m.v.
 § 13. Bekendtgørelsen træder i kraft den 1.  

 februar 2000.
