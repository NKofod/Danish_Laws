Ankestyrelsens principafgørelse U-10-07 om anerkendelse - ulykke - psykisk skade - vidnesituation - arbejdsskade Resume:
 Ankestyrelsen har i principielt møde behandlet denne sag til belysning af, hvilke betingelser, der skulle være opfyldt, for at en psykisk skade kunne anerkendes som en ulykke efter arbejdsskadesikringsloven, når der var tale om en vidnesituation.
 Der er ikke ændret på Ankestyrelsens hidtidige praksis i forhold til anerkendelse af en psykisk skade hos en person, der var vidne til en hændelse, der måtte anses for at være ekstraordinært psykisk belastende for vidnet.
 Et vidne kunne få anerkendt en psykisk skade, når vedkommende i den konkrete situation havde haft en reel oplevelse af, at et fejltrin fra hans side kunne få fatale følger, ikke blot for ham selv, men også for de personer, der enten var direkte aktører eller vidner til hændelsen.
Vidnets handlinger skulle således have betydning for, hvordan situationen ville udvikle sig.
Vidnet skulle befinde sig fysisk tæt på hændelsen, således at vidnet reelt følte sig som en del af situationen.
 Når disse betingelser var opfyldt, kunne hændelsen anses for at være ekstraordinært psykisk belastende for vidnet i noget nær samme grad, som hvis vidnet havde været direkte involveret i hændelsen.
Den hændelse som tilskadekomne var vidne til, skulle opfylde de betingelser, der i øvrigt fulgte af Ankestyrelsens praksis for anerkendelse af en psykisk skade som en ulykke omfattet af arbejdsskadeloven.
Der skulle være tale om en hændelse, der var ekstraordinært psykisk belastende.
Ved denne vurdering blev der i den konkrete situation lagt vægt på styrken, varigheden og traumets karakter, herunder om der havde været tale om livsfare, om tilskadekomne havde følt sig hjælpeløs og på karakteren af en eventuel aggression i den konkrete situation.
 Der skulle være årsagssammenhæng mellem hændelsen og den psykiske skade, hvilket ville sige, at hændelsen/påvirkningen skulle være medicinsk egnet til at forårsage den anmeldte skade.
 Love:
Lov om arbejdsskadesikring - lovbekendtgørelse nr. 154 af 7. marts 2006 - § 5 og § 6 Sagsfremstilling:
Det fremgik af sagen, at tilskadekomne siden 1. februar 2005 havde været ansat som socialpædagog i en skoleklasse med meget belastede børn, der led af DAMP, Asbergersyndrom eller autisme.
Ved den anmeldte hændelse i marts 2005 blev en af tilskadekomnes kolleger truet med en brødkniv mod halsen af en elev på 11 år.
Tilskadekomne opholdt sig i samme lokale og stod ca. 2 meter fra eleven.
Tilskadekomne var bekymret for, om hendes kollega ville blive skadet.
Tilskadekomne sørgede for at få de øvrige elever ud af klasselokalet samtidig med, at hun afværgede, at der opstod panik blandt de øvrige elever.
Afdelingslederen på skolen blev opmærksom på, at der foregik noget i klassen, hvorfor hun gik ned til klassen, hvor hun stillede sig imellem eleven og sikredes kollega og tog brødkniven fra eleven.
Afdelingslederen aftalte med eleven, at han skulle gå ud for at få lidt frisk luft.
Eleven stak af sammen med en kammerat, og der blev organiseret en eftersøgning.
Om eftermiddagen fik hele teamet supervision, og de efterfølgende dage fulgte amtets psykolog op på eleverne.
Tilskadekomne fik konstateret chok og en stresstilstand.
Arbejdsskadestyrelsen gav afslag på anerkendelse af påvirkningen som en ulykke omfattet af arbejdsskadelovgivningen.
Afgørelsen blev påklaget til Ankestyrelsen.
 Afgørelse:
 Ankestyrelsen ændrede Arbejdsskadestyrelsens afgørelse, således at påvirkningen blev anerkendt som en ulykke efter arbejdsskadesikringsloven.
Ankestyrelsen lagde ved afgørelsen om anerkendelse vægt på, at tilskadekomne havde været udsat for en ekstraordinært psykisk belastende påvirkning.
I denne forbindelse lagde Ankestyrelsen særligt vægt på, at tilskadekomne i den konkrete situation havde en oplevelse af, at et fejltrin fra hendes side kunne få fatale følger, ikke blot for hende selv, men i særdeleshed for hendes kollega og de øvrige elever.
Denne oplevelse vurderes til at have været belastende i samme grad, som hvis eleven havde truet tilskadekomne med en kniv.
Ankestyrelsen lagde endvidere vægt på, at tilskadekomne befandt sig meget tæt på eleven, der holdt en kniv mod halsen på tilskadekomnes kollega.
