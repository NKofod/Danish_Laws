 I medfør af §§ 1-3, 5-6 og 9, stk. 2, i lov nr. 214 af 31. maj 1968 om  

 bekæmpelse af enzootisk leukose hos kvæg fastsættes:
 § 1.  Ved enzootisk leukose forstås i denne  

 bekendtgørelse den overførbare form af leukose hos kvæg. (infektion med  

 bovint leukæmi virus).
 Stk. 2.  Som angrebet af enzootisk leukose skal anses:
a.
En kvægbesætning, hvori der hos et eller flere dyr ved undersøgelser  

 foretaget på statens veterinære serumlaboratorium er påvist forandringer, som  

 er karakteristiske for sygdommen, og hvori det må antages, at  

 smitteudbredelse har fundet sted til den øvrige del af besætningen.
b.
Et kreatur, der tilhører eller hidrører fra en besætning, som må anses  

 for at være angrebet af sygdommen.
c.
Et kreatur, hos hvilket der ved undersøgelser foretaget på statens  

 veterinære serumlaboratorium og ved andre undersøgelser foranstaltet af  

 veterinærdirektoratet er påvist forhold, som er karakteristiske for  

 sygdommen.
d.
Et kreatur, der har været i så nøje kontakt med kvæg, som anses for at  

 være angrebet af sygdommen, at smitteoverførsel må antages at have fundet  

 sted.
 Stk. 3.  Som mistænkt for at være angrebet af enzootisk  

 leukose skal anses:
a.
Et kreatur, hvis lymfeknuder er hævede uden samtidig af være ømme.
b.
Et kreatur, der ved slagtning eller obduktion udviser svulstagtige  

 forandringer i lymfeknuder eller organer.
c.
Et kreatur, hos hvilket der ved undersøgelse på statens veterinære  

 serumlaboratorium påvises forandringer, der tyder på infektion med bovint  

 leukæmi virus (lymfocytose og lymfocytinfiltrationer, tvivlsom serologisk  

 reaktion, tegn på tilstedeværelse af virus antigen).
d.
En kvægbesætning, hvori der hos et eller flere dyr er påvist nogen af  

 de under litra a-c nævnte forandringer.
e.
Et kreatur eller en kvægbesætning, der har haft et efter  

 veterinærdirektoratets skøn smittefarligt samkvem med dyr, der anses for at  

 være angrebet af enzootisk leukose eller mistænkes herfor.
f.
Et kreatur eller en kreaturbesætning, som efter veterinærdirektoratets  

 skøn kan være smittet med enzootisk leukose.
 § 2.  Finder en dyrlæge sådanne forhold som anført i §  

 1, stk. 3, litra a, skal han straks underrette kredsdyrlægen eller  

 veterinærdirektoratet.
 Stk. 2.  Såfremt en dyrlæge under udøvelse af kødkontrol  

 eller ved obduktion finder svulstagtige forandringer i lymfeknuder eller  

 organer, skal han i overensstemmelse med derom fra veterinærdirektoratet  

 modtaget instruktion indsende materiale til undersøgelse på statens  

 veterinære serumlaboratorium, der underretter veterinærdirektoratet om  

 resultatet af undersøgelsen.
 Stk. 3.  Såfremt en dyrlæge under udøvelse af  

 laboratoriearbejde finder forhold, der tyder på leukose, skal  

 veterinærdirektoratet straks underrettes.
§ 3.  Til konstatering af mulig forekomst af enzootisk  

 leukose eller som kontrol af frihed herfor kan veterinærdirektoratet efter  

 bemyndigelse fra landbrugsministeriet lade foretage undersøgelse af a. alle kvægbesætninger i et nærmere fastsat område.
 b. kvægbesætninger, der tidligere har været mistænkte for angreb af  

 enzootisk leukose.
 c. oprindelsesbesætninger (besætning hvori dyret er født og besætninger  

 hvori dyret har opholdt sig) for dyr, der agtes indsat på forsøgsstationer,  

 individprøvestationer, tyrestationer eller lignende samlinger af dyr.
Stk. 2.  Det påhviler de stedlige mejerier (herunder  

 mælkeforsyninger, osterier, mælkekonservesfabrikker og andre virksomheder)  

 efter pålæg derom fra veterinærdirektoratet at tilstille kredsdyrlægen en  

 fortegnelse i 2 eksemplarer over de kvægbesætninger, der findes i området,  

 hvori undersøgelser i henhold til stk. 1, a, skal foretages, og fra hvilke  

 mejeriet til stadighed eller lejlighedsvis modtager mælk.
Fortegnelsen skal  

 indeholde angivelse af leverandørernes navne, adresser og leverandørnumre i  

 nummerorden samt for hvert enkelt besætning angivelse af, hvilken dyrlæge der  

 efter leverandørens ønske skal udtage blodprøver.
Samtidig skal mejeriet  

 underrette hver enkelt af dyrlægerne om, i hvilke besætninger han skal udtage  

 blodprøver.
 Stk. 3.  Ejeren (brugeren) af en af stk. 1, a, omfattet  

 besætning, hvorfra der hverken til stadighed eller lejlighedsvis leveres mælk  

 til en mejerivirksomhed, skal rette henvendelse til en nærboende dyrlæge med  

 begæring om at få foretaget blodundersøgelse inden udløbet af den herfor  

 fastsatte tidsfrist.
 § 4.  Veterinærdirektoratet foranlediger, at der i  

 besætninger, der i henhold til § 1, stk. 3, skal anses som mistænkt for at  

 være angrebet af enzootisk leukose, foretages diagnostiske undersøgelser,  

 herunder blodundersøgelser, i fornødent omfang.
Stk. 2.  Når en kreaturbesætning i henhold til § 1, stk.  

 3 anses som mistænkt for at være angrebet af enzootisk leukose, skal ejeren  

 (brugeren), efter at være blevet gjort bekendt med forholdene, sørge for, at  

 intet kreatur fjernes fra besætningen.
Såfremt noget dyr i besætningen viser  

 tegn på leukose, jfr. § 1, stk. 3, litra a, skal der straks tilkaldes en  

 dyrlæge.
Stk. 3.  Såfremt et dyr i en besætning, der skal anses  

 som mistænkt for at være angrebet af enzootisk leukose, dør eller aflives,  

 skal kadaveret leveres til en autoriseret destruktionsanstalt, hvor obduktion  

 skal foretages.
Undtaget herfra er dog ungdyr op til en alder af 12 måneder.
 Stk. 4.  Såfremt de foretagne undersøgelser ikke giver  

 grundlag for at anse besætningen for angrebet af enzootisk leukose, skal  

 veterinærdirektoratet snarest underrette ejeren og dyrlægen herom og om at de  

 i stk. 2 og 3 indeholdte bestemmelser ikke længere er gældende.
 § 5.  Dyrlægerne skal udtage, opbevare og indsende de  

 i denne bekendtgørelse omhandlede blodprøver i overensstemmelse med de  

 anvisninger, der gives dem af veterinærdirektoratet eller serumlaboratoriet.  

 Sammen med blodprøverne skal dyrlægen indsende de fra veterinærdirektoratet  

 eller serumlaboratoriet udsendte følgesedler i behørigt udfyldt stand.
§ 6.  Når der foretages diagnostiske undersøgelser  

 eller udtages blodprøver efter bestemmelserne i denne bekendtgørelse, skal  

 kreaturernes ejer (bruger) uden vederlag yde dyrlægen den nødvendige hjælp.  

 Såfremt dyrene er på græs, skal han efter dyrlægens anvisning samle dem på en  

 sådan måde, at prøverne kan udtages.
Hvis han ikke yder sådan bistand, kan  

 veterinærdirektoratet antage den nødvendige medhjælp for hans regning.
 § 7.  Anses en kvægbesætning i henhold til § 1, stk.  

 2, for at være angrebet af enzootisk leukose, skal ejeren (brugeren), når han  

 fra veterinærdirektoratet har fået underretning herom, iagttage følgende:
a.
Samtlige dyr i kvægbesætningen skal mærkes efter veterinærdirektoratets  

 anvisning.
Bestemmelserne i § 6 finder tilsvarende anvendelse.
b.
Salg, udlevering og udstationering af kvæg til levebrug, herunder til  

 græsfedning o. lign. anvendelse, er forbudt.
c.
Salg eller levering af kvæg til slagtning undtagen direkte til et  

 eksportslagteri eller et offentligt slagtehus er forbudt.
d.
Kvæg, der leveres til slagtning, skal ledsages af en af en dyrlæge  

 udstedt passerseddel og skal transporteres direkte til slagtestedet og må  

 ikke transporteres sammen med andre dyr end sådanne, der føres til slagtning  

 på samme slagtested.
e.
Direkte kontakt fra kvægbesætningen til anden mands kreaturer skal  

 hindres efter kredsdyrlægens anvisning.
f.
Udlevering af tyresæd fra besætningen er forbudt.
g.
Salg eller udlevering til anvendelse udenfor ejendommen af blod, der er  

 udtaget fra besætningen, er forbudt.
h.
Levering af mælk, der ikke finder anvendelse på ejendommen, må kun ske  

 til en mejerivirksomhed.
i.
Kreaturer, der er udstationeret eller befinder sig på fremmed fælles  

 græsgang, skal hjemtages til ejendommen.
j.
Når kvægbesætningen er udsat, skal møddingen inden en af  

 veterinærdirektoratet fastsat tidsfrist udkøres og nedpløjes, eller møddingen  

 skal underkastes særlig behandling efter kredsdyrlægens anvisning.
k.
Når kvægbesætningen er udsat, skal der i overensstemmelse med en af  

 veterinærdirektoratet udarbejdet desinfektionsanvisning og i det af  

 kredsdyrlægen fastsatte omfang foretages rensning og desinfektion af  

 besætningens opholdssteder, de til dyrenes pleje benyttede redskaber m. v. og  

 af møddingpladsen inden udløbet af en af veterinærdirektoratet fastsat  

 tidsfrist.
l.
Når kvægbesætningen er udsat, må der ikke indsættes kvæg i ejendommens  

 bygninger, før der er forløbet 1 måned, efter at rengøringen og  

 desinfektionen af ejendommen er godkendt af kredsdyrlægen, og der må ikke  

 anbringes kvæg på græsgange, hvor der i de sidste 2 måneder har været anbragt  

 kvæg fra den udsatte besætning.
§ 8.  Veterinærdirektoratet fører tilsyn med  

 besætninger, der er smittet eller mistænkt for at være smittet med enzootisk  

 leukose.
Ejeren (brugeren) skal til enhver tid give direktoratets  

 repræsentant adgang til ejendommen for at påse, at de i § 4, stk. 2 og 3 og §  

 7 fastsatte bestemmelser iagttages.
 Stk. 2.  Veterinærdirektoratet kan efter en vurdering af  

 forholdene i hvert enkelt tilfælde fritage ejeren (brugeren) for at overholde  

 en eller flere af de i § 4, stk. 2 og 3 og § 7 fastsatte bestemmelser.
 § 9.  Kreaturer, der leveres til slagtning i henhold  

 til § 7, litra d, må kun aflæsses på slagteriets grund, og passersedlen skal  

 afleveres til den kontrollerende dyrlæge inden aflæsningen.
 Stk. 2.  Transportvognens chauffør skal straks efter  

 kreaturernes aflæsning rense og desinficere vognen på slagteriets vaskeplads  

 og under dettes kontrol.
 Stk. 3.  De i stk. 1 omhandlede kreaturer må ikke  

 fjernes fra slagteriets grund i levende live.
 Stk. 4.  Slagteriets ledelse har pligt til, eventuelt på  

 en af slagteriet fastsat ugedag, at modtage og slagte de i stk. 1 omhandlede  

 kreaturer og til efter anvisning fra den kontrollerende dyrlæge at udlevere  

 det fornødne materiel, vand og desinfektionsmiddel m. v. til foretagelse af  

 den i stk. 2 nævnte rensning og desinfektion og at tilbagesende passersedlen  

 til den dyrlæge, der har udstedt den.
 Stk. 5.  Det påhviler den kontrollerende dyrlæge at give  

 instruktion om gennemførelsen af de foreskrevne desinfektionsforanstaltninger  

 med hensyn til transportvognen og i gørligt omfang påse, at disse gennemføres  

 på forsvarlig måde, at påtegne passersedlen, samt at indsende organmateriale  

 til statens veterinære serumlaboratorium i de tilfælde, hvor det er påbudt,  

 jfr. § 2, stk. 2, eller hvor veterinærdirektoratet eller kredsdyrlægen har  

 anmodet herom.
§ 10.  Der ydes indtil videre følgende tilskud af  

 statskassen til udsættelse til slagtning af kreaturer eller kvægbesætninger,  

 der anses for at være angrebet af enzootisk leukose: 300 kr. pr. dyr for  

 køer, der har kælvet, og for kvier på 2 år og derover, 150 kr. pr. dyr for  

 kvier på 1-2 år samt for tyre og stude på 1 år og derover.
Tilskudsbeløbene  

 fordobles for så vidt angår elitekvægbesætninger, hvis ejere kan dokumentere,  

 at de indenfor de sidste 2 år før sygdommens konstatering i besætningen har  

 fået optaget dyr i elitestambogen.
For så vidt angår besætninger, for hvilke  

 der foreligger kontrolforeningsregnskaber, ydes der et tillæg til fornævnte  

 tilskud for køer, der har kælvet, og for kvier på 2 år og derover på 4 kr.  

 for hvert kilo, besætningens gennemsnitsydelse overstiger 200 kg smørfedt som  

 gennemsnit af de 3 sidste kontrolforeningsregnskaber.
Udover forannævnte tilskud udbetales de i henhold til Det europæiske  

 økonomiske Fællesskabs forskrifter gældende særlige slagtetilskud, der af  

 Fællesskabet ydes som støtte til bekæmpelse af leukose.
Tilskuddene beregnes  

 på grundlag af det antal dyr, der henstår i besætningen ved sygdommens  

 konstatering.
Stk. 2.  Ydelse af tilskud til udsættelse af en  

 kvægbesætning er betinget af, at udsættelse til slagtning af samtlige  

 kreaturer i besætningen finder sted indenfor en periode på 2 år, efter at  

 sygdommen er konstateret i besætningen, samt af, at rensning og desinfektion  

 er gennemført og godkendt af veterinærdirektoratet.
Ydelse af tilskud til  

 udsættelse af et enkelt kreatur er betinget af, at dyret og dets eventuelle  

 afkom er slagtet senest 1 måned, efter at sygdommen er konstateret hos dyret.
 Stk. 3.  Ansøgning om tilskud skal inden 1 måned, efter  

 at sygdommen er konstateret, indsendes til veterinærdirektoratet på særlig  

 dertil bestemt ansøgningsformular, der udleveres fra direktoratet.
§ 11.  Skriftlig attestation om et kreaturs eller en  

 besætnings sundhedstilstand, for så vidt angår enzootisk leukose, må kun  

 afgives af dyrlæger og kun på blanketter, der er udleveret fra eller godkendt  

 af veterinærdirektoratet, og i overensstemmelse med derom af  

 veterinærdirektoratet givet instruktion.
Attest må ikke udstedes for  

 kreaturer i besætninger, der anses for at være angrebet af enzootisk leukose  

 eller mistænkt herfor.
Savner dyrlægen kendskab til disse forhold, skal  

 fornødne oplysninger indhentes hos kredsdyrlægen eller i  

 veterinærdirektoratet.
 Stk. 2.  Veterinærdirektoratet fastsætter hvilke  

 kriterier, der skal opfyldes, for at en besætning eller en region kan anses  

 for at være fri for mistanke om tilstedeværelse af leukose.
§ 12.  Det offentlige afholder udgifterne ved a. obduktioner i henhold til § 4, stk. 3, b. en dyrlæges udtagning og indsendelse af materiale til undersøgelse i  

 henhold til § 2 og § 3, jfr. § 5, eller når dyrlægen i det enkelte tilfælde  

 er anmodet derom af veterinærdirektoratet eller vedkommende kredsdyrlæge, c. laboratorieundersøgelse af det i litra b omhandlede materiale, d. den i § 7 omhandlede mærkning.
 § 13.  Overtrædelse af § 2, § 3, stk. 2 og 3, § 4,  

 stk. 2 og 3, § 5, § 6, § 7, § 8, stk. 1, 2. punktum, § 9 og § 11, stk. 1,  

 straffes med bøde.
 § 14.  Bekendtgørelse nr. 329 af 12. september 1968 om  

 bekæmpelse af enzootisk leukose hos kvæg ophæves.
