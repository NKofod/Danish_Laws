Bekendtgørelse om tilskudsordning til genstart af pakkerejsebranchen som følge af COVID-19 I medfør af § 3, stk. 1, § 7, stk. 3, og § 23, stk. 3, i lov nr. 1518 af 18. december 2018 om erhvervsfremme, som ændret ved lov nr. 782 af 4. maj 2021, og i medfør af akt nr. 297 af den 17. juni 2021, fastsættes:
Kapitel 1 Bekendtgørelsens anvendelsesområde § 1. Virksomheder i form af rejseudbydere og formidlere for udenlandske rejsearrangører, der er registreret i Rejsegarantifonden kan ansøge om tilskud i medfør af denne bekendtgørelse.
 Stk. 2. Puljen for rejseudbydere og formidlere for udenlandske rejsearrangører, jf. stk. 1, er åben for ansøgninger fra og med den 9. juli 2021 til og med den 19. august 2021. Erhvervsstyrelsen kan på Virk.dk offentliggøre yderligere ansøgningsrunder efter reglerne i denne bekendtgørelse.
 Stk. 3. Organer inden for den offentlige forvaltning falder uden for bekendtgørelsens anvendelsesområde.
 Stk. 4. Tilskuddet ydes som de minimisstøtte i overensstemmelse med Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimisstøtte.
Kapitel 2 Definitioner § 2. I denne bekendtgørelse forstås ved:
 1) Virksomhed: En privatretlig juridisk person eller personligt ejede virksomheder, herunder foreninger, fonde og selvejende institutioner, som er registreret i Det Centrale Virksomhedsregister (CVR) senest den 30. juni 2021, som er rejseudbydere eller formidlere for udenlandske rejsearrangører registreret i Rejsegarantifonden.
 2) Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen m.v., kommuner og regioner, kommunale og regionale organisationer og selskaber m.v., som er oprettet i henhold til lov om kommunernes styrelse, samt institutioner hvor statslige, regionale eller kommunale tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
Kapitel 3 Betingelser for tilskud § 3. Virksomheder kan ansøge om et tilskud under følgende betingelser:
1) at tilskuddet anvendes inden den 1. januar 2023, 2) at tilskuddet anvendes til rabatter på op til 15 pct. dog maksimalt 1.000 kr. pr. rejsende, det må dog ikke anvendes til rabatter på flybilletter, eller tilskuddet anvendes til aktiviteter, der skal bidrage til en genstart af virksomheden og 3) at virksomheden ikke er under konkursbehandling på ansøgningstidspunktet.
 Stk. 2. Der ydes ikke tilskud efter denne bekendtgørelse, hvis udgiften til øget aktivitet efter stk. 1, nr. 2, godtgøres virksomheden på anden vis, herunder ved forsikringsdækning, andre offentlige refusioner, tilskud m.v., eller anden statslig kompensationsordning i anledning af foranstaltninger, som har været nødvendige for at forebygge eller inddæmme udbredelsen af COVID-19.
Stk. 3. En virksomhed må samlet modtage op til 200.000 EUR i de minimisstøtte over en periode på tre regnskabsår.
Perioden regnes bagud fra indeværende regnskabsår.
Ansøgning og dokumentation § 4. Ansøgning om tilskud efter denne bekendtgørelse indsendes til Erhvervsstyrelsen via Virk.dk i perioden fra og med den 9. juli 2021 til og med den 19. august 2021. Ansøgninger for evt. nye ansøgningsrunder, jf. § 1, stk. 2, skal indsendes inden for de frister der vil fremgå af Virk.dk.
 Stk. 2. Virksomheden kan ansøge om tilskud én gang pr. ansøgningsrunde.
Stk. 3. Ansøgningen skal udarbejdes i et særligt skema, der er tilgængeligt via Virk.dk.
Skemaet vedlægges de foreskrevne bilag samt dokumentation, jf. § 5.
 Stk. 4. Erhvervsstyrelsen behandler ansøgningerne efter ansøgningsfristen i stk. 1, med henblik på udbetaling af tilskud inden for puljens rammer.
 § 5. Ansøgning om tilskud, jf. § 4, skal vedlægges følgende oplysninger:
 1) Virksomhedsnavn og CVR-nr.
 2) Størrelsen på tilskuddet der ansøges om pr. rejseudbyder og formidler for udenlandske rejsearrangører.
 3) Projektets budget og overordnet tidsplan for projektet.
 4) Redegørelse for anvendelse af tilskuddet inden den 1. januar 2023, herunder hvordan det ansøgte projekt vil bidrage til en genstart af virksomheden, jf. § 3, stk. 1, nr. 2.
 5) Oplysninger om størrelsen på eventuel anden finansiering, som indgår i projektet, og hvorfra denne stammer.
 Stk. 2. Virksomheden skal indsende en erklæring om al øvrig de minimisstøtte, som virksomheden har modtaget i indeværende og de to foregående regnskabsår i medfør af Kommissionens forordning (EU) nr. 717/2014 eller øvrige de minimisforordninger.
Stk. 3. Virksomheden skal under strafansvar, jf. § 16, på tro og love erklære, at de afgivne oplysninger efter stk. 1 og 2, er korrekte.
Erklæringen kan tilgås via den digitale løsning på Virksomhedsguiden.dk.
 § 6. Erhvervsstyrelsen kan til brug for behandlingen af ansøgninger indhente oplysninger fra andre offentlige myndigheder samt relevante offentlige registre mv., jf. lov om Erhvervsstyrelsens behandling af data.
 Stk. 2. Erhvervsstyrelsen kan udtage ansøgninger af særlig karakter, herunder hvor der vurderes at være en særlig risiko for, at ansøger ikke er berettiget til det ansøgte tilskud, eksempelvis ved atypiske forhold omkring ansøgningsgrundlaget, til udvidet sagsbehandling.
 Stk. 3. Erhvervsstyrelsen kan pålægge enhver, der i medfør af stk. 2, udtages til udvidet sagsbehandling, at udlevere supplerende oplysninger og dokumentation til brug for afgørelsen.
 Stk. 4. Erhvervsstyrelsen fastsætter i forbindelse med indhentelse af oplysninger efter stk. 3 en frist for indsendelse af oplysningerne.
 Stk. 5. Der kan alene udbetales tilskud, når sagen er dokumenteret i fornødent omfang og inden for den af Erhvervsstyrelsen fastsatte frist, jf. stk. 4.
Udbetaling af tilskud § 7. Efter udløb af ansøgningsperioden, jf. § 4, stk. 1, behandler Erhvervsstyrelsen alle ansøgninger efter tilskudsbetingelserne i denne bekendtgørelse, med henblik på afgivelse af tilsagn om tilskud af puljens samlede midler.
Overstiger summen af tilskudsberettigede ansøgninger puljens størrelse, vil tilskuddene blive nedjusteret i forhold til virksomhedens samlede omsætning i Danmark i 2019, så det samlede tilsagn om tilskud svarer til puljens størrelse, dog minimum 10.000 kr. pr. virksomhed.
Stk. 2. Støtten gives som tilsagn om tilskud.
Udbetalingen skal modsvare de faktiske bogførte, godkendte og betalte støtteberettigede omkostninger, som godkendes i forbindelse med projektet.
 Stk. 3. Udbetaling af tilskud sker direkte til virksomhedens NemKonto.
Afslutning af projekter § 8. Senest tre måneder efter afslutningen af projektet skal projektholder fremsende et underskrevet, afsluttende regnskab for projektet til Erhvervsstyrelsen.
 Stk. 2. Det afsluttende regnskab fra projektholdere vedlægges en erklæring fra projektholders ledelse som erklærer sig på følgende:
 1) Om regnskabet er retvisende.
 2) Om støtten er anvendt til formålet, som angivet i ansøgningen i overensstemmelse med tilsagnet.
 3) Om projektholder og samarbejdspartnere har udvist sparsommelighed.
 Stk. 3. Erhvervsstyrelsen kan i særlige tilfælde beslutte, at slutrapporten og det afsluttende regnskab indsendes senere.
 Stk. 4. Projektholder og samarbejdspartnere er forpligtede til at stille oplysninger til rådighed for Erhvervsstyrelsen i forbindelse med opsamling af erfaringer og resultater af de gennemførte projekter.
 § 9. Endelig udbetaling af støtte sker efter Erhvervsstyrelsens godkendelse af det afsluttende regnskab.
 § 10. Såfremt et projekt afbrydes af grunde, som ikke kan tilskrives projektholder eller samarbejdspartnere, aflægges regnskab for projektets godkendte støtteberettigede omkostninger i den gennemførte del af projektet, hvorefter Erhvervsstyrelsen træffer afgørelse om, hvorvidt der skal ske udbetaling af tilskud og størrelsen heraf.
Bortfald af tilsagn og tilbagebetaling af tilskud § 11. Projektholder skal straks underrette Erhvervsstyrelsen, hvis der sker væsentlige ændringer i de forudsætninger, der lå til grund for tilsagnet om støtte, eller hvis de vilkår, hvorpå støtten er givet, ikke vil kunne overholdes.
 Stk. 2. Erhvervsstyrelsen træffer afgørelse om, hvorvidt ændringerne jf. stk. 1, i projektet er så væsentlige, at tilsagn om støtte helt eller delvist skal tilbagekaldes, at der skal indgives en ny ansøgning, eller at projektet kan fortsætte.
§ 12. Projektholder kan på ethvert tidspunkt i projektperioden anmode Erhvervsstyrelsen om, at projektholders tilsagn skal bortfalde helt eller delvist for den resterende projektperiode.
Erhvervsstyrelsen afgør i denne forbindelse, om allerede udbetalt tilskud skal tilbagebetales helt eller delvist.
 § 13. Erhvervsstyrelsen kan træffe afgørelse om, at tilsagn om støtte helt eller delvist bortfalder eller kræve en allerede udbetalt støtte helt eller delvist tilbagebetalt, hvis:
1) ansøgere har givet urigtige eller vildledende oplysninger eller fortiet oplysninger af betydning for ansøgningen, 2) betingelserne for at yde tilsagn ikke længere er til stede, herunder hvis projektholder eller samarbejdspartnere groft har forsømt deres forpligtigelser med hensyn til forsvarlig gennemførelse af projektet, eller ved alvorlige overskridelser af projektets tidsplan, 3) der i øvrigt mod bedre vidende uberettiget er modtaget støtte, 4) der ikke er indsendt slutrapport eller afsluttende regnskab rettidigt, eller 5) vilkårene i det accepterede tilsagn ikke er overholdt.
 § 14. Projektholder og eventuelle samarbejdspartnere er forpligtet til, efter anmodning fra Erhvervsstyrelsen, at afgive enhver oplysning, der har betydning for tilsagn, udbetaling af støtte og at de fastsatte vilkår overholdes.
Kapitel 4 Klage, straf og ikrafttræden § 15. Erhvervsstyrelsens afgørelser i henhold til denne bekendtgørelse kan ikke påklages til anden administrativ myndighed.
 § 16. Medmindre højere straf er forskyldt efter anden lovgivning, straffes med bøde den, der i forbindelse med en ansøgning og bevilling heraf, herunder om medfinansiering og tilskud m.v., afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
 § 17. Bekendtgørelsen træder i kraft den 9. juli 2021.
