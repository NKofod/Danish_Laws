Nr BSF 14 Forslag til folketingsbeslutning om en bedre udnyttelse af den  

 eksisterende boligmasse ved omdannelse af ejerboliger til lejeboliger Fremsat af Pelle Voigt (SF) Jes Lunde (SF) Riishøj (SF) Ebba Strange (SF)  

 Jens Thoft (SF) den 23. januar 1991 Med henblik på at sikre en bedre udnyttelse af den eksisterende boligmasse opfordrer Folketinget regeringen til:
 1. At fremsætte lovforslag, så almennyttige boligselskaber kan  

 overtage eksisterende ejerboliger med henblik på at omdanne disse til  

 almennyttige boliger.
 2. At fremsætte lovforslag, så pensionskasser tilskyndes til at  

 opkøbe eksisterende ejerboliger med henblik på at omdanne disse til  

 lejeboliger.
Bemærkninger til forslaget Generelle bemærkninger Ejerboligmarkedet er præget af mange tvangsauktioner og mange tomme  

 boliger.
En tvangsauktion er i de fleste tilfælde en social tragedie for den  

 familie, det går ud over.
Samtidig medfører krisen på ejerboligmarkedet en  

 dårlig fordeling af boligmassen, idet der samtidig med tomme boliger er et  

 stort pres på lejeboligsektoren.
Dette er samfundsøkonomisk uhensigtsmæssigt.
Der er således grund til nytænkning i ejerboligpolitikken.
Det er en  

 forudsætning for dette beslutningsforslag, at så mange som muligt skal have  

 mulighed for at blive boende i deres bolig, og at tomme ejerboliger bør  

 udnyttes.
Det bør derfor overvejes, om det ikke - menneskeligt og  

 samfundsøkonomisk - er en fordel at lade familier, for hvem boligudgiften er  

 blevet uoverkommelig, blive boende som lejer i deres bolig.
En lejestatus kan  

 derudover give en bedre udnyttelse af de tomme boliger.
Ved at overveje lejestatus får den enkelte familie en lavere boligudgift.  

 Til gengæld mister den muligheden for at indkassere en eventuel  

 kapitalgevinst ved senere salg af huset.
Det er hensigten i videst muligt  

 omfang at bibeholde de særlige kendetegn ved ejerboligen i form af råderet,  

 ansvar for vedligeholdelse m.v.
Bemærkninger til forslagets enkelte punkter ad 1 Der skal gives mulighed for, at almennyttige boligselskaber opkøber  

 ejerboliger.
Dette kan gøres ved, at et almennyttigt boligselskab går ud på  

 det almindelige salgsmarked eller ved, at der træffes en overtagelsesaftale  

 med en boligejer, som er i økonomiske vanskeligheder, men som ønsker at blive  

 boende på lejebasis frem for at sælge huset.
 Finansieringen kan foregå ved, at der »renses ud« i gamle lån,  

 og at der sker en total omfinansiering med de indekslån, som finansierer det  

 almennyttige nybyggeri.
Der skal således afsættes en særskilt kvote i lov om boligbyggeri til  

 omfinansiering af eksisterende ejerboliger.
Hvor stor kvoten skal være,  

 overlades til en politisk forhandling, men forslagsstillerne forestiller sig  

 til en begyndelse en kvote svarende til 2.000 enheder.
Ejerboligen bliver juridisk overtaget af det almennyttige boligselskab,  

 men der laves en særskilt aftale vedrørende ejerboligens bidrag til den  

 almennyttige afdelings driftsudgifter, og hvorledes ejerboligen i øvrigt kan  

 indpasses i den almennyttige afdeling.
Lejeren af en omdannet ejerbolig vil  

 således heller ikke, i alle tilfælde kunne påregne det samme serviceniveau  

 som de øvrige lejere.
ad 2 Pensionskasser er i stor udstrækning aktive i forbindelse med nybyggeri af  

 udlejningsejendomme.
For at få en bedre udnyttelse af boligmassen vil det  

 være en fordel, om pensionskasser i højere grad går ud på ejerboligmarkedet  

 med henblik på at opkøbe boliger, som kan lejes ud.
 Der bør derfor gennemføres en ændring af § 3 B i lov om realrenteafgift,  

 så der sker en fritagelse for realrenteafgift ved investeringer i den  

 eksisterende ejerboligsektor.
