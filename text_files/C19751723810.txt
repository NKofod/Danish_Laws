 I forbindelse med cirkulæreskrivelse herfra af 4. oktober 1974 vedrørende  

 erstatningsudbetaling i forbindelse med erhvervelse af ejendomme til  

 hovedlandevejs- og motorvejsanlæg skal man meddele, at 1.  

 revisionsdepartement, der foranledigede cirkulæreskrivelsen udsendt, nu ved  

 forelæggelsen af en konkret sag har meddelt, at der intet findes at indvende  

 mod en udbetalingspraksis, der indebærer, at en amtskommune indestår for, at  

 forholdet til eventuelle panthavere ordnes forinden udbetaling sker.
 Revisionsdepartementets skrivelse fastsætter således:
»Det tilføjes, at revisionsdepartementets skrivelse af 5. april 1974  

 især pegede på de sikkerhedsmæssige problemer i forbindelse med udbetaling af  

 erstatningssummer gennem advokater i tilfælde, hvor der i den eksproprierede  

 ejendom indestod ikke ubetydelige pantehæftelser, der ikke var aflyst  

 forinden udbetalingen fandt sted.« Herefter vil andre fremgangsmåder ved udbetaling af erstatningsbeløb end  

 den i cirkulæreskrivelsen beskrevne fortsat kunne benyttes, såfremt de  

 indebærer tilsvarende sikkerhed for, at forholdet til eventuelle panthavere  

 eller andre rettighedshavere ordnes i forbindelse med  

 erstatningsudbetalingen.
Vejdirektoratet, den 22. juli 1975 P.D.V.
