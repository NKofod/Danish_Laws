Nyt fra Ankestyrelsen - ulykkesdefinitionen og  

 arbejde med pasning og pleje - af fuldmægtig Frank Bøgh Madsen -  

 lov om forsikring mod følger af arbejdsskade § 9, nr. 1 Den traditionelle ulykkesdefinition Efter arbejdsskadeforsikringslovens § 9, nr. 1, kan  

 ulykkestilfælde, der skyldes arbejdet eller de forhold, hvorunder dette  

 foregår, anerkendes som arbejdsskader.
Bestemmelsen beskriver dog ikke,  

 hvad et ulykkestilfælde er, hvorfor den nærmere fortolkning heraf  

 er overladt til administrativ praksis med mulighed for  

 domstolsprøvelse.
Den traditionelle ulykkesdefinition forstås  

 inden for såvel ulykkesforsikringsretten som  

 arbejdsskadeforsikringsretten som en tilfældig, af den sikredes  

 vilje uafhængig, pludselig udefra kommende indvirkning på  

 legemet, som har en påviselig beskadigelse af dette til følge.1) Sagsoplysning og bevisbyrde Arbejdsskadestyrelsen og Ankestyrelsen er forpligtet til  

 at indhente nødvendige oplysninger for at sikre, at en sag om  

 anerkendelse af et anmeldt ulykkestilfælde afgøres på et  

 tilstrækkeligt grundlag (officialmaksimen). Sikrede bærer dog  

 risikoen for at sagen ikke kan oplyses tilstrækkeligt.
Det vil sige, at  

 anerkendelse afvises, såfremt de indhentede oplysninger ikke  

 dokumenterer et ulykkestilfælde.
Dette følger af, at sikrede har  

 bevisbyrden for at alle betingelserne i ulykkesdefinitionen er opfyldt.
Udefra kommende indvirkning En væsentlig betingelse i den traditionelle  

 ulykkesdefinition er kravet om, at der skal være dokumenteret en  

 "udefra kommende indvirkning". Ankestyrelsen udtrykker det almindeligvis  

 således, at der  kræves en usædvanlig afvigelse i  

 forhold til det af sikrede igangsatte hændelsesforløb.  

 Når en sådan usædvanlig afvigelse er dokumenteret,  

 lægges det til grund, at der er tale om en udefra kommende indvirkning,  

 eller sagt omvendt - at der ikke er tale om en "indefra kommende" lidelse  

 eller sygdom.
Anerkendelse forudsætter således, at der kan  

 påvises en relevant ydre årsag til skaden.
Hvis der ikke kan  

 påvises en sådan årsag, er der en formodning for, at der  

 har været tale om en spontan skade, det vil sige en skade uden kendt  

 ydre årsag.2) Beviskravet Kravet til bevis for så vidt angår betingelsen  

 om en udefra kommende indvirkning vil være forskelligt, afhængig  

 af typen af hændelse og typen af skade.
Har der således  

 været tale om et fald, hvor tilskadekomne har pådraget sig et  

 knoglebrud, så lempes beviskravet, således at det indfortolkes,  

 at faldet skete som følge af en udefra kommende indvirkning.3)  Der kendes således en ydre  

 årsag til skaden, da knoglebrud erfaringsmæssigt ikke kan antages  

 at være en spontan skade.
 Hvis der derimod er tale om, at sikrede får lumbago  

 (akutte lændesmerter) i forbindelse med et løft af en tung  

 byrde, så øges beviskravet til en udefra kommende indvirkning,  

 da lidelsen lige så godt kan være opstået spontant.
Ifølge lægevidenskabelige erfaringer kan de  

 fleste muskel-, nerve- og ledskader m.v. således opstå spontant,  

 f.eks. på grund af degenerative forandringer, medfødte lidelser  

 med videre, og kan derfor udløses ved ofte meget beskedne belastninger  

 af kroppen.
En af de mest almindelige spontane skader er "lumbago", det vil  

 sige akutte lændesmerter, der kan opstå af mange forskellige  

 årsager - men den kan også opstå traumatisk (f.eks. ved et  

 slag mod lænden). I følge praksis kræver anerkendelse af  

 sådanne mulige spontane skader derfor, at der kan påvises en  

 usædvanlig afvigelse i forhold til det igangsatte  

 hændelsesforløb.
Særligt om skader ved håndtering og  

 løft i forbindelse med pasnings- og plejearbejde Ankestyrelsens praksis ved anerkendelse af  

 håndterings- og forløftningstilfælde inden for  

 plejesektoren er senest beskrevet i en række sociale meddelelser  

 udsendt i 1994.4)  Ankestyrelsens  

 forståelse af de ovennævnte krav til anerkendelse som  

 ulykkestilfælde blev præciseret i forhold til plejesektoren.  

 Årsagen til præciseringen af praksis var et stigende antal  

 klagesager om skader indenfor plejesektoren.
Det er i flere klagesager blevet anført, at  

 Ankestyrelsens praksis om anerkendelse af ulykkestilfælde i forbindelse  

 med løft og håndtering indenfor plejesektoren skulle være  

 af nyere dato, og at denne praksis for plejesektoren skulle være  

 strengere end overfor andre erhverv.
Ankestyrelsen er dog uenig i begge  

 udsagn.
Der stilles principielt det samme krav til anerkendelse indenfor alle  

 erhverv - at der skal påvises en afvigelse, der ligger ud over  

 arbejdets almindelige rammer.
Efterfølgende har der været anlagt nogle  

 retssager mod Ankestyrelsen med påstand om anerkendelse af skader i  

 forbindelse med håndtering af patienter og børn som  

 ulykkestilfælde.
Højesteret har ved dom af 20. april 1998  

 tiltrådt Ankestyrelsens praksis indenfor plejesektoren.  

 Afgørelsen er udsendt som SM U-9-98 og er trykt i Ugeskrift for  

 Retsvæsen 1998, side 881.
Sagsfremstilling Højesteretsdommen vedrørte anerkendelse af  

 et anmeldt rygtilfælde den 17. juni 1992 hos en kvinde født i  

 1959, der arbejdede som sygehjælper på et plejehjem.
 I anmeldelsen udfyldt af arbejdsgiver og i  

 spørgeskema udfyldt af sikrede var det anført, at sikrede  

 skulle soignere en 90-årig kvindelig beboer på ca. 80 kg uden  

 lammelser, men samtidig uden væsentlig samarbejdsevne.
Efter at have vasket beboeren foran, skulle beboeren  

 vaskes bagpå, bl.a. halen.
Sikrede vendte beboeren om på  

 højre side med begge hænder og støttede denne med sin  

 venstre hånd, mens hun begyndte at halevaske beboeren med den  

 højre.
Sikrede stod i denne forbindelse i en skævvreden  

 stilling.
Under soigneringen stemte beboeren pludselig fra med  

 armene mod sengehesten op mod venstre væg, hvorved der opstod et pres  

 mod sikredes ryg, da denne forsøgte at holde beboeren på siden  

 under soigneringen.
Sikrede fik i den forbindelse et smæld i ryggen.  

 Efterfølgende blev sikrede langtidssygemeldt og opsagt fra sit  

 arbejde.
 Sikrede oplyste, at man som sygehjælper tit kommer  

 ud for at gøre en forkert bevægelse, med efterfølgende  

 smerter, men smerterne plejer at forsvinde efter et par dage, hvilket ikke  

 var tilfældet denne gang.
Om arbejdet havde sikrede oplyst, at det var vanligt, og  

 ikke specielt anstrengende.
Efter sikredes opfattelse var det den akavede  

 stilling, beboerens vægt samt beboerens pludselige ryk imod sikrede,  

 der var årsag til det skete.
 Det var i lægeerklæring I anført, at  

 sikrede havde fået stillet diagnosen lumbago (smerter i  

 lænderegionen).
 Ved afgørelse af 11. marts 1993 havde  

 Arbejdsskadestyrelsen afvist at anerkende hændelsen som et  

 ulykkestilfælde, da der ikke skete noget udefra kommende og  

 usædvanligt, da en beboer forsøgte at vende sig under sin  

 morgentoilette.
 Ved afgørelse af 8. september 1993 havde  

 Ankestyrelsen tiltrådt Arbejdsskadestyrelsens afgørelse med  

 Arbejdsskadestyrelsens begrundelse, hvor der blev lagt vægt på,  

 at der ikke skete noget usædvanligt eller uventet, da beboeren  

 forsøgte at vende sig under sin morgentoilette.
 Den 25. marts 1994 blev der udtaget stævning mod  

 Ankestyrelsen med påstand om anerkendelse af den anmeldte  

 hændelse efter lovens § 9, nr. 1.
I forbindelse med afhøringen i Landsretten  

 forklarede sikrede, at hun siden 1980/81 havde været sygehjælper,  

 og at hun kendte den pågældende beboer, der havde behov for  

 hjælp til alt.
Det var ikke muligt for beboeren at kommunikere.
Under  

 soigneringen lå beboeren på højre side og skulle vaskes  

 bagi, da beboeren pludselig stemte armene mod sengehesten i sengens venstre  

 side og skubbede kraftigt fra.
Sikrede, der vaskede patienten med  

 højre hånd og havde venstre hånd på beboerens  

 lændeparti, pressede som en reflekshandling imod for at fastholde  

 beboerens placering; hun mærkede da et smæld i sin  

 lænderegion.
Beboeren havde ikke tidligere foretaget noget lignende, da  

 der ellers skulle have været to medarbejdere til at vaske beboeren.
 Østre Landsret frifandt Ankestyrelsen ved  

 dom af 11. oktober 1996, og bemærkede, at da sikrede i den beskrevne  

 arbejdssituation som sygehjælper måtte kunne forudse, at  

 patienten ville forsøge at ændre sin placering i sengen, og da  

 dette ikke kunne anses som en usædvanlig handling, fandtes der ikke at  

 foreligge en ulykke, der var omfattet af § 9, nr. 1, i den dagældende  

 lov om arbejdsskadeforsikring.
 Sikrede ankede herefter sagen til Højesteret og  

 gentog påstanden.
Højesterets dom Højesteret stadfæstede den 20. april 1998  

 Landsrettens dom og bemærkede, at det må lægges til grund,  

 at sikredes rygskade opstod i forbindelse med, at den 90-årige  

 plejehjemsbeboer, som lå på siden i sin seng, og som sikrede var  

 i færd med at vaske, pludselig stemte fra med armene mod sengehesten  

 for at vende sig om på ryggen.
Som anført af Landsretten blev  

 sikrede ikke herved udsat for en udefra kommende belastning, som gik ud  

 over, hvad der må anses for sædvanligt forekommende i en  

 arbejdssituation som den omhandlede, og hvad hun derfor måtte  

 være forberedt på.
Højesteret tiltrådte, at  

 rygskaden herefter ikke kunne anses for opstået ved et  

 ulykkestilfælde, jf. arbejdsskadeforsikringslovens § 9, nr. 1.
Proceduren ved Højesteret Ved proceduren i Højesteret gjorde sikredes  

 advokat gældende, at der ikke i ulykkesdefinitionen kunne  

 indfortolkes et krav om, at en hændelse skulle være  

 upåregnelig i forhold til generelle normer for sikredes erhverv,  

 før der kunne ske anerkendelse som ulykkestilfælde.
Advokaten  

 gjorde endvidere gældende, at nyere forsikringsretlige teorier om den  

 traditionelle ulykkesdefinition ifølge forfatteren Ivan  

 Sørensen måtte finde anvendelse, og der blev særligt  

 henvist til, at denne forfatters definition af et "viljeskrav" 5)  ikke gav mulighed for at afvise  

 tilfælde som det nærværende.
Advokaten mente endelig, at der måtte være  

 grundlag for at fortolke ulykkesdefinitionen udvidende inden for  

 arbejdsskadeforsikringsretten i overensstemmelse med den såkaldte  

nye ulykkesdefinition, hvor alene hændelser, hvor sikrede har  

 haft vilje til skaden kan afvises som ulykkestilfælde.
Dette ville  

 få den konsekvens, at løft og håndteringer skulle  

 anerkendes, selvom der ikke var sandsynliggjort en afvigelse.
 Advokaten anførte desuden, at Ankestyrelsen siden  

 begyndelsen af 1990'erne havde ændret praksis og skærpet  

 fortolkningen af ulykkesdefinitionen i forhold til plejesektoren.
Kammeradvokaten gjorde på Ankestyrelsens  

 vegne gældende, at det ifølge Højesterets dom i 1993 og  

 kommentarerne hertil (UfR 1993.220 og UfR Afd.
B 1993.226) var den  

 traditionelle ulykkesdefinition, der måtte finde anvendelse, hvorefter  

 der måtte kræves en udefra kommende indvirkning.
Efter  

 Ankestyrelsens fortolkning af definitionen måtte anerkendelse  

 således kræve, at der var sandsynliggjort en hændelse, der  

gik ud over arbejdets sædvanlige rammer, forstået  

 således, at hændelser, som man måtte være  

forberedt på inden for sit arbejde, ikke kunne anerkendes som  

 ulykkestilfælde.
I den konkrete sag måtte sikrede som  

 sygehjælper være forberedt på mindre bevægelser fra  

 patientens side.
Der var tale om en almindelig daglig hændelse, der  

 ikke gik ud over, hvad sikrede som sygehjælper måtte være  

 forberedt på.
Der skete således ikke noget faretruende eller  

 akut, og der var tale om vanligt og ikke specielt anstrengende arbejde.
Kammeradvokaten fremhævede endvidere, at der efter  

 Ankestyrelsens opfattelse ikke har været tale om en ændring af  

 praksis ved forløftninger inden for plejesektoren.
Ved SM U-8-94 har  

 der alene været tale om en præcisering af Ankestyrelsens  

 praksis.
Opfølgning på dommen I forlængelse af, Højesterets dom er en anden  

 højesteretssag og en landsretssag med lignende problemstillinger  

 efterfølgende blevet hævet af de sikredes advokater med  

 henvisning til Højesterets dom af 20. april 1998.
Ved den nu hævede højesteretssag  

 (Ankestyrelsens j.nr. 104316-95) havde Ankestyrelsen fået medhold ved  

 Østre Landsret i, at en pædagogmedhjælpers rygskade ikke  

 kunne anerkendes som et ulykkestilfælde.
Landsretten fandt ikke, at den  

 omstændighed, at et barn spjættede og krummede sig sammen i  

 forbindelse med et bleskift, kunne karakteriseres som en udefra kommende  

 eller usædvanlig begivenhed.
Begivenheden måtte anses som  

 værende naturligt forekommende i sikredes normale arbejdssituation, og  

 således også påregnelig for hende.
 1)  Der  

 henvises til Højesterets Dom i Ugeskrift for Retsvæsen 1993,  

 side 226, til højesteretsdommer Jørgen Nørgaards  

 kommentar til dommen i Ugeskrift for Retsvæsen 1993 afdeling B, side  

 220 og til  SM U-1-93.
 Der henvises tillige til forsikringsretlig litteratur, herunder Dansk  

 Forsikringsret, 7. udgave fra 1994 af Preben Lyngsø, side 805 og  

 Forsikringsret, 2. udgave fra 1997 af Ivan Sørensen, side 364.
 2)   Det nye  

 arbejdsskadebegreb, "pludselige løfteskader", jf.  

 arbejdsskadeforsikringslovens § 9, nr. 3, jf. § 9a, åbner mulighed for  

 at anerkende visse spontane skader.
