Over for justitsministeriet er der rejst spørgsmål om, i hvilket omfang  

 man fra fængselsvæsenets anstalters side bør imødekomme begæringer om  

 fremstilling i retten som parter eller vidner i borgerlige sager af personer,  

 der udstår frihedsstraf, eller som hensidder i arbejdshus,  

 sikkerhedsforvaring eller psykopatforvaring (i det følgende benævnt  

 »fangen«), samt om hvorledes de med fremstillingerne forbundne  

 udgifter skal afholdes.
En iværksat undersøgelse har vist, at der ved  

 anstalterne ikke følges en ensartet praksis på dette område.
 Under henvisning hertil har man fundet det hensigtsmæssigt at udfærdige  

 nedenstående retningslinier om de omhandlede spørgsmål:
I.
Hvornår fremstilling bør ske.
 Når en fange af vedkommende ret i en borgerlig sag indkaldes til som part  

 at give personligt møde i retten, jfr. hverved retsplejelovens § 302  

 (almindelige borgerlige sager), § 450-51 (ægteskabssager) og § 456 g., stk. 2  

 (faderskabssager), eller til at afgive vidneforklaring, bør fangen, hvis han  

 selv ønsker det, normalt fremstilles i retten ved anstaltens foranstaltning.  

 Ønsker fangen sig ikke fremstillet, eller kan fremstilling af andre grunde,  

 f.eks. på grund af fangens helbredstilstand, ikke finde sted, underrettes  

 retten herom ved anstaltens foranstaltning.
 Da vedkommende ret undertiden er ubekendt med, at den indkaldte hensidder  

 i en af fængselsvæsenets anstalter, bør anstaltens ledelse i alle tilfælde,  

 hvor indkaldelse sker til en anden ret end anstaltens værneting, sætte sig i  

 forbindelse med retten for at få sikkerhed for, at parts- eller  

 vidneforklaringen ikke kan finde sted ved anstaltens værneting eller  

 eventuelt udsættes til efter fangens løsladelse, hvis den er nær forestående.
 I tilfælde, hvor der foreligger særlige betænkeligheder ved fremstilling  

 af en fange, navnlig af sikkerhedsmæssig art, bør anstaltens ledelse ved  

 henvendelse til vedkommende ret anmode om dennes afgørelse af, om afhøringen  

 kan ske ved en nærmere beliggende ret, eventuelt i anstalten.
Såfremt fremstillingen af en fange som part i en borgerlig sag begæres  

 udenfor anstaltens værneting, og der ikke forinden fremstillingen  

 tilvejebringes sikkerhed for, at den med fangens egen rejse forbundne udgift  

 kan afholdes uden udgift for fængselsvæsenet, underretter anstaltens ledelse  

 vedkommende ret herom.
Fremstilling bør herefter ikke ske, med mindre  

 vedkommende ret overfor anstaltens ledelse erklærer, at retten lægger  

 afgørende vægt på, at fremstilling finder sted.
II.
Afholdelse af fangens rejseudgifter.
 1.
 Sker fremstilling som vidne eller part ved anstaltens eget værneting,  

 hvortil transporten normalt forudsættes at ske i anstaltens  

 befordringsmiddel, afholdes den med fangens transport forbundne udgift af  

 anstalten.
 2.
I andre end de under 1. nævnte tilfælde er fangens rejseudgift med den  

 nedenfor under a) nævnte undtagelse fængselsvæsenet uvedkommende.
Om disse  

 tilfælde bemærkes følgende:
Hvis fangen har fri proces, eller han f.eks. i henhold til retsplejelovens  

 § 449 eller § 456 h har fået beskikket en sagfører, har denne mulighed for at  

 afholde fangens rejseudgift, hvorefter sagføreren over for retten kan  

 fremsætte begæring om at få udgiften refunderet som godtgørelse for udlæg.
I  

 disse tilfælde bør anstalten, forinden fremstilling sker, ved henvendelse til  

 den beskikkede sagfører sikre sig, at denne vil afholde fangens rejseudgift.
Kan fangens rejseudgift ikke afholdes på den i foregående stykke angivne  

 måde, og kan der ikke ved forhandling med fangens sagfører eller på anden  

 måde skaffes dækning for udgiften, kan denne afholdes af fangen selv af  

 tilsendte eller medbragte midler eller af den del af hans arbejdspenge,  

 hvorover han frit kan disponere.
Det bør derimod ikke tillades en fange at  

 afholde rejseudgiften af den opsparingspligtige del af arbejdspengene, med  

 mindre anstaltens leder finder, at det vil være af særlig betydning for  

 fangen at blive fremstillet.
 Når fremstilling i de under afsnit I, sidste stk., omhandlede tilfælde  

 finder sted, uagtet der ikke på forhånd er tilvejebragt sikkerhed for, at den  

 med fangens fremstilling forbundne rejseudgift kan afholdes uden udgift for  

 fængselsvæsenet, kan anstalten afholde fangens rejseudgift.
 Det bemærkes, at udgiften ved fremstilling af en fange som part i en  

 borgerlig sag ikke på forhånd kan forlanges betalt af fangens modpart, der  

 alene kan tilpligtes at betale udgiften efter rettens bestemmelse efter  

 reglerne i retsplejelovens § 312. I tilfælde, hvor fremstilling finder sted,  

 bør retten derfor i alle tilfælde underrettes om størrelsen af den med  

 fangens rejse forbundne udgift.
 Hvis en fange indkaldes som vidne i en borgerlig sag, kan der afkræves den  

 part, på hvis begæring indkaldelsen foretages, refusion eventuelt  

 forudbetaling af rejseudgiften for fangen i overensstemmelse med  

 retsplejelovens § 192. Anstalten bør derfor, inden fremstilling sker, sikre  

 sig, at den pågældende part er villig til at afholde udgiften, hvorhos  

 retten, når fremstilling sker, bør underrettes om rejseudgiftens størrelse.
III.
Afholdelse af ledsagerens rejseudgifter.
 Når fremstilling af en fange som part eller vidne i en borgerlig sag  

 finder sted, afholdes ledsagerens rejseudgifter af anstaltens kasse og skal i  

 intet tilfælde kræves refunderet af andre.
 Der tilkommer fangens ledsager time- og dagpenge efter de almindelige  

 regler.
 Justitsministeriet, den 15. februar  

 1957.
Hans Hækkerup /Tornøe.
 Til inspektørerne for de under fængselsvæsenet hørende anstalter samt  

 overlægerne ved psykopatanstalterne i Herstedvester og i Horsens.
