Ligebehandlingsnævnets afgørelse om køn - forskellige priser - medhold Det var i strid med ligestillingsloven, at et diskotek havde et tilbud om fri bar i Mokai og billigere entré til alle, der mødte op i stilletter.
 Klager fik medhold og en godtgørelse på 2.500 kroner.
 Klagen drejer sig om påstået forskelsbehandling på grund af køn i forbindelse med, at et diskotek havde et tilbud om fri bar og billigere entré til alle, der mødte op i stiletter.
Ligebehandlingsnævnets afgørelse Det var i strid med ligestillingsloven, at et diskotek havde et tilbud om fri bar og billigere entré til alle, der mødte op i stiletter.
 Indklagede skal inden 14 dage betale en godtgørelse til klageren på 2.500 kr. med procesrente fra den 16. januar 2013, hvor klagen er modtaget i Ligebehandlingsnævnet.
Sagsfremstilling Der er klaget over, at et diskotek giver 50 kr. i rabat i entreen og fri bar, hvis man ankommer i stiletter.
Parternes bemærkninger Klager påstår, at indklagedes tilbud er i strid med ligestillingsloven.
Klager gør gældende, at stiletter i almindelighed er damefodtøj.
Tilbuddet eller ydelsen om at få nedsat entré samt fri bar er således et tilbud, der i al væsentlighed er rettet mod diskotekets kvindelige gæster.
 Klager har oplyst, at indklagede i forvejen har haft flere sager hos Ligebehandlingsnævnet, hvorfor indklagede må kende lovgivningen på området.
 Klager mødte op på diskoteket og blev afkrævet en højere pris end stedets kvindelige gæster.
 Klager ønsker en godtgørelse.
 Indklagede påstår, at deres tilbud ikke er strid med ligestillingsloven.
Indklagede nævner, at de som natklub er med til at præge moden og udviklingen i den tøjstil, som deres gæster går i.
Indklagede forsøger at være blandt de første, der får danskerne med på ny mode, ved eksempelvis at give folk en rabat hvis de ankommer i stiletter som skrevet.
Indklagede har oplyst, at det er moderne i udlandet at mænd går i høje hæle og stiletter.
Indklagede syntes, at deres tilbud er en sjov og provokerende kampagne, som bryder med normerne.
Indklagede har således ønsket at rykke grænser hos deres gæster.
Det har aldrig været indklagedes intension at forskelsbehandle.
Det har aldrig været indklagedes hensigt kun at give kvinder rabat.
Indklagede har ingen steder skrevet, at tilbuddet kun gjaldt kvinder.
Når indklagede er blevet spurgt om tilbudet kun gjaldt for kvinder, har indklagede via Facebook og mails svaret, at tilbuddet gælder for alle.
 Indklagede gør gældende, at eftersom der produceres stiletter til mænd, vil tilbuddet aldrig kun være for kvinder.
 Indklagede har oplyst, at mænd, der ikke kan klemme sig ned i et par stiletter, kan tage højhælede herresko på og dermed få tilbuddet.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Ligebehandlingsnævnet finder, at indklagede har overtrådt lov om ligestilling af mænd og kvinder ved at tilbyde fri bar og billigere entré til gæster, der ankom i stiletter.
Der er tale om et tilbud, der i al væsentlighed er rettet mod kvinder.
 Indklagedes oplysninger om, at man ønsker at rykke gæsternes grænser må kunne ske på en kønsneutral måde.
 Klager får derfor medhold i sin klage.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 16. januar 2013, hvor sagen blev indbragt for Ligebehandlingsnævnet.
Beløbet skal betales inden 14 dage.
