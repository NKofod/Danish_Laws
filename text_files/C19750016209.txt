 (Til de skattelignende myndigheder).
 Ved lov nr. 54 af 13. marts 1975, hvoraf særtryk tidligere er udsendt, er  

 skattekontrollovens regler om følgerne af for sen indgivelse af  

 selvangivelse, lovens §§ 1, 2 og 4A, ændret på væsentlige punkter.
 Vedrørende praktiseringen af de ændrede regler, hvorved der er gennemført  

 en lempelse og forenkling af den hidtil gældende sanktionsordning om følgerne  

 af forsinkelse med selvangivelsen, skal man i medfør af skattekontrollovens §  

 25 meddele:
 § 1.  De ændrede regler, der også gælder, når en  

 selvangivelse ikke opfylder lovgivningens krav om behørig selvangivelse,  

 finder anvendelse for selvangivelsen for indkomståret 1974 og senere  

 indkomstår.
 § 2.  I medfør af skattekontrollovens § 4A, stk. 1,  

 som ændret ved loven af 13. marts 1975, har Ligningsrådet bemyndiget  

 ligningskommissioner og skatteråd til under særlige omstændigheder at undlade  

 at pålægge skatteforhøjelse efter lovens §§ 1, stk. 3, 2, stk. 3 og 4, jfr. §  

 3, stk. 3. Herom henvises til ligningsdirektoratets cirkulære nr. 410 af 13.  

 marts 1975.
 § 3.  Bemyndigelsen efter skattekontrollovens § 4A,  

 stk. 2, til at fritage for en pålignet skatteforhøjelse efter lovens §§ 1,  

 stk. 3, 2, stk. 3 og 4, jfr. § 3, stk. 3, tilkommer den ligningsmyndighed,  

 der har pålignet skatteforhøjelsen, altså normalt ligningskommissionen.  

 Angående anvendelsen af denne nye bestemmelse henvises til  

 ligningsdirektoratets ovennævnte cirkulære side 2.
 Stk. 2.  Bemyndigelsen efter skattekontrollovens § 4A,  

 stk. 2 og 3, kan også benyttes til indrømmelse af delvis fritagelse, der  

 normalt bør gives ved en nedsættelse af den anvendte procentsats.
§ 4.  Når påligning af skatteforhøjelse i anledning af  

 for sen indgivelse af selvangivelse foretages, skal der tilsendes  

 skatteyderen underretning herom, på samme måde som vedrørende ansættelser,  

 der afviger fra selvangivelsen.
Der skal samtidig gives oplysning om, at  

 ansøgning om bevillingsmæssig fritagelse efter lovens § 4A, stk. 2, kan  

 indgives til den pågældende ligningsmyndighed (adresse anføres). Ved  

 underretning om afgørelsen af sådan ansøgning skal den pågældende gøres  

 bekendt med, at afgørelsen kan ændres af amtsskatterådet (i Københavns og  

 Frederiksberg kommune skatterådet), hvis afgørelse kan ændres af  

 ligningsrådet, jfr. lovens § 4A, stk. 3.
 Stk. 2.  Bestrides lovligheden af en pålignet  

 skatteforhøjelse, skal der gives adgang til påklage af påligningen i  

 sædvanlig instansfølge.
§ 5.  Da en selvangivelse, der er ligningsmyndigheden  

 i hænde med morgenposten dagen efter udløbet af fristen for rettidig  

 aflevering ifølge praksis anses som rettidigt afleveret, skal der som følge  

 af reglen i skattekontrollovens § 2, stk. 3, 2. pkt., om, at en dags  

 forsinkelse ikke medfører påligning af skatteforhøjelse, ikke beregnes  

 tillæg, hvis selvangivelsen fremkommer senest med morgenposten et døgn senere  

 end foran anført.
Hvis selvangivelsen er yderligere forsinket, regnes  

 fristoverskridelsen fra og med dagen efter udløbet af den officielle frist  

 for rettidig aflevering, jfr. ligningslovens § 32A, stk. 2. Dersom der er  

 indrømmet henstand med indsendelse af en selvangivelse, gælder tilsvarende  

 regler, idet fristen for rettidig aflevering i så fald er udskudt til  

 henstandsfristens udløb.
 § 6.  Selvangivelser, der indgår senere end med  

 morgenposten dagen efter udløbet af fristen for rettidig aflevering, skal af  

 ligningsmyndigheden forsynes med datostempel eller anden markering af datoen  

 for selvangivelsens modtagelse.
 Stk. 2.  Dersom det efter en helligdag er tvivlsomt,  

 hvornår en selvangivelse er modtaget, må tvivlen komme den skattepligtige til  

 gode.
 § 7.  Når påligning af skatteforhøjelse i anledning af  

 for sen indgivelse undlades efter reglerne i ligningsdirektoratets cirkulære  

 af 13. marts 1975 pkt. a-d, bør det på selvangivelsen eller på et vedlagt  

 notatark markeres, hvorfor påligning er undladt.
 § 8.  Når et amtsskatteråd pålægger skatteforhøjelse i  

 anledning af for sen indgivelse af selvangivelse, kan vedkommende  

 amtsskatteråd eftergive forhøjelsen i medfør af skattekontrollovens § 4A,  

 stk. 2. Ligningsrådet kan ændre amtsskatterådets afgørelse.
 § 9.  Om følgerne af, at selskaber m.v., der er  

 omfattet af loven om indkomstbeskatning af aktieselskaber m.v., ikke indgiver  

 selvangivelse rettidigt, henvises til § 28 i den nævnte lov.
§ 10.  Ifølge skattekontrollovens §§ 1, stk. 2, 2,  

 stk. 2, og § 3, stk. 3, skal formue og indkomst ansættes skønsmæssigt,  

 såfremt selvangivelse eller regnskab ikke foreligger, når den foreløbige og  

 endelige ansættelse foretages.
Også i disse tilfælde skal der finde  

 skatteforhøjelse sted.
§ 11.  I tilfælde af manglende selvangivelse af særlig  

 indkomst skal der ikke foretages skønsmæssig ansættelse som for formuens og  

 den almindelige indkomsts vedkommende, medmindre der foreligger sådanne oplysninger for ligningsmyndighederne, at formodningen er for, at  

 særlig indkomst foreligger.
 § 12.  Påligning af skatteforhøjelse er ikke bundet  

 til den ordinære ligning eller til ansættelser, foretaget inden for det  

 pågældende indkomstår.
 Stk. 2.  I det omfang, hvori eventuelle yderligere  

 skattekrav er forældet efter almindelige regler, er også adgangen til  

 påligning af skatteforhøjelse forældet.
Stk. 3.  Ændres en skatteansættelse, ved hvilken der er  

 pålignet skatteforhøjelse, skal forhøjelsen ændres under anvendelse af den  

 procent, hvormed de oprindeligt pålignede skatter var forhøjet.
Dette gælder,  

 hvad enten ændringen foretages i det pågældende indkomstår eller efter dettes  

 udløb.
 (* 1) § 13. Skattedepartementets cirkulærer af 30. januar 1964 og nr. 33  

 af 12. marts 1964 ophæves.
 Skattedepartementet, den 19. september  

 1975.
Hans P.
Gøtrik.
/Karen N.
Dahl.
 (* 1) Ikke i Ministerialtidende.
