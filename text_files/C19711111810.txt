 Til de foreninger og organisationer, der har bemyndigelse til salg af  

 husdyr eller landbrugsprodukter ved auktion i henhold til lov nr. 246 af 9.  

 maj 1917 om landboforeningers og husmandsforeningers auktioner m.m.
I § 2 i den ovennævnte lov er det bestemt, at der angående auktionen  

 straks skal ske tilførsel i en af amtmanden autoriseret protokol.
I  

 protokollen skal angives, når og hvor auktionen har fundet sted, sælgerens  

 navn, betegnelse af det bortsolgte, køberens navn og købesummen.
Sker opråb  

 uden tilslag, anføres ejerens navn, betegnelse af det opråbte, højeste budsum  

 og den bydendes navn.
Protokollen skal, når auktionen er afsluttet,  

 underskrives af inkassator og to medlemmer af den landbo- eller  

 husmandsforening eller landbrugsorganisation, der har auktionsbemyndigelse.
 En sammenslutning af landbo- og husmandsforeninger, som har  

 auktionsbemyndigelse i henhold til loven, har over for justitsministeriet  

 rejst spørgsmål om at erstatte den foreskrevne førelse af auktionsprotokol  

 med afregningskopier for hvert enkelt salg, der indeholder de oplysninger,  

 der efter loven skal indføres i protokollen, og som tænkes opbevaret i et  

 løsbladssystem.
Justitsministeriet har i den anledning indhentet udtalelser fra  

 landbrugsministeriet, Direktoratet for Toldvæsenet og Foreningen af amtmænd,  

 der har erklæret, at man intet har at indvende mod, at protokollen føres  

 efter tilsvarende retningslinier som foreskrevet for førelse af auktionsbog  

 ved auktioner efter lov nr. 132 af 16. april 1935 om offentlig auktion ved  

 auktionsledere, jfr. lovbekendtgørelse nr. 40 af 4. februar 1970, således at  

 der kun tilføres protokollen angivelse af tid og sted for auktionen, hvem der afholder auktionen, en kort samlet beskrivelse af det på auktionen udbudte, begyndelsesnummer og slutnummer på de nedenfor nævnte afregningskopier, totalbeløbet af de solgte genstandes budsum, og hvad der eventuel særligt passerer under auktionen.
 Det er en forudsætning herfor, at der under auktionen for hvert enkelt  

 salg udfærdiges en afregningskopi, som indeholder de oplysninger, der efter  

 loven af 1917 i øvrigt skal tilføres auktionsprotokollen.
Kopierne skal herefter indeholde angivelse af auktionens dato, køber og sælger, betegnelse af det bortsolgte og købesummen.
 Kopierne skal nummereres fortløbende og skal straks efter auktionen  

 indsættes i et aflåseligt løsbladssystem, for hvilket inkassator har det  

 fulde ansvar.
Såfremt der på auktionen sker opråb uden tilslag, bør der ENTEN foretages  

 tilførsel til protokollen herom i overensstemmelse med § 2 i loven af 1917  

 ELLER i løsbladssystemet indsættes et nummereret bilag, der indeholder  

 oplysning om auktionens dato, ejerens navn, betegnelse af det opråbte, højeste budsum og den bydendes navn.
 Justitsministeriet tiltræder herefter, at førelsen af auktionsprotokollen  

 kan foretages i overensstemmelse med de foran angivne retningslinier.
 Direktoratet for Toldvæsenet har henledt opmærksomheden på, at de ved  

 auktionen udstedte afregningsbilag som hidtil tillige skal indeholde  

 oplysning om merværdiafgiftsbeløbets størrelse eller oplysning om, at  

 merværdiafgiften udgør 3/23 af det samlede beløb for det pågældende salg,  

 jfr. § 17 i lov om almindelig omsætningsafgift (merværdiafgift).
 Justitsministeriet, den 29. januar 1971.
 P.M.V.
