Omlægning af regnskabsår Reference:
SEL § 10, stk. 2 A ApS klagede for indkomståret 1998 over, at told- og skatteregionen  

 havde givet afslag på meddelelse om omlægning af  

 regnskabsår.
 Det fremgår af sagen, at A ApS (herefter kaldet Selskabet) ved  

 anmeldelse af 10. september 1999, modtaget af told- og skatteregionen den 4.  

 oktober 1999, har meddelt,  at Selskabet har omlagt regnskabsåret for  

 indkomståret 1998.
 Det fremgår endvidere af sagen, at begrundelsen for ønsket om  

 at omlægge regnskabstidspunktet er, at Selskabet ønsker samme  

 regnskabsafslutningstidspunkt som moderselskabet B A/S.
 Regionen har givet afslag på anmodningen om omlægning af  

 regnskabsår under henvisning til lov nr. 166 af 24. marts 1999.
Regionen har herved lagt vægt på, at det fremgår af  

 ovennævnte lov, at Selskabet inden for udløbet af det  

 indkomstår, der ønskes omlagt, skal give meddelelse herom til de  

 statslige told- og skattemyndigheder.
Anmeldelsen er indsendt efter  

 udløbet af det indkomstår, der ønskes omlagt, idet der  

 skulle være ansøgt inden den 31. marts 1999.
 Selskabets advokat har over for Landsskatteretten nedlagt påstand  

 om, at Selskabets regnskabsperiode fremover bliver fra 1. januar til 31.  

 december.
Advokaten har til støtte herfor bl.a. anført, at Selskabets  

 revisor ved ansøgning af 4. oktober 1999 har ansøgt told- og  

 skatteregionen om omlægning af regnskabsåret for Selskabet,  

 således at regnskabsåret fremover bliver 1/1 til 31/12. Herved  

 vil Selskabet have samme regnskabsår som moderselskabet.
Selskabets  

 revisor har fremsendt anmeldelse dateret den 10. september 1999, og den er  

 derfor indsendt efter udløbet af det indkomstår, der  

 ønskes omlagt, idet den nuværende regnskabsperiode for Selskabet  

 er 1/4 til 31/3. Det beror på en beklagelig fejl fra Selskabets  

 revisor, at den pågældende ansøgning ikke er indsendt  

 rettidigt.
Det skal dog i denne forbindelse oplyses, at det netop beror  

 på en fejl, da den ændrede regnskabsperiode er anmeldt overfor  

 Erhvervs- og Selskabsstyrelsen, hvorfor Landsskatteretten anmodes om at  

 bortse fra denne - mindre - fejl.
 Told- og skatteregionen er efterfølgende fremkommet med en  

 udtalelse over for Landsskatteretten af 14. august 2000, hvoraf det bl.a.  

 fremgår:
"(...) Selskabets regnskabsperiode for indkomståret 1998 er 1/11 1997 -  

 31/3 1999, hvorfor anmodning om tilladelse til regnskabsomlægning  

 skulle have været fremsat overfor regionen senest den 31/3 1999.
 Som følge heraf har regionen, ved brev af 27. oktober 1999, givet  

 afslag på anmodningen under henvisning til lov nr. 166 af 24. marts  

 1999. Af lovens § 10, stk. 2 fremgår, at selskabet eller foreningen  

 m.v. inden udløbet af det indkomstår, der ønskes  

 omlagt, skal give meddelelse herom til de statslige told- og  

 skattemyndigheder.
 Samme tekst fremgår endvidere af cirkulære nr. 199 af 16/12  

 1999, punkt 2.11.2 - Omlægning af regnskabsår.
Det er således regionens opfattelse, at den trufne afgørelse  

 bør fastholdes.
Dette endvidere henset til, at advokaten i sin klage  

 til Landsskatteretten oplyser, at det beror på en beklagelig fejl fra  

 selskabets revisor, at den pågældende ansøgning ikke er  

 indsendt rettidigt.
Man erkender hermed, at betingelserne for omlægning  

 ikke er tilstede. (...)" Udtalelsen har været sendt til høring hos Selskabets  

 advokat.
 Landsskatteretten udtalte:
I henhold til § 10, stk. 2, 1. pkt. i selskabsskatteloven  

 (lovbekendtgørelse nr. 727 af 7. oktober 1998 som ændret ved  

 bl.a. lov nr. 166 af 24. marts 1999) kan et tidligere benyttet  

 indkomstår vælges omlagt til et andet indkomstår, hvis det  

 er begrundet i de forhold, der gør sig gældende for selskabet  

 eller foreningen m.v., såsom hensyn til sæson,  

 brancheændring, personaleferie, nye forretningsforbindelser eller  

 koncerntilhørsforhold.
Selskabet eller foreningen skal inden  

 udløbet af det indkomstår, der ønskes omlagt, give  

 meddelelse herom til de statslige told- og skattemyndigheder, jf. lovens §  

 10, stk. 2, 3. pkt.
 Retten lægger efter det oplyste til grund, at A ApS´s  

 regnskabsperiode for indkomståret 1998 løber fra den 1. november  

 1997 til den  31. marts 1999.
Retten finder på den baggrund, at regionen med rette har meddelt A  

 ApS afslag på anmodningen om omlægning af indkomståret, jf.  

 selskabsskattelovens § 10, stk. 2. Der er herved henset til, at det ikke  

 fremgår af bestemmelsens ordlyd, at der er mulighed for dispensation.  

 Fristen for meddelelse om omlægning var den 31. marts 1999, men  

 meddelelsen blev modtaget af regionen den 4. oktober 1999, og anmeldelse af  

 ændret regnskabsperiode til Erhvervs- og Selskabsstyrelsen kan ikke  

 sidestilles med meddelelse til Told- og Skatteregionen.
Retten har endvidere  

 henset til, at det fremgår af lovens forarbejder, der er gengivet i  

 cirkulære nr. 199 af 16. december 1999, at fristen for anmeldelse er  

 fastsat under hensyn til ønsket om at forhindre efterfølgende  

 indkomstudjævning samt hensynet til, at selskaberne overholder  

 selvangivelsesfristen.
 Den påklagede afgørelse blev stadfæstet.
