Fremsat den 1. april 2016 af Jakob Sølvhøj (EL), Eva Flyvholm (EL) og Pernille Skipper (EL) Forslag til folketingsbeslutning om handicaptilgængeligt politisk materiale Folketinget pålægger regeringen inden udgangen af 2016 at fremsætte lovforslag, der sikrer, at opstillingsberettigede partier udvikler materialer, som også kan læses af blinde og mennesker med intellektuelle funktionsnedsættelser eller læsehandicap.
Til formålet oprettes en demokratipulje på 3 mio. kr., hvor opstillingsberettigede partier kan søge om midler til at udvikle tilgængelige materialer.
Bemærkninger til forslaget Danmark lever fortsat ikke op til FNs handicapkonventions artikel 29 (bekendtgørelse af FN-konvention af 13. december 2006 om rettigheder for personer med handicap), som fastslår, at mennesker med handicap skal kunne deltage i det politiske liv på lige fod med alle andre.
For mange vælgere er adgang til information om det politiske liv og de politiske partier stærkt begrænset af, at materialerne er for svære at forstå eller ikke er tilgængelige i formater, der kan læses af blinde.
Det medfører en stor barriere i forhold til at sikre, at alle kan deltage i demokratiet på lige fod.
 Derfor skal opstillingsberettigede partier pålægges at udvikle materialer, der også kan læses af mennesker med synshandicap, intellektuelle funktionsnedsættelser eller læsehandicap.
Økonomiske konsekvenser Udgifterne til forslaget beløber sig til 3 mio. kr. i form af en demokratipulje, så opstillingsberettigede partier kan søge om midler til at udvikle tilgængelige materialer.
Det foreslås, at omkostningen ved forslaget finansieres af det økonomiske råderum.
Skriftlig fremsættelse Jakob Sølvhøj (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om handicaptilgængeligt politisk materiale.
(Beslutningsforslag nr.
B 125) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
