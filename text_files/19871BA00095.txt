Nr BSF 95 Forslag til folketingsbeslutning om mærkning af kræftfremkaldende stoffer Fremsat af Dorte Bennedsen (S) Helen Beim (S) Baadsgaard (S) Pia Gjellerup  

 (S) Erik Holst (S) Helge Mortensen (S) Henning Nielsen (S) Trøjborg (S) den 29. januar 1988 Folketinget pålægger regeringen at fremsætte lovforslag om, at de 220 virkende midler (påvirkninger) i form af kemiske stoffer eller lignende, som Det Internationale Kræftforskningsinstitut IARC (WHO) oplyser kan være kræftfremkaldende, skal forsynes med en klar mærkning herom umiddelbart efter indførsel eller produktion i Danmark.
De stoffer, som allerede findes i Danmark, skal straks forsynes med den omhandlede mærkning.
Bemærkninger til forslaget Beslutningsforslaget er stort set en uændret genfremsættelse af et i folketingsåret 1986-87 fremsat forslag, men som ikke blev vedtaget i en for forslagsstillerne tilfredsstillende form, se Folketingstidende 1986-87, forhandlingerne sp. 2331, sp. 2339, sp. 6800 og sp. 10776, Tillæg A sp. 1751 og Tillæg B sp. 983.
 Beslutningsforslaget blev vedtaget den 23. april 1987.
Det internationale Kræftforskningsinstitut, IARC, fremlægger i februar 1988 en opdateret liste over i alt ca. 220 påvirkninger i form af kemiske stoffer eller lignende, som kan have kræftfremkaldende virkninger på mennesker og dyr.
Forslagsstillerne anbefaler, at disse påvirkninger mærkes med oplysning om deres kræftfarlighed.
Det drejer sig om 3 grupper:
1. Kemiske stoffer og andre påvirkninger, for hvilke der foreligger tilstrækkelig klarhed fra epidemiologiske undersøgelser for kræftfremkaldende virkning på mennesker.
2. Kemiske stoffer og andre påvirkninger, som formentlig er kræftfremkaldende på mennesker.
Her er normalt tale om stoffer, for hvilke der er begrænset klarhed fra epidemiologiske undersøgelser og tilstrækkelig klarhed for kræftfremkaldende virkning i dyreforsøg.
3. Kemiske stoffer og andre påvirkninger, som muligvis er kræftfremkaldende for mennesker.
Her er tale om påvirkninger, for hvilke der er begrænset klarhed fra epidemiologiske undersøgelser, og for hvilke der ikke er tilstrækkelig klarhed i dyreforsøg.
I denne kategori kan der også indgå stoffer, for hvilke der er utilstrækkelige eller manglende oplysninger fra epidemiologiske undersøgelser og tilstrækkelig klarhed for kræftfremkaldende virkning i dyreforsøg.
Advarselssætningerne R 45 »kan fremkalde kræft« og R 40  

 »mulig fare for uhelbredelig skadevirkning« blev indført ved tilpasningsdirektiv 83/467 EØF om tilnærmelse til lovgivningen om klassificering, emballering og etikettering af farlige stoffer 67/548 EØF.
I overensstemmelse hermed blev de første 27 stoffer og stofgrupper (heraf er salte af 4 stoffer opført som selvstændige numre) mærket med advarselssætning »kan fremkalde kræft« ved tilpasningsdirektiv 86/431 EØF.
Ved tilpasningsdirektiv 87/432 EØF blev endvidere 12 stoffer og stofgrupper (heraf salte af 2 stoffer opført som selvstændige numre) mærket med advarselssætningen »kan fremkalde kræft«, og  

 17 stoffer og stofgrupper mærket med advarselssætningen »mulig fare for uhelbredelig skadevirkning«.
En isoleret dansk mærkning med advarselssætningen »kan fremkalde kræft« blev gennemført i august 1987 for 20 stoffer og stofgrupper, og mærkning med advarselssætningen »mulig fare for uhelbredelig skadevirkning« for 3 stoffer og stofgrupper.
En mærkning af de ca. 220 påvirkninger på IARC's liste kan ikke foretages på en og samme måde.
Stoffernes kræftfremkaldende virkninger forekommer under forskellige omstændigheder, og der findes forskellige forholdsregler for omgangen med stofferne, hvorved de kræftfremkaldende virkninger kan forebygges eller reduceres.
Der må derfor udarbejdes detaljerede mærkningsbestemmelser, som oplyser, under hvilke omstændigheder stofferne er kræftfremkaldende, og hvilke forebyggende foranstaltninger der skal træffes ved omgang med stofferne.
Mærkningen må imidlertid samtidig indeholde en tydelig fælles markering, som ved annoncering og undervisning indarbejdes som et faresymbol på linje med advarslerne mod radioaktiv stråling.
