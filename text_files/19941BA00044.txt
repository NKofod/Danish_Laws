Nr BSF 44 Forslag til folketingsbeslutning om at ophæve fradragsretten for indskud  

 på private pensionsordninger Fremsat af Frank Aaen (EL) Jette Gottlieb (EL) den 24. januar 1995 Folketinget opfordrer regeringen til at fremsætte lovforslag, der fjerner  

 skattefradraget for private pensionsopsparinger.
Provenuet, der for året 1995  

 kan anslås til mindst 27 mia. kr., skal anvendes til at sikre grundlaget for,  

 at staten nu og fremover kan yde alle pensionister en ensartet og høj  

 pension.
Bemærkninger til forslaget Retten til at fradrage indbetalinger på private pensionsordninger er dels  

 en bombe under statsfinanserne og dels med til at skabe meget store uligheder  

 blandt fremtidens pensionister.
Arbejdsløse, syge og andre, der er mere eller mindre uden for  

 arbejdsmarkedet, har ikke adgang til at få arbejdsmarkedspension og har kun  

 små muligheder for at etablere en kapitalpension.
Disse grupper nyder ikke  

 godt af fradragsordningen og må samtidig se, at den stigende statsgæld bruges  

 som argument for, at der ikke er råd til en ordentlig folkepension.
Højtlønnede i fast beskæftigelse kan derimod udnytte fradragsretten og får  

 et stort statstilskud til pensionsopsparingen.
F.eks. får en bankdirektør med  

 en årsindkomst på 2 mio. kr. og en 15 pct.s pensionsordning et skattefradrag  

 på 300.000 kr. samt mulighed for yderligere fradrag ved at udnytte  

 mulighederne for at indskyde penge på en kapitalpension.
 Resultatet er, at nogle vil få en tårnhøj pension, mens andre må nøjes med  

 en elendig folkepension.
I år indbetales ca. 45 mia. kr. på private pensionsordninger.
Heraf  

 betaler staten på grund af fradragsretten ca. 27 mia. kr. sammenlignet med de  

 ca. 50 mia. kr., der gives til folkepension.
Folkepensionen kunne hæves med  

 over 50 pct. for det beløb, der gives i tilskud til private  

 pensionsopsparinger.
Ophævelsen af fradragsretten vil ikke medføre ændringer i den løn, der  

 udbetales efter skat, men kun fjerne det statstilskud, der i dag gives til  

 pensionskontoen.
Der indbetales et mindre beløb, men til gengæld vil de  

 kommende udbetalinger fra pensionsordningen være skattefri.
Fradraget er på flere måder asocialt.
Ikke alene vokser fradraget i takt  

 med indskuddets størrelse.
Skattefordelen er også i procenter størst for de  

 højeste indkomster, der har den højeste marginalskat.
Desuden opnås en  

 rentes-rente-gevinst, før pensionen udbetales, som typisk beskattes med en  

 procent, der er lavere end i den erhvervsaktive alder.
Hertil kommer, at denne fradragsret er en væsentlig del af årsagen til den  

 store statsgæld.
Fjernes fradraget, vil det være realistisk at begynde at  

 afvikle statsgælden og dermed fjerne den renteudgift på ca. 60 mia. kr., der  

 i dag tynger statsregnskabet, renter, der i vid udstrækning betales til de  

 pensionskasser, der har formuen placeret i statsobligationer.
 Uden renteudgiften ville der være overskud på statsbudgettet, og dermed  

 vil der være bedre muligheder for at udbygge folkepensionen, også selv om  

 antallet af folkepensionister vil være stigende.
