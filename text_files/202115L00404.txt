Tillægsbetænkning afgivet af Sundhedsudvalget den 16. december 2021 Tillægsbetænkning over Forslag til lov om ændring af lov om anvendelse af tvang i psykiatrien m.v.
(Husordener på psykiatriske afdelinger, sikkerhedskontroller i retspsykiatrien, særlige regler for surrogatanbragte m.v.) [af sundhedsministeren (Magnus Heunicke)]:
1. Ændringsforslag Venstres medlemmer af udvalget har stillet 1 ændringsforslag til lovforslaget.
2. Indstillinger Et flertal i udvalget (S, V, DF, RV, KF, NB og FG) indstiller lovforslaget til vedtagelse med det stillede ændringsforslag.
Et mindretal i udvalget (SF og EL) vil stemme for det stillede ændringsforslag.
Mindretallet vil stemme imod lovforslaget ved 3. behandling.
 Et andet mindretal i udvalget (LA) vil redegøre for sin stilling til ændringsforslaget og lovforslaget ved 3. behandling.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
3. Ændringsforslag med bemærkninger Ændringsforslag Ny paragraf Af et mindretal (V), tiltrådt af et flertal (S, DF, SF, RV, EL, KF, NB og FG):
 1) Efter § 2 indsættes:
»§ 01 Sundhedsministeren fremsætter i folketingsåret 2023-24 forslag om revision af kapitel 5 b i lov om anvendelse af tvang i psykiatrien m.v. som indsat ved denne lovs § 1, nr. 6.« [Revisionsbestemmelse og evaluering] Bemærkninger Til nr. 1 Med vedtagelsen af lovforslaget kan der oprettes særlige afdelinger for personer anbragt i varetægtssurrogat, og der kan på disse afdelinger iværksættes begrænsninger uden foregående mistanke om indførelse af rusmidler eller farlige genstande, ligesom den anbragtes post kan åbnes og kontrolleres og adgangen til mobiltelefoner, computere og lign. kan afskæres.
 Det er væsentligt som lovgiver at holde øje med lovens virkning i praksis, herunder om de særlige afdelinger fungerer efter hensigten, og omfanget og karakteren af indgreb og begrænsninger over for personer anbragt i varetægtssurrogat.
 Venstre finder det på den baggrund hensigtsmæssigt, at sundhedsministeren, for så vidt angår det nævnte forslag, evaluerer loven 2 år efter lovens ikrafttrædelse, dvs. den 1. januar 2024.
 Ændringsforslaget indebærer, at lovens § 1, nr. 6, i folketingsåret 2023-24 skal tages op til fornyet overvejelse i Folketinget.
 Sundhedsministeren skal senest den 1. marts 2024 fremsætte lovforslag i Folketinget om revision af loven.
4. Udvalgsarbejdet Lovforslaget blev fremsat den 11. november 2021 og var til 1. behandling den 18. november 2021. Lovforslaget blev efter 1. behandling henvist til behandling i Sundhedsudvalget.
Udvalget afgav betænkning den 15. december 2021. Lovforslaget var til 2. behandling den 16. december 2021, hvor lovforslaget blev delt i to.
Herefter blev værværende lovforslag henvist til fornyet behandling i udvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Bilag Efter udvalgets afgivelse af betænkning er der omdelt 2 bilag på lovforslaget.
Annette Lind (S) Birgitte Vind (S) Kim Aas (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Kirsten Normann Andersen (SF) Trine Torp (SF) Christina Thorholm (RV) Lotte Rod (RV) Peder Hvelplund (EL) Pernille Skipper (EL) Susanne Zimmer (FG) Jane Heitmann (V) fmd.
Anne Honoré Østergaard (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
