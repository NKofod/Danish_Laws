Fremsat den 6. februar 2008 af Niels Helveg Petersen (RV), Morten Helveg Petersen (RV) og Margrethe Vestager (RV) Forslag til folketingsbeslutning om suspension af skattelettelserne for 2009 Folketinget opfordrer regeringen til at fremsætte lovforslag, der suspenderer de planlagte skattelettelser for 2009 med henblik på at opnå et mere forsvarligt udgangspunkt for finanspolitikken i 2008 og 2009 forud for de kommende forhandlinger om finansloven og skabe bedre forudsætninger for i 2009 at gennemføre en skattereform, der lever op til regeringens egne målsætninger om langsigtet at øge arbejdsudbuddet og imødegå klimaforandringer.
Bemærkninger til forslaget Det er velkendt, at bl.a. de økonomiske vismænd har tilrådet en stramning af finanspolitikken, hvis ikke en overophedning skal sætte sundheden i den danske økonomi over styr.
Disse råd er ikke blevet fulgt op af handling fra regeringens side.
 De økonomiske vismænd anbefaler, at finanspolitikkens bidrag til den økonomiske aktivitet sænkes fra de af regeringens planlagte 0,3-0,5 pct. af BNP til minus 0,25 pct. af BNP for at undgå en ødelæggende overophedning af dansk økonomi, hvor mangelen på arbejdskraft forstærkes og skaber øget inflation og på lidt længere sigt behov for rentestigninger.
 Finansieringen af regeringens skattepakke er tvivlsom, idet den indregner nogle virkninger af dynamiske effekter.
 For 2008 og 2009 gælder endvidere, at skattepakken er stærkt underfinansieret.
Der gives skattelettelser, uden at finansieringen er realiseret.
Indekseringen af energiafgifterne slår først helt igennem i 2015, og det betyder at skattepakken bidrager med et underskud på den offentlige saldo i de kommende år, hvor der altså er brug for det modsatte.
Skattepakken skaber ganske vist et øget arbejdsudbud, men det står slet ikke mål med den risiko, lettelserne indebærer.
Skattepakken letter indkomstskatten med næsten 10 mia. kr., og for det beløb kan der opnås langt større virkning på arbejdsudbuddet end de 7.000 ekstra helårspersoner, som regeringen anslår som virkning af skatteændringerne.
Den af regeringen bebudede skattekommission bør have til opgave at se på, hvordan der opnås størst mulig beskæftigelse af en skattereform, hvor der også tages hensyn til en forsvarlig social profil og initiativer for klimaet.
Skriftlig fremsættelse Niels Helveg Petersen (RV):
 Forslag til folketingsbeslutning om suspension af skattelettelserne for 2009.
(Beslutningsforslag nr.
B 51).
