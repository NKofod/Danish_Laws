Påbud om autoriseret rådgiver- ugyldig  ikke hjemmel XXX XXX XXX j.nr.
 Arbejdsmiljøklagenævnet har på møde den 28. oktober 2008 behandlet kommunens klage over Arbejdstilsynets afgørelse af 7. april 2008, om at XX Kommune skal bruge en autoriseret arbejdsmiljørådgiver til at bistå sig med at sikre, at problemer med psykisk arbejdsmiljø forebygges og løses på tværs af XX Kommunes produktionsenheder.
Nævnet traf følgende A F G Ø R E L S E Arbejdsmiljøklagenævnet finder ikke, at der er hjemmel til at afgive påbud om at XX Kommune skal bruge en autoriseret arbejdsmiljørådgiver til at bistå sig med at sikre, at problemer med psykisk arbejdsmiljø forebygges og løses på tværs af XX Kommunes produktionsenheder.
 Arbejdsmiljøklagenævnet ophæver således Arbejdstilsynets afgørelse af 7. april 2008.
B E G R U N D E L S E Arbejdsmiljøklagenævnet har ved afgørelsen lagt til grund, at Arbejdstilsynet i sin af afgørelse af 7. april 2008 har lagt vægt på, at XX Kommune i perioden 11. april 2007 til den 23. januar 2008 har fået i alt 15 afgørelser om overtrædelse af arbejdsmiljøreglerne om psykisk arbejdsmiljø.
 Ifølge rådgivningsbekendtgørelsens § 4 skal arbejdsgiveren efterkomme påbud om brug af autoriseret arbejdsmiljørådgiver, når Arbejdstilsynet træffer 15 eller flere afgørelser om overtrædelser af arbejdsmiljølovgivningen, der er konstateret på 2 eller flere forskellige produktionsenheder under den samme juridiske enhed og er konstateret inden for en periode af mindst 6 måneders og højst 12 måneders varighed, og samtlige afgørelser ligger inden for bl.a. f) Psykisk arbejdsmiljø.
 Arbejdsmiljøklagenævnet har ved afgørelsen lagt vægt på, at Arbejdstilsynet med sin formulering i afgørelse af 7. april 2008 har lagt vægt på, at XX Kommune i perioden 11. april 2007 til den 23. januar 2008 har fået 15 afgørelser om overtrædelse af arbejdsmiljøreglerne.
Da det ikke af Arbejdstilsynets afgørelse fremgår, hvornår Arbejdstilsynet har konstateret de arbejdsmiljøproblemer, som har udløst de 15 afgivne påbud om psykisk arbejdsmiljø, er der ikke hjemmel til at afgive påbud om brug af autoriseret rådgiver.
Det fremgår af rådgivningsbekendtgørelsens § 4, at arbejdsmiljøproblemerne skal være konstateret inden for en periode af mindst 6 måneders og højst 12 måneders varighed.
Arbejdsmiljøklagenævnet skal i øvrigt bemærke, at Arbejdstilsynet i sin afgørelse af 7. april 2008 har henvist til 15 underliggende påbud om overtrædelse af arbejdsmiljøreglerne om psykisk arbejdsmiljø, hvoraf et af påbudene ifølge afgørelsen er blevet annulleret.
Da der efter reglerne skal været afgivet mindst 15 påbud om psykisk arbejdsmiljø, vil der således alene af den grund ikke være grundlag for at opretholde påbuddet om autoriseret rådgiver.
R E G L E R Arbejdsmiljøklagenævnet henviser til:
 §§ 77, stk.1 og 77a, i lov om arbejdsmiljø, jf. lovbekendtgørelse nr. 268 af 18. marts 2005, med de ændringer der følger af lov nr. 175 af 27. februar 2007, og  § 4, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet, XX Kommunes brev af 18. september 2008, sekretariatets kontorrapport af 3. oktober 2008 samt Arbejdstilsynets brev af 7. oktober 2008.
På klagenævnets vegne Kopi til ..
 De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005, med de ændringer der følger af lov nr. 175 af 27. februar 2007:
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
Stk. 2 § 77 a.
Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
 Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere:
§ 4. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet træffer 15 eller flere afgørelser om overtrædelser af arbejdsmiljølovgivningen, der 1) er konstateret på 2 eller flere forskellige produktionsenheder under den samme juridiske enhed, og 2) er konstateret inden for en periode af mindst 6 måneders og højst 12 måneders varighed, og 3) samtlige afgørelser ligger inden for ét af følgende emner:
 a) Støj.
 b) Vibrationer.
 c) Ikke-ioniserende stråling.
 d) Termiske belastninger.
 e) Ergonomisk arbejdsmiljø.
 f) Psykisk arbejdsmiljø.
 g) Kemiske og biologiske belastninger.
 h) Indeklima.
 i) Ulykkesrisici.
 j) Formelle krav, f.eks. arbejdspladsvurdering, sikkerhedsorganisation og brugsanvisninger.
 k) Unges arbejde.
 l) Velfærds- og belysningsforanstaltninger.
 m) Hudbelastninger.
