Ankestyrelsens principafgørelse B-2-87 om tilbagebetaling - børnebidrag - forskudsvis udbetaling - gyldig bidragsresolution - forfaldstidspunkt Resume:
 En kommune havde ikke været berettiget til at afkræve en fader be taling af forskudsvis udlagt bidrag.
 Ankestyrelsen lagde vægt på, at der på inddrivelsestidspunktet ikke forelå en gyldig bidragsresolution, idet statsamtet havde ophævet resolutionen med tilbagevirkende kraft.
Ankestyrelsen fandt endvidere, at de udlagte bidrag ikke kunne kræves tilbagebetalt af moderen.
Ankestyrelsen lagde herved vægt på, at kommunen udbetalte de omhandlede bidrag, uanset at den på udbetalingstidspunktet var bekendt med, at barnet ikke boede sammen med sin moder, som heller ikke bidrog til barnets underhold.
 Love:
Lov om børnetilskud og forskudsvis udbetaling af børnebidrag - lov nr. 350 af 4. juni 1986 - § 22 og § 28 Sagsfremstilling:
Et statsamt A havde i december 1984 fritaget en fader F for at betale bidrag til datteren D, født i 1967, på grund af D's arbejdsindtægt.
Den 4. februar 1985 meddelte A, at F med virkning fra 17. januar 1985 påny var bidragspligtig, idet det var oplyst over for A, at D ikke længere havde indtægt ved arbejde.
Over for A blev det efterfølgende oplyst, at D ikke boede hos sin moder, som heller ikke bidrog til D's underhold, idet hun modtog ungdomsydelse.
På denne baggrund ophævede A den 18. februar 1985 sin afgørelse af 4. februar 1985.
 Det sociale udvalg havde i mellemtiden - henholdsvis den 5. og den 18. februar 1985 - udlagt bidrag forskudsvis til moderen for perioden 17. januar 1985 - 16. marts 1985. Social- og sundhedsforvaltningen var på udbetalingstidspunkterne bekendt med moderens og D's aktuelle situation.
 Det sociale udvalg har afkrævet F det udlagte bidrag med henvisning til, at der på udbetalingstidspunkterne forelå en gyldig bidragsresolution af 4. februar 1985. Udvalget har ikke fundet, at der var grundlag for at rejse tilbagebetalingskrav over for moderen, idet hun ikke havde modtaget bidrag mod bedre vidende.
Ankenævnet fandt, at det sociale udvalg ikke kunne afkræve F betaling af forskudsvis udlagt børnebidrag til D for den omhandlede periode.
Nævnet begrundede sin afgørelse med, at der på inddrivelsestidspunktet ikke forelå en gyldig bidragsresolution, idet A havde ophævet den bidragsresolution, i henhold til hvilken børnebidragene var blevet udbetalt forskudsvis.
Det sociale udvalg anførte bl.a., at det ved nævents afgørelse blev afskåret fra at indkræve et bidrag, som det lovligt havde udbetalt forskudsvis i overensstemmelse med en gyldig bidragsafgørelse.
 Lovgrundlag: Lov om børnetilskud og andre familieydelser, § 22 og § 28.
 Afgørelse:
 Ankestyrelsen tiltræder ankenævnets afgørelse med nævnets begrundelse.
Ankestyrelsen er samtidig enig med det sociale udvalg i, at de udlagte bidrag ikke kan kræves tilbagebetalt af moderen.
Ankestyrelsen har herved lagt vægt på, at udvalget udbetalte de omhandlede bidrag, uanset at det på udbetalingstidspunktet var bekendt med, at D ikke boede sammen med sin moder, som heller ikke bidrog til D's underhold.
