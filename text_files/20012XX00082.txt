Skriftlig fremsættelse (6. februar  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om gennemførelse af dele af  

 arbejdstidsdirektivet.
(Lovforslag nr.
L 83).
 Med forslaget om gennemførelse af dele af  

 arbejdstidsdirektivet ønsker regeringen at gennemføre de  

 arbejdsretlige dele af Rådets direktiv 93/104/EF af 23. november 1993  

 om visse aspekter i forbindelse med tilrettelæggelse af  

 arbejdstiden.
 Direktivet skulle være gennemført i Danmark  

 den 20. november 1996.
Arbejdsmiljøbestemmelserne er gennemført i  

 arbejdsmiljøloven med tilhørende bekendtgørelser.
De  

 arbejdsretlige bestemmelser har hidtil været gennemført alene  

 ved kollektive overenskomster og aftaler mellem arbejdsmarkedets parter.
 Der er dog grupper, navnlig på det private  

 arbejdsmarked, som ikke er direkte omfattet af aftalerne, idet de ikke kan  

 støtte et juridisk krav på en overenskomst.
Dette spørgsmål har været  

 drøftet mellem den danske regering og Kommissionen.
Kommissionen har  

 senest ved begrundet udtalelse den 26. september 2001 fastholdt, at  

 implementeringen ikke har været tilstrækkelig.
 Regeringen har derfor i enighed med arbejdsmarkedets  

 parter fundet, at det vil være rigtigst at afslutte sagen nu med en  

 lov, der skal gælde for de ikke-overenskomstdækkede  

 lønmodtagere.
 Det foreslås, at lovforslaget træder i kraft  

 den 1. april 2002.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
