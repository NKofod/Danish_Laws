Nedskrivning af aktiekapital Reference:
ABL § 5 LL § 16 A A klagede for indkomståret 1992 over, at de stedlige  

 skattemyndigheder som udbytteindkomst havde anset 7.991.146 kr. for  

 skattepligtig avance ved salg af aktier i B A/S.
 Det fremgik af sagens oplysninger, at klageren sammen med sine tre  

 brødre, B, C og D samt E i april 1989 erhvervede hele aktiekapitalen  

 på nominelt 300.000 kr. i F A/S.
 De fire brødre erhvervede hver nominelt 74.750 kr. aktier, medens E  

 erhvervede nominelt 1.000 kr. aktier.
Ved en generalforsamlingsbeslutning af 20. april 1989 blev aktiekapitalen  

 i F A/S udvidet med nominelt 1.700.000 kr., således at aktiekapitalen  

 herefter androg 2.000.000 kr.
De fire brødre tegnede hver 424.500 kr.  

 af den nye kapital, medens E tegnede nominelt 2.000 kr. aktier.  

 Brødrene besad herefter hver nominelt 499.250 kr. aktier, medens E  

 besad nominelt 3.000 kr. aktier.
 Selskabets navn blev på denne generalforsamling ændret ti G  

 A/S (herefter benævnt som Selskabet).
 Ligeledes i april 1989 overtog Selskabet alle aktiviteterne i et af  

 aktionærerne andet ejet selskab.
 Selskabet konstaterede i 1989 et underskud på 1.785.095 kr. og i  

 1990 et underskud på 25.545 kr.
 Det var oplyst, at Selskabets bankforbindelse stillede krav om, at  

 Selskabets aktiekapital reetableredes, idet næsten hele aktiekapitalen  

 var tabt.
På en ekstraordinær generalforsamling i Selskabet den 25.  

 oktober 1990 besluttedes det derfor, at de fire brødre hver  

 konverterede et tilgodehavende i Selskabet på 500.000 kr. til  

 aktiekapital.
Samtidig med denne forhøjelse besluttedes det at  

 nedsætte aktiekapitalen med 1.785.000 kr. til dækning af det  

 opståede underskud.
Aktiekapitalen androg herefter 2.215.000 kr.
 I generalforsamlingsprotokollatet fra denne generalforsamling hed det:
 "Den 25/10 1990 afholdtes der ekstraordinær generalforsamling  

 på selskabets kontor med deltagelse af samtlige aktionærer.
(...) 2. Udvidelse af selskabskapitalen.
 Der forelå forslag om, at A, B, C og D konverterede hver kr. 500.000  

 af deres tilgodehavende i selskabet til aktiekapital.
 Konverteringen skal ske pr. 1/1 1990 til kurs 100.
 Aktierne er ikke omsætningspapirer, jf. selskabets vedtægter  

 og de skal udstedes på navn.
(...) 3. Nedsættelse af selskabskapital.
 Til dækning af overført underskud for året 1989, i alt  

 kr. 1.785.094, foreslås, at den samlede aktiekapital nedskrives med kr.  

 1.785.000.
 Aktiekapitalen vil herefter udgøre:
Oprindelig indskudskapital kr.  2.000.000 Konvertering af gæld -    2.000.000 kr.  4.000.000 overført til dækning af underskud -    1.785.000 Aktiekapital herefter kr.  2.215.000 Punkt 2 og 3 blev enstemmigt godkendt.
(...)" Af en udskrift fra Erhvervs- og Selskabsstyrelsen af 27. februar 1991  

 fremgik, at Selskabet var registreret med en aktiekapital på 2.215.000  

 kr.
Af en fremlagt kopi af Selskabets aktiebog fremgik, at de fire  

 brødre den 20. april 1989 erhvervede aktier for hver nominelt 499.250  

 kr. og E for nominelt 3.000 kr.
Endvidere fremgik det, at brødrene den  

 29. oktober 1990 erhvervede nominelt hver 53.750 kr. aktier i Selskabet.
Det  

 var oplyst, at der i den forbindelse blev udstedt et aktiebrev til hver af de  

 fire brødre med et pålydende på 53.750 kr.
 Efter kapitaludvidelsen og -nedsættelsen ejede brødrene  

 således hver nominelt 553.000 kr. aktier, medens E ejede nominelt 3.000  

 kr. aktier.
 I december 1992 solgte Selskabet aktiviteterne i Selskabet til 2 andre  

 selskaber.
Ved aftale af 31. december 1992 overdrog aktionærerne i Selskabet  

 den samlede aktiekapital i Selskabet til F ApS for 37.615.781 kr.
Hver af de  

 4 brødre afstod således deres nominelle aktiepost på  

 553.000 kr. for kontant 9.391.208 kr.
 Klageren havde ikke selvangivet nogen del af overdragelsessummen som  

 skattepligtig avance, idet hans revisor havde anset samtlige aktier som ejet  

 i 3 år.
 Ved den påklagede afgørelse var avancen ved salg af aktierne  

 i Selskabet ansat til 7.991.146 kr., hvormed indkomstansættelsen var  

 forhøjet.
 De stedlige skattemyndigheder havde således fundet, at klageren  

 måtte anses at have afstået nominelt 500.000 kr. aktier, der var  

 erhvervet mindre end 3 år forud for afståelsen og 53.000 kr., som  

 var anset for erhvervet mere end 3 år forud for afståelsen.
Der var som begrundelse for ansættelsen henvist til, at  

 nedskrivningen af aktiekapitalen i Selskabet var omfattet af ligningslovens §  

 16 A, stk. 1. Ved opgørelsen af fortjenesten ved det senere salg af de  

 beholdne aktier, måtte anskaffelsessummen for de aktier, der ved  

 nedskrivningen betragtedes som annulleret, anses for bortfaldet.
De stedlige  

 skattemyndigheder havde fundet, at de først erhvervede aktier  

 måtte anses for annullerede ved kapitalnedskrivningen, og havde herved  

 henvist til cirkulæret til aktieavancebeskatningsloven, nr. 137 af 19.  

 juli 1994, pkt. 2.3.3, Ligningsvejledningen 1992, afsnit S.G.3.2, og til  

 Østre Landsrets dom af 8. marts 1993 (TfS 1993.131).
 Klagerens advokat havde over for Landsskatteretten principalt nedlagt  

 påstand om nedsættelse af indkomstansættelsen med 7.578.348  

 kr. og subsidiært nedsættelse med 3.792.146 kr.
 Den principale påstand fremkom således:
Ansat skattepligtig avance 7.991.146 kr.
Den af klagerens revisor opgjorte avance 412.798 kr.
Nedsættelse 7.578.348 kr.
 Klagerens revisor har opgjort den skattepligtige avance  

 således:
Nom. aktiebeholdning, 53.750 kr., ejet under 3 år solgt for 912.798 kr.
Anskaffelsessum 500.000 kr.
Skattepligtig avance 412.798 kr.
Advokaten havde til støtte for den principale påstand i  

 første række gjort gældende, at der ikke var hjemmel til  

 at anse forholdet for omfattet af ABL § 5, idet der ikke ved  

 kapitalnedsættelsen var tale om en afståelse af aktier.
Derimod  

 var en nedsættelse omfattet af ligningslovens § 16 A.
Lovens ordlyd,  

 domspraksis, administrativ praksis og litteratur gav grundlag for at antage,  

 at en nedskrivning af aktier alene var omfattet af ligningslovens § 16 A.  

 Lovens forarbejder gav klart belæg for, at nedskrivning af aktiekapital  

 ikke var omfattet af ABL § 1 hhv. § 5. Uanset dette var det i  

 ligningsvejledningen antaget, at nedskrivning af aktiekapital  

 medførte, at avanceopgørelsen skulle ske efter ABL § 5, d.v.s.  

 FIFO-princippet.
Antoges det, at ABL § 5 ikke gav klart belæg for krav  

 om anvendelse af dette princip, var der ikke gennem administrativ praksis  

 skabt den fornødne hjemmel.
En undersøgelse af denne praksis  

 viste, at praksis om FIFO-princippet så at sige var opstået uden  

 lovgrundlag.
Først i LV 1988 blev det anført, at den nedskrevne  

 beholdning var de ældste aktier.
Der kunne ikke indføres en  

 sådan skærpet praksis uden fornødent lovgrundlag.
I  

 øvrigt var en antagelse om, at en given disposition både var  

 omfattet af ligningslovens § 16 A og ABL § 5 ikke logisk.
Advokaten havde nærmere anført, at det fulgte af  

 aktieavancebeskatningslovens § 1, at loven vedrørte beskatning af  

 avancer og tab opstået ved afståelse af aktier, anparter,  

 andelsbeviser m.v.
Begrebet afståelse var i såvel teorien som i  

 praksis fortolket snævert.
En annullation af en given aktie var ikke en  

 civilretlig overgang af ejendomsretten til en aktie, og en annullation af  

 aktier kunne derfor ikke rummes inden for aktieavancebeskatningslovens  

 ordlyd, der krævede "afståelse". Selve ordlyden af såvel  

 aktieavancebeskatningslovens regler som ligningslovens § 16 A måtte  

 således føre til, at en annullation af en aktie alene  

 ansås som omfattet af sidstnævnte bestemmelse.
Dette harmonerede  

 da også med såvel administrativ praksis som med teorien, hvor det  

 stedse havde været fastslået, at en annullation af aktier i  

 forbindelse med kapitalnedsættelse ansås som omfattet af  

 ligningslovens § 16 A.
Dette gjaldt også annullation af aktier uden  

 udlodning til aktionæren.
Advokaten havde herved henvist til bl.a.
TfS  

 1987.206 og Østre Landsrets dom som gengivet i TfS 1993.131. En  

 kapitalnedsættelse ved annullation af aktier uden udlodning til  

 aktionærerne måtte derfor anses for omfattet af ligningslovens §  

 16 A og ikke af aktieavancebeskatningslovens regler.
Når  

 aktieavancebeskatningsloven ikke omfattede annullation af aktier, kunne  

 aktieavancebeskatningslovens § 5, der fastsatte  et FIFO-princip heller ikke  

 fandt anvendelse på en sådan disposition, hvilket fulgte af  

 almindelige lovfortolkningsprincipper.
Heller ikke ordlyden af  

 aktieavancebeskatningslovens § 5 kunne føre til, at denne bestemmelse  

 - uanset at loven som sådan ikke gjaldt for annullation af aktier -  

 kunne anses at omfatte annullation af aktier.
Da der var tale om en  

 bebyrdende regel forudsatte legalitetsprincippet, at der forelå ganske  

 sikre holdepunkter for, at aktieavancebeskatningslovens regler kunne bringes  

 i anvendelse. § 5 bestemte således, at selv om skatteyderen objektivt  

 set ikke havde afstået aktier efter et FIFO-princip, gjaldt der en  

 uafkræftelig formodning for et sådant FIFO-princip.
En  

 sådan bebyrdende regel kunne ikke uden videre udstrækkes til at  

 gælde tilfælde, hvor der ikke var sket afståelse i lovens  

 forstand.
Advokaten havde i den forbindelse anført, at det selskabsretligt  

 var op til aktionærerne selv at afgøre, hvilke aktier, der  

 skulle nedskrives/annulleres i forbindelse med en kapitalnedsættelse.  

 Selskabsretligt var det således muligt at træffe beslutning om at  

 foretage nedskrivning af visse aktionærers aktier, uden at andre  

 aktionærers aktier blev berørt af nedskrivningen, ligesom der  

 kunne foretages nedskrivning af bestemte aktier i de enkelte aktionæres  

 portefølje, og endelig kunne der foretages en kapitalnedskrivning, der  

 var en kombination heraf.
Denne valgfrihed var en følge af det  

 selskabsretlige princip om, at aktionærerne kunne træffe en  

 hvilken som helst beslutning, når blot denne ikke var i strid med  

 præceptiv lovgivning.
Et synspunkt om, at der skatteretligt gjaldt et  

 obligatorisk FIFO-princip ved kapitalnedsættelser, indebar  

 således en fravigelse af det fundamentale skatteretlige princip om, at  

 den civilretlige kvalifikation var afgørende skattemæssigt.
En  

 sådan fravigelse af civilrettens styrende funktion i forhold til  

 skatteretten fordrede enten positiv lovhjemmel, eller at betingelserne for at  

 anvende den skatteretlige realitetsgrundsætning var opfyldt.
 Advokaten havde videre anført, at det i Ligningsvejledningen for  

 1992 og det i cirkulære nr. 137 af 19. juli 1994 anførte om, at  

 FIFO-princippet fandt anvendelse ved kapitalnedsættelser ikke havde  

 støtte i aktieavancebeskatningsloven eller i forarbejderne hertil.
I anden række havde advokaten gjort gældende, at en  

 kapitalforhøjelse kombineret med en samtidig kapitalnedsættelse  

 måtte betragtes som een disposition, således at der i denne sag  

 alene var sket en nettoforhøjelse med 215.000 kr.
Realiteten var  

 således, at der ikke var sket en nedsættelse.
Advokaten havde nærmere anført, at man selskabsretligt ikke  

 anerkendte en situation som nærværende som to selvstændige  

 dispositioner, idet det ikke var muligt at vedtage en  

 kapitalnedsættelse, der medførte, at selskabets kapital  

 nedsattes til et beløb, der var lavere end det i lovgivningen  

 fastsatte minimumskrav til selskabskapitalen.
Dette selv om  

 generalforsamlingen umiddelbart efter vedtog en forhøjelse af  

 selskabskapitalen, der bragte denne i overensstemmelse med lovgivningens  

 mindstekrav.
Werlauff anførte således i bogen "Rekonstruktion",  

 at det ville være retsstridigt at opdele forholdet i to separate  

 beslutninger på selskabets generalforsamling.
Synspunktet om en samlet  

 disposition, hvor alene nettoændringen havde skattemæssig  

 betydning, var tillige fulgt af Landsskatteretten i TfS 1997.761, hvor en  

 samtidig nedsættelse til 0 og forhøjelse til 2.000.000 kr. ikke  

 blev anset som udlodning, hvorfor aktionæren ikke blev beskattet af en  

 ved virksomhedsoverdragelsen opstået negativ anskaffelsessum.
I den  

 konkrete sag sås det klart, at der reelt var foretaget een samlet  

 disposition, idet der i generalforsamlingsprotokollatet var anført  

 resultatet af alene en afstemning.
Da der således ikke fandtes særlige skatteretlige regler om,  

 hvilke aktier der i skatteretlig henseende var at anse for annullerede var  

 det afgørende som nævnt, hvilke aktier, der rent faktisk  

 annulleredes.
Da samtlige de af klageren i april 1989 erhvervede aktier -  

 såvel selskabsretligt som skatteretligt - var i behold ved  

 afståelsen i 1992, hvilket bl.a. fremgik af aktiebogen, og af at der  

 blev udstedt et aktiebrev på 53.750 kr. til hver af de fire  

 brødre, således at hver ejede to aktiebreve på hhv.  

 499.250 kr. og 53.750 kr., måtte disse aktier anses som ejet i mere end  

 3 år på afståelsestidspunktet.
Dette støttedes  

 endvidere af, at E ikke deltog i kapitalnedsættelsen, hvilket ville  

 have været tilfældet, såfremt det var de forud for  

 generalforsamlingen udstedte aktier, der skulle helt eller delvist  

 annulleres.
Advokaten havde videre henvist til, at det af dommen refereret i TfS  

 1984.189 var fastslået, at nytegnede, men endnu ikke registrerede  

 aktier ikke var omfattet af aktieavancebeskatningslovens regler.  

 Såfremt selskabet gik konkurs, og der forelå tegnede, men  

 ikke-registrerede aktier, ville der ikke kunne opnås tabsfradrag.
I  

 nærværende sag var der således sket nedskrivning af  

 ikke-registrerede, nytegnede aktier.
Denne nedskrivning ville ikke kunne  

 rummes af aktieavancebeskatningslovens § 5, allerede fordi der ikke var tale  

 om aktier i denne lovs forstand.
Da der ikke var sket nogen nedskrivning af  

 de registrerede aktier, medførte dette i sig selv, at det var  

 udelukket at anvende FIFO-princippet for de registrerede henholdsvis  

 ikke-registrerede under ét.
Dette forhold støttede tillige  

 synspunktet om, at kapitalforhøjelsen henholdsvis  

 kapitalnedsættelsen måtte anses som én disposition.
 Advokatens subsidiære påstand var opgjort således:
Aktier ejet under 3 år nominelt 500.000 kr.
Nedskrivning fordelt forholdsmæssigt 223.300 kr.
Restbeholdning efter nedskrivning 276.700 kr.
Salgspris fordelt forholdsmæssigt 4.699.000 kr.
Anskaffelsessum 500.000 kr.
Avance 4.199.000 kr.
 Da de stedlige skattemyndigheder havde forhøjet klagerens  

 indkomstansættelse med 7.991.146 kr., havde advokaten subsidiært  

 nedlagt påstand om nedsættelse med 3.792.146 kr.
Klageren havde til støtte for den subsidiære påstand  

 gjort gældende, at der efter mangeårig fast administrativ praksis  

 gjaldt et princip om, at kapitalnedsættelse fordeltes  

 forholdsmæssigt på samtlige aktier.
Hvis det lagdes til grund, at  

 der ikke på generalforsamlingen den 25. oktober 1990 blev truffet  

 beslutning om at fravige dette deklaratoriske udgangspunkt, var konklusionen  

 således, at den på generalforsamlingen vedtagne  

 kapitalnedsættelse selskabsretligt medførte en  

 forholdsmæssig nedsættelse af samtlige aktiers pålydende.  

 Da de selskabsretlige regler tillige måtte anses at være  

 afgørende for den skatteretlige bedømmelse, måtte der  

 også skattemæssigt antages at være sket en  

 forholdsmæssig nedskrivning.
Advokaten havde herved henvist til, at  

 dette også blev antaget i landsretsdommen som gengivet i TfS 1993.131,  

 hvor Kammeradvokaten i sin procedure bl.a. anførte  

 følgende:
"Den oprindelige anskaffelsessum for hver aktie på 4.200 kr. og  

 nedskrivningen i 1985 var på 40 pct. for hver aktie, hvorefter  

 anskaffelsessummen med fradrag af nedskrivningen blev 2.520 kr.  

 Afståelsen for hver aktie var 2.865,60 kr.
Fortjenesten på hver  

 aktie var derfor 345,50 kr." Landsretten afsagde sålydende dom:
"Landsretten finder, at sagsøgeren efter den af selskabets  

 generalforsamling i 1985 foretagne nedskrivning af aktiekapitalen kun ejede  

 aktier svarende til 60 pct. af den hidtidige beholdning.
Denne reduktion af  

 sagsøgerens aktier findes i relation til sagsøgeren at  

 måtte sidestilles med de i ligningslovens § 16 A, stk. 1, in fine,  

 nævnte undtagelser fra, hvad der medregnes ved opgørelsen af den  

 skattepligtige indkomst, og kunne således ikke fradrages, jf. herved  

 også forudsætningen i ligningslovens § 16 A, stk. 2, ...." Advokaten havde anført, at landsrettens dom måtte fortolkes i  

 overensstemmelse med Kammeradvokatens anbringender, og at Østre  

 Landsret således havde accepteret, at nedskrivninger af selskabers  

 kapital skatteretligt skete ved forholdsmæssig nedsættelse af  

 hver aktie.
 Måtte Landsskatteretten således nå til den konklusion,  

 at det ikke fandtes godtgjort, at det på generalforsamlingen blev  

 besluttet, at hver kapitalnedsættelse skulle ske ved annullation af de  

 på generalforsamlingen netop nytegnede aktier, indebar dette, at  

 klageren konstaterede en skattepligtig avance på 4.199.000 kr. i  

 forbindelse med salget af sine aktier i Selskabet.
 Landsskatteretten udtalte:
Tre retsmedlemmer, herunder retsformanden, bemærkede, at  

 aktie-for-aktie metoden og FIFO-princippet var indført som  

 obligatoriske principper ved aktieafståelser efter  

 aktieavancebeskatningslovens § 5. Da der var sket en mellemliggende  

 kapitalnedsættelse var det nødvendigt at fastslå, hvilke  

 aktier, der var bortfaldet ved nedsættelsen, da dette havde betydning  

 for opgørelsen af ejertiden for de efterfølgende afståede  

 aktier.
Disse retsmedlemmer fandt, at der var fornøden hjemmel i  

 aktieavancebeskatningslovens § 5 til at anvende FIFO-princippet på den  

 mellemliggende kapitalnedsættelse, hvorved det især  

 bemærkedes, at dette harmonerede med, at aktie-for-aktie metoden fandt  

 anvendelse.
 Disse retsmedlemmer fandt endvidere ikke, at kapitalforhøjelsen,  

 der skete ved gældskonvertering, og den samtidige  

 kapitalnedsættelse, der var forårsaget af et opstået  

 underskud, kunne betragtes som een disposition, hvorved bemærkedes, at  

 selskabets kapital efter forhøjelsen udgjorde 4.000.000 kr. og efter  

 nedsættelsen 2.215.000 kr.
 Det fulgte af ovenstående betragtninger omkring anvendelsen af  

 FIFO-princippet, at disse retsmedlemmer ikke fandt, at der kunne ske  

 forholdsmæssig nedskrivning i overensstemmelse med den nedlagte  

 subsidiære påstand.
 Disse retsmedlemmer stemte således for, at den påklagede  

 afgørelse blev stadfæstet.
Et retsmedlem fandt, at der ikke var fornøden hjemmel i  

 aktieavancebeskatningslovens § 5 til at anvende FIFO-princippet på en  

 mellemliggende kapitalnedsættelse, idet det var fast antaget, at en  

 kapitalnedsættelse ikke var at betragte som en afståelse af  

 aktier, men derimod som omfattet af ligningslovens § 16 A.
Dette retsmedlem  

 stemte derfor for at give medhold i den principale påstand.
 Der blev truffet afgørelse efter stemmeflertallet, og den  

 påklagede afgørelse blev stadfæstet.
