Fremsat den 19. december 2018 af Peter Kofod (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Dennis Flydtkjær (DF), Hans Kristian Skibby (DF) og Peter Skaarup (DF) Forslag til folketingsbeslutning om begrænsning af livstidsdømtes relationer Folketinget pålægger regeringen i indeværende folketingsår at undersøge, hvilke muligheder der er for at begrænse livstidsdømte personer i at skabe nye relationer til personer uden for for fængslet, og på baggrund af denne undersøgelse fremsætte lovforslag eller foretage de nødvendige ændringer af administrative forskrifter, så livstidsdømte personer ikke fremover får mulighed for at få besøg af bekendtskaber, der er stiftet, efter de er blevet dømt.
Bemærkninger til forslaget I Herstedvester Fængsel er der blevet afholdt 32 bryllupper siden 2009. Fængslet huser nogle af landets farligste forbrydere.
Her afsoner morderen Peter Lundin, som er dømt for at have dræbt en kvinde og hendes to sønner, og Peter Madsen, som dræbte den svenske journalist Kim Wall i 2017. Mens Peter Madsen opholdt sig i Storstrøm Fængsel,  havde han besøg af fire kvinder. (B.
T. den 13. oktober 2018: »DF og S vil have stoppet besøg: Nul sex til Peter Madsen«).
Kriminalforsorgen har oplyst, at der den 19. april 2018 var 25 livstidsdømte i dens institutioner (REU alm. del  endeligt svar på spørgsmål 653, folketingsåret 2017-18). Der er tale om de værste forbrydere i landet.
De har slået mennesker ihjel og i nogle tilfælde efterfølgende parteret liget.
Forslagsstillerne mener ikke, at disse mordere skal have samme privilegier som andre indsatte.
De forbrydelser, som livstidsdømte har begået, har ofte fået stor medieomtale, og de dømte ender derfor med at blive landskendte.
Forslagsstillerne finder det dybt urimeligt, at livstidsdømte først kan bruge den kendisfaktor, de får gennem medierne i forbindelse med retssagen, til at møde kvinder og i en del tilfælde dernæst bruger kriminalforsorgen som giftecentral.
I dag er det alt for let for livstidsdømte at stifte nye bekendtskaber og få besøg af dem.
I 2011 blev den livstidsdømte Peter Lundin gift med en kvinde i Herstedvester Fængsel.
Da hun skulle møde ham, foregik det uden opsyn, og hun skulle blot udfylde en anmodning om besøgstilladelse og oplyser følgende: »Jeg havde en samtale på ti minutter med en psykolog, hvor Peter Lundin var til stede.
Han spurgte, om jeg var klar over, hvad han var dømt for, og det svarede jeg bare ja til« (B.
T. den 19. juni 2018: »Peter Lundins ekskone advarer: Det var for nemt«). Når hun besøgte ham, foregik det i fængslets besøgslejligheder.
Hun oplyser, at hun på få måneder gik fra at besøge ham 5 timer om måneden til at tilbringe hele 47 timer om måneden i besøgslejligheden med Peter Lundin (ibid.) Den nuværende situation er utrolig frustrerende for ofrenes efterladte: Dem, der virkelig har skadet en, man holder af, får nærmest lov til at leve noget, der minder om et helt normalt liv med dating og ægteskab.
Formålet med dette forslag er at få undersøgt, hvilke muligheder der er for at begrænse livstidsdømte fanger i at skabe nye relationer til personer uden for fængslet, og at regeringen på baggrund af denne undersøgelse fremsætter lovforslag eller foretager de nødvendige ændringer af administrative forskrifter, således at det sikres, at livstidsdømte personer ikke fremover får mulighed for at få besøg af bekendtskaber, som er stiftet, efter de er blevet dømt.
Forslaget har således ikke til hensigt at begrænse livstidsdømte fangers mulighed for at få besøg af deres ægtefæller, andre familiemedlemmer eller gamle venner.
Skriftlig fremsættelse Peter Kofod (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om begrænsning af livstidsdømtes relationer.
(Beslutningsforslag nr.
B 72) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
