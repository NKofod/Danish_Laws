Ankestyrelsens principafgørelse P-13-03 om domstolsafgørelse - pension - genoptagelse Resume:
 Det sociale nævn var ikke som følge af en afsagt dom, hvor ansøgeren blev fundet berettiget til forhøjet almindelig førtidspension, afskåret fra at genoptage sagen med henblik på stillingtagen til, om ansøgeren var berettiget til mellemste førtidspension.
 Love:
Lov om social pension - lovbekendtgørelse nr. 697 af 21. august 2002 - § 14, stk. 3 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 13, § 14 og § 15 Sagsfremstilling:
 Ansøgeren anlagde den 14. april 2000 sag mod det sociale nævn med den påstand, at nævnet skulle anerkende, at hun var berettiget til førtidspension efter pensionslovens § 14, stk.3, da hendes erhvervsevne var nedsat med mindst halvdelen.
 Byretten afsagde i april 2001 dom, hvori det sociale nævn blev tilpligtet at anerkende, at hun var berettiget til førtidspension efter § 14, stk. 3, da erhvervsevnen var nedsat med mindst halvdelen.
 Det sociale nævn afviste at behandle spørgsmålet om genoptagelse.
 Nævnet henviste til, at nævnet ikke havde kompetence til at vurdere genoptagelsesspørgsmålet, da pensionstilkendelsen hvilede på en efterfølgende dom.
 Hun anmodede derefter kommunen om at genoptage sin sag på baggrund af Højesterets domme af december 1999 og januar 2001.
 Byretten havde ikke taget stilling til, om hun var berettiget til mellemste pension, da der ikke var nedlagt påstand om dette.
 Sagen blev behandlet i principielt møde med henblik på afklaring af om det sociale nævn kan genoptage en sag om førtidspension, når den afgørelse, der ønskes genoptaget, er truffet af domstolen.
 Afgørelse:
 Sagen blev hjemvist til det sociale nævn med henblik på, at nævnet konkret tog stilling til om der var grundlag for genoptagelse.
 Ankestyrelsen lagde herved lagt vægt på, at det sociale nævn ikke som følge af den afsagte dom var afskåret fra at genoptage sagen og i givet fald ændre den tidligere afgørelse, såfremt en sådan ændring af afgørelsen ville være til gunst for ansøgeren.
 Begrundelsen for afgørelsen var, at der siden det sociale nævn traf afgørelse af 1. juli 1999, hvor ansøgeren fik afslag på pension var sket en lempelse af pensionspraksis som følge af Højesterets dom af 22. december 1999 og senere domme.
Ankestyrelsen lagde herved vægt på, at ansøgeren ved dom den 18. april 2001 blev fundet berettiget til pension efter § 14, stk. 3. Ankestyrelsen lagde endvidere vægt på, at ansøgeren nu anmodede om at få mellemste førtidspension.
Dette var der ikke nedlagt påstand om i retssagen.
 Ankestyrelsen ændrede således det sociale nævns afgørelse.
