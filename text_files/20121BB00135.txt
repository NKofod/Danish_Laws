Fremsat den 25. juni 2013 af Frank Aaen (EL) og Finn Sørensen (EL) Forslag til folketingsbeslutning om opfordring til at trække aktstykke 125 af 14. juni 2013 om statens bloktilskud til kommunerne og regionerne m.v. tilbage fra Finansudvalget Folketinget opfordrer finansministeren til at trække aktstykke 125 af 14. juni 2013 tilbage fra Finansudvalget og erstatte det med et nyt aktstykke, der skal give kommunerne og regionerne bedre økonomiske rammer.
Bemærkninger til forslaget Med beslutningsforslaget ønsker forslagsstillerne, at aktstykke 125 trækkes tilbage, og at finansministeren fremsender et nyt aktstykke, der sikrer, at kommunerne og regionerne får bedre økonomiske rammer, end tilfældet er i aktstykke 125 af 14. juni 2013. Enhedslisten foreslår et løft på 2 pct.
 Desuden ønsker forslagsstillerne, at regeringen skal stille forslag om at fjerne de økonomiske sanktioner, der nu gentagne gange har medvirket til, at kommunerne og regionerne ikke bruger alle de penge, de faktisk har til at forbedre velfærden.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om opfordring til at trække aktstykke 125 af 14. juni 2013 om statens bloktilskud til kommunerne og regionerne m.v. tilbage fra Finansudvalget.
(Beslutningsforslag nr.
B 135) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
