 Udtalt, at udgangspunktet ved en fortolkning af ordene afvigende  

 mening i den kommunale styrelseslovs § 13, 2. punktum må være en forudsætning  

 om, at det pågældende kommunalbestyrelsesmedlem har stemt imod en vedtaget  

 beslutning.
I den konkrete sag, hvor byrådet var blevet pålagt at tilvejebringe en  

 lokalplan med detaljerede krav til lokalplanens indhold, havde byrådet på  

 disse punkter ikke haft nogen valgmulighed.
I denne atypiske situation kunne  

 en udtalelse fra en gruppes medlemmer sidestilles med en afvigende mening,  

 selvom gruppen havde stemt for det vedtagne resultat.
Udtalelsen kunne derfor  

 ikke nægtes tilført beslutningsprotokollen.
Endvidere udtalt, at den omstændighed, at et særstandpunkt er  

 retsstridigt, ikke i sig selv kan bevirke, at et krav om tilførsel til  

 beslutningsprotokollen kan afvises.
Den konkrete udtalelse kunne imidlertid  

 ikke siges direkte at vedrøre det pågældende punkt på dagsordenen og kunne af  

 denne grund ikke kræves tilført beslutningsprotokollen.
 Der var intet til hinder for at den sidstnævnte udtalelse i den  

 foreliggende form kunne ledsage sagen ved fremsendelse til andre myndigheder.
 1. Kommunalbestyrelsen og dens udvalg.
 Retten til at få sin afvigende mening tilført beslutningsprotokollen.
 Planstyrelsen har i dag skrevet således til Tilsynsrådet for Fyns amt,  

 Fyns Statsamt, Slottet, 5000 Odense C: Ved skrivelse af 2. juli 1985 har  

 tilsynsrådet for Fyns amt underrettet planstyrelsen om rådets udtalelse  

 vedrørende et af Odense byråd forelagt spørgsmål om forståelsen af  

 kommuneplanlovens § 21, stk. 2.
 Sagen vedrører Odense byråds behandling den 19. juni 1985 af forslag til  

 lokalplan om placering af 2 IHAWK-raketes-kadriller på Højstrup øvelsesplads.  

 Dette lokalplanforslag er udarbejdet i henhold til miljøministeriets  

 cirkulære af 13. maj 1985, der indeholder et landsplandirektiv om raketternes  

 placering samt et pålæg til byrådet i henhold til kommuneplanlovens § 29,  

 stk. 1 om at tilvejebringe en lokalplan med et nærmere angivet indhold.
Tilsynsrådets udtalelse omhandler to spørgsmål i relation til  

 kommuneplanlovens § 21, stk. 2. For det første, om den socialdemokratiske  

 gruppe, der stemte for lokalplanforslaget, kan kræve følgende udtalelse  

 optaget i belsutningsprotokollen: Vi har alene på grund af  

 miljøministerens pålæg tilvejebragt en lokalplan for placering af  

 IHAWK-raketter på Højstrup øvelsesplads.
Vi er absolutte modstandere af  

 placeringen i det af Odense bys tættest beboede områder.
 For det andet spørgsmålet om byrådsgrupperne F, K og Y, der stemte imod  

 lokalplanforslaget, kan afgive følgende udtalelse til beslutningsprotokollen  

 og få dette offentliggjort sammen med lokalplanforslaget: Vi mener, at  

 lokalplan 20-330 skal omfatte boligbyggeri og grønne områder i stedet for  

 IHAWK-raketter, der fejlplaceres tæt op ad boligbyggeri.
 Derudover har tilsynsrådet udtalt sig om den omstændighed, at 3  

 byrådsmedlemmer forlod mødet under behandlingen af det pågældende punkt på  

 dagsordenen.
 Tilsynsrådet har bedt om underretning om, hvorvidt udtalelsen giver  

 planstyrelsen anledning til bemærkninger.
 Bestemmelsen i kommuneplanlovens § 21, stk. 2, har følgende ordlyd:  

 Ethvert medlem af kommunalbestyrelsen, der har forlangt sin afvigende mening  

 vedrørende det vedtagne forslag til lokalplan tilført kommunalbestyrelsens  

 beslutningsprotokol, kan kræve, at kommunalbestyrelsen samtidig offentliggør  

 det pågældende medlems afvigende mening og en af ham affattet kort  

 begrundelse herfor.
Bestemmelsen har, som det også fremgår af tilsynsrådets udtalelse, sit  

 forbillede i § 13 i loven om kommunernes styrelse.
Denne bestemmelse har  

 følgende ordlyd: Kommunalbestyrelsens beslutninger indføres i en  

 beslutningsprotokol, der efter hvert møde underskrives af de medlemmer, der  

 har deltaget i mødet.
Ethvert af disse medlemmer kan forlange sin afvigende  

 mening kort tilført beslutningsprotokollen og ved sager, der skal fremsendes  

 til anden myndighed, kræve, at denne samtidig gøres bekendt med indholdet af  

 protokollen.
Det pågældende medlem kan ved sagens fremsendelse ledsage denne  

 med en begrundelse for sit standpunkt.
 Tilsynsrådet har i sin udtalelse nærmere redegjort for sammenhængen mellem  

 de to ovenfor citerede lovbestemmelser.
 Planstyrelsen er enig i tilsynsrådets beskrivelse af sammenhængen mellem §  

 21, stk. 2, i kommuneplanloven og § 13 i den kommunale styrelseslov.
 Planstyrelsen har drøftet tilsynsrådets udtalelse med  

 indenrigsministeriet.
Indenrigsministeriet har om forståelsen af § 13, 2. punktum, i den  

 kommunale styrelseslov oplyst, at udgangspunktet ved en fortolkning af ordene  

 afvigende mening må være en forudsætning om, at det pågældende  

 kommunalbestyrelsesmedlem har stemt imod en vedtaget beslutning.
Der er  

 således almindeligvis ikke adgang for et medlem, der har stemt for en  

 beslutning, til at få tilført beslutningsprotokollen en udtalelse, der  

 indeholder begrundelsen for medlemmets stillingtagen i sagen.
Det er  

 endvidere en betingelse, at det særstandpunkt, der ønskes indført i  

 beslutningsprotokollen, direkte vedrører det punkt på dagsordenen, som  

 behandles.
Særstandpunktet kan indeholde en ganske kort motivering for den  

 pågældende afvigende mening.
I den foreliggende sag er byrådet blevet pålagt at tilvejebringe en  

 lokalplan.
Pålægget indeholder detaljerede krav til lokalplanens indhold.  

 Byrådet har derfor ikke på disse punkter haft nogen valgmulighed.
Da kommunalbestyrelsen i øvrigt har en vidtgående kompetence til at  

 fastlægge indholdet af lokalplaner, er den forreliggende situation ganske  

 atypisk.
Indenrigsministeriet finder på denne baggrund, at den ovenfor  

 gengivne udtalelse fra den socialdemokratiske gruppes medlemmer må  

 sidestilles med en afvigende mening i forhold til afstemningsresultatet, og  

 at udtalelsen derfor ikke vil kunne nægtes tilført beslutningsprotokollen.
For så vidt angår udtalelserne fra medlemmer af byrådsgrupperne F, K og Y  

 finder indenrigsministeriet, at den omstændighed, at et særstandpunkt er  

 retsstridigt, ikke i sig selv kan bevirke, at et krav om tilførsel til  

 beslutningsprotokollen kan afvises.
Selvom der foreligger en pligt til at  

 stemme for eller imod en beslutning, kan det være af betydning f.eks. i en  

 senere ansvarsplaceringssituation, at særstandpunktet og dets begrundelse  

 fremgår af protokollen.
Indenrigsministeriet finder imidlertid, at tilkendegivelsen i den konkrete  

 udtalelse fra medlemmerne af grupperne F, K og Y om, at de mener, at  

 lokalplanen skal omfatte boligbyggeri og grønne områder, ikke kan siges  

 direkte at vedrøre det pågældende punkt på dagsordenen.
Denne tilkendegivelse  

 vil derfor ikke kunne kræves tilført beslutningsprotokollen.
En udtalelse fra  

 de pågældende medlemmer, der alene tilkendegiver, at de mener, at palceringen  

 af IHAWK-raketter tæt op ad boligbyggeri er en fejlplacering, vil derimod  

 ikke kunne nægtes indført i beslutningsprotokollen.
 For fuldstændighedens skyld bemærkes, at der intet er til hinder for, at  

 udtalelsen fra medlemmerne af F, K og Y i den foreliggende form ledsager  

 sagen ved fremsendelse til andre myndigheder, jfr. den kommunale  

 styrelseslovs § 13, 3. punktum.
 Planstyrelsen er enig med indenrigsministeriet i disse synspunkter og  

 finder herefter, at udtalelser som de nævnte kan kræves offentliggjort i  

 henhold til bestemmelsen i kommuneplanlovens § 21, stk. 2.
 Planstyrelsen har ikke taget stilling ti den del af tilsynsrådets  

 udtalelse, som vedrører de 3 byrådsmedlemmer, der forlod mødet.
 Hvilket herved meddeles under henvisning til ovenstående samt til  

 cirkulæret af 13. maj 1985 går planstyrelsen herefter ud fra, at byrådet nu  

 uden yderligere forsinkelse offentliggør deet vedtagne lokalplanforslag.
Med venlig hilsen Henning Hummelmose Anne Birte Boeck Indenrigsministeriets afgørelser og udtalelser om kommunale forhold 1985  

 1.4.
