Klage over, at patienten fik ordineret penicillin, selvom hun led af penicillinallergi, samt over ukorrekt behandling i forbindelse med udslæt Nævnet fandt ikke grundlag for at kritisere afdelingslægen for at undlade at udfylde rubrikken med cave/allergi i medicinjournalen.
Nævnet lagde vægt på, at medicinjournalen var et nyt arbejdsredskab, og at der på de fleste afdelinger havde været indkøringsvanskeligheder med at opnå en korrekt udfyldelse af skemaet.
Videre lagde nævnet vægt på, at afdelingslægen i indlæggelsesjournalen noterede, at patienten ikke kunne tåle penicillin.
Nævnet fandt dog, at det havde været hensigtsmæssigt, hvis hun også havde udfyldt rubrikken med cave/allergi i medicinjournalen.
Nævnet fandt endvidere ikke grundlag for at kritisere overlægen for at ordinere penicillin.
Nævnet lagde vægt på, at det ikke fremgik af rubrikken med cave/allergi på medicinjournalens forside, at patienten havde penicillinallergi, og at medicinjournalen i henhold til princippet om et énstrenget medicinsystem er det afgørende dokument, når det gælder medicinordination.
Nævnet fandt videre ikke grundlag for at kritisere de to overlæger, der signerede medicinjournalen.
Nævnet lagde vægt på, at selvom de havde et medansvar for den fortsatte behandling med Pondocillin, idet de med deres signatur i medicinjournalen angav, at patienten skulle fortsætte med den ordinerede medicin, så kunne dette medansvar ikke i sig selv danne grundlag for kritik, idet det ikke fremgik af rubrikken med cave/allergi på medicinjournalens forside, at patienten havde penicillinallergi.
Nævnet fandt desuden ikke grundlag for at kritisere reservelægen for ikke at indlægge patienten, da hun henvendte sig på skadestuen.
Nævnet lagde vægt på, at der på det pågældende tidspunkt ikke var indikation for at indlægge patienten.
Nævnet lagde videre vægt på, at reservelægen korrekt vurderede, at det kløende udslæt skyldtes penicillinallergi.
Endelig lagde nævnet vægt på, at han stoppede behandling med Pondocillin, som var årsag til patientens udslæt, samt anbefalede hende at kontakte sin praktiserende læge ved fortsatte gener.
