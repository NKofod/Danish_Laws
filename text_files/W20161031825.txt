Nedsættelse af timetallet i pædagoguddannelsens praktik - frihed til behandling ved speciallæge Der gives afslag på nedsat timetal i pædagoguddannelsens 2. praktikperiode, idet en nedsættelse af timetallet ikke er nødvendig, da det betrates som er lovligt fravær at følge behandling ved speciallæge, når denne behandling er tilrettelagt i arbejdtiden.
 Styrelsen for Videregående Uddannelser har den 4. november 2016 fra [uddannelsessted] modtaget din ansøgning om dispensation fra timetalskravet i 2. praktikperiode på pædagoguddannelsen.
 Du har ansøgt om nedsættelse af timetallet fra 32,5 timer om ugen til 28 timer om ugen i 2. praktikperiode, som starter den 1. december 2016.
 Det fremgår af sagens oplysninger, at du søger om nedsat timetal på grund af 1 til 2 ugentligt besøg ved klinik for spiseforstyrrelser i [by].
 Styrelsen har nu truffet afgørelse i sagen, og du får ikke dispensation til et lavere timetal i 2. praktikperiode end det, der fremgår af reglerne.
 Nedenfor følger en gennemgang af sagen og begrundelsen for styrelsens afgørelse.
Sagens faktum Der foreligger en erklæring af 6. oktober 2016 fra behandlende sygeplejerske - (. . .), distriktssygeplejerske ved Klinik for Spiseforstyrrelser - hvoraf det fremgår, at du er i gang med et intensivt ambulant forløb for spiseforstyrrelser, og at du fremmøder op til 2 gange ugentligt på fastlagte tidspunkter.
Det forventes, at behandlingen varer op til et år.
 I sagen foreligger der endvidere en indstilling fra [uddannelsessted], som støtter ansøgningen.
 Du oplyser i din ansøgning om dispensation, at du ugentligt besøger en klinik for spiseforstyrrelser, og at du tidligere af administrationslederen har fået nedsat dit fremmøde til 28 timer om ugen i din første praktikperiode.
Regler og praksis Det fremgår af § 8 stk. 3, i bekendtgørelse nr. 211 af 6. marts 2014 om uddannelsen til professionsbachelor som pædagog, at 2. praktikperiode tilrettelægges med et gennemsnitligt ugentligt timetal på 32,5 timer.
I henhold til ændringsbekendtgørelse nr. 1029 af 28. juni 2016, § 22 a, som trådte i kraft den 1. juli 2016, kan en pædagogstuderende ansøge Styrelsen for Videregående Uddannelser om at dispensere fra bekendtgørelsens § 8, stk. 2  4, om ugentligt timetal i praktikperioden, når det ved lægeerklæring godtgøres, at den studerende aktuelt har et skånebehov som ikke kan afhjælpes på anden måde end ved en nedsættelse af timetallet i praktikken.
Dispensationen forudsætter, at uddannelsesinstitutionen bekræfter, at den studerende kan opnå læringsmålene for praktikperioden uanset det reducerede timetal.
Styrelsen for Videregående Uddannelsers afgørelse Styrelsen vurderer ud fra sagens oplysninger, at der ikke er grundlag for at bevilge dispensation, da du kan bede dit praktiksted om fri, når du skal til behandling for din spiseforstyrrelse, hvis behandlingen er fastlagt inden for din arbejdstid i praktikken.
 På denne baggrund vurderer styrelsen, at betingelserne for at meddele dispensation ikke er opfyldt, og meddeler dig derfor afslag på dispensation til et nedsat timetal i 2. praktik.
Denne afgørelse er endelig.
Du kan derfor ikke indbringe den for en højere administrativ myndighed.
