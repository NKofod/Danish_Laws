En ostehandler klagede over, at Eksportforeningen og  

 Producentforeningen af Danish Blue Cheese og Mycella nægtede at godkende en  

 overenskomst, som han havde indgået med et ostemejeri om køb af Danablu til  

 eksport.
Efter forhandling efterkom de to foreninger Monopoltilsynets  

 henstilling om at give klageren mulighed for at eksportere Danablu og  

 Mycella.
En af landbrugsministeriet autoriseret osteeksportør har til  

 monopoltilsynet klaget over, at han, der igennem et par år har virket som  

 eksportør af fast ost til Australien, af producentforeningen af Danish Blue  

 Cheese og Mycella og Foreningen af Eksportører af Danish Blue Cheese og  

 Mycella er blevet forhindret i at eksportere Danablu-ost.
Om dette indgreb i  

 hans forretningsførelse oplyste eksportøren, at de to foreninger havde nægtet  

 at godkende en af ham med et ostemejeri indgået overenskomst vedrørende køb  

 af Danablu til eksport.
Klageren har fremhævet, at den omstændighed, at han  

 ikke er i stand til at efterkomme den australske importørs ønske om at få  

 leveret Danablu, vanskeliggør eksporten af andre ostetyper.
De to ovennævnte foreninger har i 1957 indgået en aftale, hvorefter  

 leverancer af de ovennævnte ostetyper fra producent til eksportør først kan  

 finde sted, når der mellem producentforeningens medlemmer og eksportører af  

 Danablu og Mycella er indgået overenskomster af et forudbestemt indhold, og  

 hvor hver enkelt overenskomst er blevet godkendt af de to foreninger.
Ifølge  

 disse overenskomster er eksportøren forpligtet til udelukkende at købe de to  

 nævnte ostesorter hos medlemmer af producentforeningen, ligesom  

 producentforeningens medlemmer er forpligtet til kun at sælge de nævnte  

 ostetyper til eksport gennem eksportører, som har opnået godkendelse af en  

 overenskomst.
Der stilles ikke krav om, at eksportørerne skal være medlem af  

 eksportørforeningen.
Samtlige producenter af lurmærket Danablu og Mycella er  

 medlemmer af Producentforeningen, og ost af de to typer kan som følge heraf  

 kun købes til eksport af firmaer, der har indgået og fået godkendt  

 overenskomst.
 De to foreninger har over for monopoltilsynet principalt gjort gældende,  

 at forholdet ikke omfattes af monopolloven, idet overenskomsten alene tager  

 sigte på salg til eksport, medens salget af Danablu og Mycella til  

 hjemmemarkedet er frit.
Subsidiært har foreningerne anført, at det indseende, som foreningerne  

 mener at måtte have med, hvilke firmaer der deltager i eksporten af disse  

 varer, alene har til formål at sikre en sund og forsvarlig eksporthandel med  

 specialvarerne Danablu og Mycella, og at der ikke herigennem er sket nogen  

 urimelig indskrænkning i den frie erhvervsudøvelse.
Foreningerne har specielt  

 fremhævet, at de to ostetyper er særligt vanskelige varer at handle med,  

 fordi de, såfremt de ikke behandles tilstrækkeligt kyndigt, kan  

 kvalitetsforringes til skade for eksporten - og at det derfor i langt højere  

 grad end gældende for andre ostetyper er nødvendigt, at eksporten forestås af  

 virksomheder, der råder over personale med tilstrækkeligt branchekendskab og  

 markedskendskab.
Endvidere følges den praksis, at eksportører, hvis eksport  

 af de to ostetyper anses for at være for lille, ikke opnår godkendelse.  

 Foreningerne har ikke fundet, at klageren opfyldte de krav med hensyn til  

 fagkundskab eller eksportens omfang, som ud fra forannævnte stilles til en  

 eksportør.
Med hensyn til spørgsmålet om afgrænsningen af monopollovens  

 anvendelsesområde over for eksportvirksomhed kunne monopoltilsynet ikke give  

 tilslutning til det synspunkt, der er kommet til udtryk i foreningernes  

 principale påstand.
Monopoltilsynet er af den opfattelse, at der ikke efter  

 monopolloven er hjemmel til at gribe ind over for virkninger i udlandet af  

 aftaler, der begrænser konkurrencen i eksporthandelen, men at sådanne aftaler  

 derimod er omfattet af monopolloven for så vidt angår virkningerne her i  

 landet.
Monopoltilsynet måtte derfor kunne tage stilling til rimeligheden af  

 etablerede begrænsninger med hensyn til adgangen til her i landet at drive  

 eksportvirksomhed - for så vidt disse begrænsninger ikke er fastlagt af  

 offentlig myndighed i henhold til særlig hjemmel.
I overensstemmelse hermed  

 har tilsynet fundet grundlag for at behandle den foreliggende klage, der  

 vedrører adgangen til at udøve en bestemt erhvervsvirksomhed her i landet.
 Med hensyn til den foreliggende begrænsning i klagerens erhvervsudøvelse  

 fandt tilsynet, at klageren, der er autoriseret som osteeksportør, havde en  

 berettiget interesse i at kunne eksportere samtlige ostetyper, og at der ikke  

 forelå dokumentation for, at det af kvalifikationsmæssige grunde var  

 berettiget at nægte godkendelse af den mellem klageren og et privatmejeri  

 indgåede eksportoverenskomst.
 Efter forhandling med de to foreninger har disse meddelt, at de fastholder  

 deres principale standpunkt, men efter omstændighederne efterkommer  

 monopoltilsynets henstilling om at give klageren mulighed for at eksportere  

 Danablu og Mycella.
