Leveringsstandsning over for en detailhandler, der i dagbladene havde  

 averteret med salg af Beehive garn 10% under importørens vejledende  

 videresagspris, blev kendt uberettiget af Monopoltilsynet, der udstedte  

 leveringspålæg.
Monopol-ankenævnet stadfæstede tilsynets afgørelse, idet det  

 anførtes, at leveringsstandsningen måtte anses for stridende mod lovens  

 forbud mod håndhævelse af vejledende mindstepriser, samt at forhandleres  

 avertering med priser, der er lavere end de af leverandørerne fastsatte  

 vejledende priser, ikke berettiger leverandørerne til at standse leveringen.
KENDELSE Ved skrivelser af 22. december 1960 og 22. februar 1961 har  

 landsretssagfører Jørgen Gotfredsen som advokat for Carl Jacobsen Garn A/S,  

 København, klaget over en af monopoltilsynet under 14. december 1960 truffen  

 afgørelsen vedrørende levering af garn til firmaet Rosendahl, Århus.
 Indgivelse af klagen har i medfør af monopollovens § 18, stk. 7, haft  

 opsættende virkning.
 Sagen har været behandlet på møder i nævnet den 22. marts 1961 og 11.  

 april 1961. På det første møde var såvel klagerne som monopoltilsynet  

 repræsenteret.
 Klagerne har nedlagt påstand om ophævelse af det dem ved den påklagede  

 afgørelse meddelte pålæg om at genoptage levering af Beehive håndstrikkegarn  

 til firmaet Rosendahl.
 Monopoltilsynet har påstået den påklagede afgørelse stadfæstet.
 Det fremgår af sagen, at fimaet Rosendahl overfor monopoltilsynet har  

 besværet sig over, at klagerne som repræsentant for Patons & Baldwins A/S  

 har standset leveringen til firmaet af Beehive håndstrikkergarn, fordi  

 firmaet sælger dette garn 10 pct. billigere end de af klagerne fastsatte  

 retningsgivende udsalgspriser.
 Det er oplyst, at klagerne i skrivelse af 18. november 1960 har meddelt  

 firmaet: Såfremt De stadig ønsker at føre BEEHIVE garn, må De være  

 indforstået i at overholde vore salgsbetingelser, som er Dem velbekendte og  

 bl.a. omfatter, at der ikke ydes nogen form for rabat på vore retningsgivende  

 udsalgspriser.
Endvidere er det oplyst, at klagerne, der er registreret i  

 monopoltilsynets register, ved skrivelse af 28. november 1960 i henhold til  

 monopollovens § 10 har anmodet monopoltilsynet om tilladelse til overfor  

 firmaet Rosendahl at håndhæve de fastsatte retningsgivende udsalgspriser,  

 fordi dette firma i dagbladsannoncer averterede med, at firmaet solgte  

 Beehive garn til den vejledende udsalgpris minus en rabat på 10 pct.
Denne  

 konkurrence fandt efter klagernes opfattelse udelukkende sted af chikane,  

 fordi firmaet - omend med urette - mente, at dets eneforhandlingsrettighed i  

 det pågældende bykvarter var blevet tilsidesat af klagerne og derfor nu  

 ønskede at skade de øvrige Beehive forhandlere i Århus.
Hertil kom, at fimaet  

 Rosendahl efter klagernes opfattelse tillige ved averteringen ønskede at  

 trække kunder til forretningen med henblik på salg af andre varer.
 Monopoltilsynet, der ikke kunne imødekomme klagernes anmodning om  

 tilladelse til at håndhæve de retningsgivende udsalgspriser, pålagde ved den  

 påklagede afgørelse klagerne dels i henhold til monopollovens § 12,  

 stk. 2, omgående at ophæve forhandlernes forpligtelser til at overholde de af  

 selskabet fastsatte retningsgivende udsalgspriser, dels i henhold til  

 monopollovens § 12, stk. 3, at genoptage leveringen af Beehive garn til  

 firmaet Rosendahl på klagernes sædvanlige vilkår for tilsvarende salg.
 Monopoltilsynet har i forbindelse med afgørelsen overfor klagerne anført,  

at det i monopollovens § 10 er fastsat, at aftaler, vedtagelser og  

 bestemmelser, der fastsætter mindstepriser eller -avancer ved videresalg i  

 efterfølgende omsætningsled, ikke må håndhæves, medmindre tilsynet har  

 godkendt de pågældende aftaler m.v., og at klagerne allerede ved  

 tilsynets skrivelse af 23. juni 1956 har fået afslag på en ansøgning om  

 tilladelse til fortsat håndhævelse af bindende forbrugerpriser for Beehive  

 garn.
I denne forbindelse oplyses, at de fastsatte forbrugerpriser for Beehive  

 garn indeholder en forhandleravance på 45 pct. af indkøbsprisen inclusive  

 omsætningsafgift, og at forhandlerne må yde forbrugerne en udstrakt service,  

 idet det bl.a. er almindeligt, at kunderne for at sikre en absolut ensartet  

 farve i et strikkearbejde lader forhandleren lægge hele det nødvendige  

 garnkvantum til side, bortset fra en mindre potion, som straks medtages og  

 betales, medens resten afhentes og betales ad flere gange.
Herved bliver  

 ekspeditions- og lageromkostningerne større for håndstrikkegarn end for  

 tekstilvarer i almindelighed.
Klagerne, der ved cirkulære til forhandlerne har opfyldt pålæget om  

 omgående at ophæve forhandlernes forpligtelser til at overholde de af  

 selskabet fastsatte retningsgivende udsalgspriser som bindende mindstepriser,  

 bestrider, at monopollovens § 10 er eller har været overtrådt.
Klagerne  

 finder, at leveringsstandsningen er berettiget, fordi firmaet Rosendahl efter  

 klagernes opfattelse har udvist et forhold, der ud fra almindelige  

 forretningsmæssige synspunkter vil begrunde en afbrydelse af  

 forretningsforbindelsen.
Klagerne mener ikke, at leveringsstandsningen har  

 medført urimelig indskrænkning i den frie erhvervsudøvelse eller urimelig  

 ulighed i vilkårene for erhvervsudøvelsen, idet der i Danmark forhandles  

 finere engelsk håndstrikkegarn fra andre importører end klagerne, og firmaet  

 Rosendahl har efter denne sags fremkomst optaget forretningsforbindelse med  

 en sådan importør.
Hertil kommer, at firmaet Rosendahls salg af Beehive garn  

 efter klagernes opfattelse ikke udgør en væsentlig andel af firmaets samlede  

 omsætning.
Iøvrigt foreligger der hverken dokumentation for firmaets samlede  

 omsætning eller for omsætningen af Beehive garn og andet garn.
 Klagerne har endvidere henvist til en af firmaet Rosendahl den 5. januar  

 1961 foretagen annoncering, der viser, at firmaet fortsat yder ekstra  

 nedsættelse alene på Beehive garn, og at firmaet nu ikke alene har forhøjet  

 rabatten ganske betydeligt, men tillige har frafaldet den for rabatydelser  

 hidtidige betingelse om, at hele det i henhold til en opskrift på  

 strikkearbejde nødvendige garnkvantum skulle aftages og betales på een gang.  

 Efter klagernes opfattelse er denne prisnedsættelse af en sådan størrelse, at  

 den virker ud fra lokkevaresynspunktet, og i visse tilfælde betyder, at  

 firmaet sælger garn uden fortjeneste eller endog med tab.
Monopoltilsynet anfører til støtte for sin påstand, at det meddelte pålæg  

 om genoptagelse af levering til firmaet Rosendahl har været nødvendigt, idet  

 man måtte påregne, at selskabet vel ville efterkomme et generelt pålæg i  

 henhold til monopollovens § 12, stk. 2, om at ophæve den for forhandlerne  

 bestående pligt til at overholde forbrugerpriserne, som efter formuleringen  

 af selskabets skrivelse af 18. november 1960 måtte formodes at være  

 opretholdt efter 1. juli 1956, men at dette ikke nødvendigvis ville medføre  

 genoptagelse af levering til firmaet Rosendahl.
Monopoltilsynet fandt det  

 derfor, for at imødegå den ulovlige prishåndhævelse i det konkrete tilfælde,  

 nødvendigt - foruden at meddele selskabet pålæg i medfør af monopollovens §  

 12, stk. 2, om at ophæve forhandlernes pligt til at overholde de af selskabet  

 anviste videresalgspriser - at pålægge selskabet i medfør af § 12, stk. 3, at  

 genoptage levering til firmaet.
For så vidt klagerne har gjort gældende, at firmaet Rosendahls omsætning  

 af Beehive garn ikke udgør en væsentlig del af firmaets samlede omsætning,  

 anfører monopoltilsynet, at dette ikke har betydning for den trufne  

 afgørelse, idet det meddelte leveringspålæg tilsigter at imødegå en  

 prishåndhævelse i strid med monopollovens § 10, men at man iøvrigt ikke kan  

 være enig i, at betydningen af omsætningen af en enkelt vare skal ses i  

 forhold til firmaets samlede sortiment.
Tilsynet finder, at en sådan  

 bedømmelse må ske indenfor en gruppe af ensartede varer, i nærværende  

 tilfælde håndstrikkegarn, hvorved bemærkes, at firmaet Rosendahl har oplyst,  

 at dets salg af Beehive garn udgør ca. 80 pct. af dets samlede garnsalg,  

 hvilket efter monopoltilsynets skøn ikke afviger væsentligt fra  

 gennemsnitssalget pr. forhandler.
 Monopoltilsynet finder, at den af firmaet Rosendahl på det tidspunkt, da  

 afgørelsen blev truffet, praktiserede rabatydelse er velbegrundet, ikke blot  

 som salgsfremmende foranstaltning men også på baggrund af omkostningsforhold,  

 idet den i de retningsgivende udsalgspriser for Beehive garn indregnede  

 forholdsvis høje bruttoavance er baseret på forhandlerservice overfor  

 forbrugerne med deraf forøgede ekspeditions- og lageromkostninger, medens  

 firmaet har ydet rabat i tilfælde, hvor en sådan omkostningsforøgelse ikke  

 finder sted, og hvor der ved nedslag i prisen skulle være grundlag for  

 mulighed for at interessere forbrugerne for at købe på de pågældende vilkår.  

 Der foreligger efter tilsynets opfattelse ikke lokkevaresalg, idet firmaets  

 avance efter rabatydelsen var ca. 30 pct. af indkøbsprisen og på linje med  

 det almindelige niveau for detailavancen ved salg af dansk håndstrikkegarn.
 Med hensyn til den den 5. januar 1961 annoncerede rabatydelse bemærker  

 monopoltilsynet, at denne må anses for en normal udsalgsdisposition, der  

 bl.a. er begrundet i en kortvarig sædvanemæssig nedgang i omsætningen og  

 lovlig i henhold til konkurrenceloven.
 Til det således foreliggende skal nævnet udtale:
 Således som sagen foreligger for nævnet, findes nævnets afgørelse at måtte  

 træffes på grundlag af forholdene på tidspunktet for monopoltilsynets  

 afgørelse den 14. december 1960.
Uanset hvad der iøvrigt måtte have været klagernes motivering for  

 leveringsstandsningen overfor firmaet Rosendahl, må denne leveringsstandsning  

 anses for en mod monopollovens § 10 stridende håndhævelse af vejledende  

 mindstepriser.
For så vidt angår annonceringen bemærkes, at en avertering med  

 priser, der er lavere end de af leverandørerne fastsatte vejledende priser  

 ikke berettiger leverandørerne til indskriden heroverfor.
Nævnet finder, at der i monopollovens § 12, stk. 3, jfr. § 11, har været  

 fornøden hjemmel til at pålægge klagerne at genoptage leveringen af Beehive  

 garn til firmaet Rosendahl.
Herefter og i henhold til det af monopoltilsynet  

 anførte vil den påankede afgørelse være at stadfæste, dog med den tilføjelse  

 at pålægget træder i kraft den 20. april 1961.
 Herefter bestemmes:
 Den ovennævnte af monopoltilsynet under 14. december 1960 trufne afgørelse  

 stadfæstes, dog med den tilføjelse at leveringspålæget træder i kraft den 20.  

 april 1961.
