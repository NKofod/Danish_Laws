Fremsat den 31. marts 2017 af Jacob Mark (SF) og Kirsten Norman Andersen (SF) Forslag til folketingsbeslutning om en national undersøgelse af de studerendes trivsel på videregående uddannelser Folketinget pålægger regeringen inden udgangen af 2017 at igangsætte en national tilbagevendende undersøgelse af de studerendes trivsel på videregående uddannelser.
Bemærkninger til forslaget Studerende på videregående uddannelser har de seneste år oplevet en markant omstrukturering af uddannelsessystemet, men vi kender ikke til ændringernes effekt på de studerendes trivsel.
Derfor mener SF, at en national undersøgelse af de studerendes trivsel på de videregående uddannelser er nødvendig og presserende.
Både i folkeskolen og på ungdomsuddannelserne er et af de overordnede mål en høj trivsel blandt elever.
Til at følge denne udvikling bruges bl.a. de nationale trivselsmålinger, der gennemføres årligt i folkeskolen og på erhvervsuddannelserne, ligesom det med gymnasieaftalen fra 2016 også vil blive gennemført på de gymnasiale uddannelser.
Der findes i dag ikke en tilsvarende national trivselsmåling på de videregående uddannelser.
Derimod gennemfører en række af fagforeningerne forskellige undersøgeler, der berører emnet.
I dag udsættes de studerende for et øget pres som et resultat af fremdriftsreformen, uddannelsesloftet, stramninger af SUen samt høje forventninger til både faglige præstationer og et aktivt socialt liv.
Flere undersøgelser på tværs af uddannelsesinstitutioner og fagforeninger viser, at de studerende i højere grad end tidligere knækker nakken på deres studier.
Det fremgår eksempelvis af Dansk Magisterforenings studieundersøgelse for 2016, at hver anden studerende på Københavns Universitet har oplevet søvnproblemer og koncentrationsbesvær, mens hver fjerde har haft en depression inden for det sidste halve år, jf. http://www.dm.dk/~/media/PolitikOgPresse/Undersoegelser/AnalyseStudiestart2016. pdf Undersøgelser fra blandt andre Danske Lægestuderende og Dansk Journalistforbund peger ligeledes på, at en alarmerende høj procentdel af de studerende oplever psykiske problemer i form af stress og psykisk dårlige helbred, jf. http://fadl.dk/fadls-studieundersoegelse/ og http://journalisten.dk/ny-undersoegelse-bekraefter-studerende-har-hoejt-stressniveau.
Det er SF´s klare opfattelse, at stressepidemien blandt unge spreder sig, og der er tydelige tegn på, at de studerende oplever stærke psykiske konsekvenser af den ændrede struktur på de videregående uddannelser.
Alligevel kender vi ikke problemets reelle omfang og dybde, og det giver grund til bekymring.
SF mener, at en national trivselsundersøgelse skal iværksættes.
Den første trivselsundersøgelse skal bruges til at belyse de studerendes trivsel og bidrage til en diskussion af, hvilke rammer og strukturer der bør optimeres, med henblik på en kollektiv styrkelse af trivslen blandt de studerende på de videregående uddannelser.
Derfor er det vigtigt, at den nationale trivselsundersøgelse skal skabe initiativer, som kan være med til at fremme de studerendes trivsel.
Den nationale trivselsundersøgelse skal herefter være tilbagevendende, så det er muligt at følge op på, om iværksatte initiativer har den ønskede effekt.
Resultaterne fra trivselsmålingen vil være et redskab for de videregående uddannelsesinstitutioner til et mere systematisk arbejde med de studerendes trivsel, et positivt studiemiljø og håndtering af stress m.v. blandt de studerende.
 Forslagsstillerne er fleksible i forhold til, hvordan en national tilbagevendende trivselsundersøgelse blandt de studerende på de videregående uddannelser kan gennemføres, og opfordrer til, at der kan hentes inspiration i de nationale trivselsmålinger, der bliver foretaget i folkeskolen og på erhvervsuddannelserne  og snart også på de gymnasiale uddannelser.
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en national undersøgelse af de studerendes psykiske trivsel på videregående uddannelser.
(Beslutningsforslag nr.
B 140) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
