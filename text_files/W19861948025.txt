En udenlandsk statsborger S søgte kontanthjælp efter bistandsloven i  

 marts 1985, idet hendes datter på grund af uoverensstemmelse med S ikke  

 længere opfyldte sin forpligtelse ifølge en tidligere afgivet erklæring om at  

 forsørge S.
Da S havde haft ophold her i landet siden oktober 1976 og havde  

 haft opholdstilladelse af ubegrænset varighed siden oktober 1981, fandtes hun  

 at opfylde betingelserne for at få hjælp efter bistandslovens § 37 og § 43  

 fra det tidspunkt, da hendes datter ophørte med at forsørge hende.
 Ankestyrelsen henledte samtidig det sociale udvalgs opmærksomhed på  

 muligheden for at anlægge sag mod datteren med henblik på hendes opfyldelse  

 af den afgivne forsørgelseserklæring.
 REDEGØRELSE FOR SAGEN:
En udenlandsk statsborger S havde haft ophold her i landet siden oktober  

 1976. Indtil begyndelsen af marts 1985 boede hun hos sin datter og svigersøn  

 i A kommune.
Datteren havde i april 1979 overfor tilsynet med udlændinge  

 afgivet erklæring om at ville forsørge S.
 I oktober 1981 fik S opholdstilladelse af ubegrænset varighed.
 På grund af uoverensstemmelse med datteren og svigersønnen tog S i  

 begyndelsen af marts 1985 ophold på et kvindehjem i B kommune, og hun blev  

 herefter ikke længere forsørget af datteren og svigersønnen.
 Det sociale udvalg i A kommune fandt ikke S berettiget til hjælp efter  

 bistandsloven, idet der efter udvalgets opfattelse ikke var sket en ændring i  

 hendes forhold, der var omfattet af bistandsloven.
 AFGØRELSEN, DER KLAGES OVER:
 Amtsankenævnet pålagde socialudvalget at yde hjælp til ansøgeren efter  

 bistandslovens § 43, idet nævnet lagde vægt på, at S ikke længere blev  

 forsørget af sin datter og svigersøn.
 KLAGEN TIL ANKESTYRELSEN:
Det sociale udvalg i A kommune anførte bl.a., at forsørgelsen af S  

 påhvilede hendes familie, der skriftligt havde erklæret sig indforstået  

 hermed.
Såfremt underholdsforpligtelsen efterfølgende bristede, var der efter  

 udvalgets opfattelse ikke længere grundlag for meddelelse af  

 opholdstilladelse, og der var ikke tale om nogen socialretlig vurdering i  

 medfør af bistandsloven, men alene om en fremmedretlig vurdering, som  

 henhørte under Justitsministeriets sagsområde.
 LOVGRUNDLAG:
 Lov om social bistand, § 2, § 4, § 37 og § 43.
 Udlændingelov, § 18, stk. 1 og 2.
 Socialministeriets cirkulære af 6. januar 1976 om hjælp til udlændinge  

 efter forsorgslovgivningen og bistandsloven, pkt. 26.
 ANKESTYRELSENS AFGØRELSE:
 Under hensyn til at S har haft ophold her i landet siden oktober 1976 og  

 har haft opholdstilladelse af ubegrænset varighed siden oktober 1981, finder  

 Ankestyrelsen, at S opfyldte betingelserne for at få hjælp efter § 37 og § 43  

 i bistandsloven fra marts 1985, da hendes datter og svigersøn ophørte med at  

 forsørge hende.
 Ankestyrelsen tiltræder således amtsankenævnets afgørelse.
 Ankestyrelsen skal samtidig henlede socialudvalgets opmærksomhed på  

 muligheden for at anlægge sag mod datteren med henblik på hendes opfyldelse  

 af forpligtelsen ifølge den erklæring, som hun i april 1979 har afgivet til  

 tilsynet med udlændinge.
