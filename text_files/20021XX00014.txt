Skriftlig fremsættelse (3. oktober  

 2002) Miljøministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 råstoffer.
(Lovforslag nr.
L 30).
Som led i bestræbelserne på at  

 gennemføre en forenkling af lovgivning og administration  

 foreslås med ændringen af råstofloven, at der gives  

 mulighed for en forlængelse af de såkaldte anmeldte rettigheder  

 til indvinding af andre råstoffer end sand, sten og grus, d.v.s. ler,  

 kridt, kalk, granit, tørv etc.
Derudover går forslaget ud  

 på, at reglerne for indvinding af råstoffer på  

 søterritoriet og kontinentalsoklen ændres, så  

 miljøministeren i helt særlige tilfælde kan give  

 dispensation til indvinding også af andre råstoffer end sand,  

 grus og ral.
 Med indførelsen af råstofloven i 1972, om  

 udnyttelse af sten, grus og andre naturforekomster i jorden og på  

 søterritoriet, indførtes en tilladelsesordning for  

 råstofindvinding på landjorden, hvorefter al indvinding  

 krævede tilladelse efter råstofloven og ikke som hidtil  

 primært efter landbrugsloven.
Der blev imidlertid fastsat overgangsregler, hvorefter der  

 ikke krævedes tilladelse til indvinding for de udnyttelsesrettigheder,  

 der var erhvervet før fremsættelsen af forslaget til  

 råstoflov på grund af de erstatningsmæssige konsekvenser af  

 en generel inddragelse af tidligere erhvervede udnyttelsesrettigheder.
Efter  

 disse overgangsregler skulle der blot ske en anmeldelse af indvindingsretten  

 til vedkommende amtsråd indenfor en nærmere angiven tidsfrist.
Ved en ændring af råstofloven i 1977  

 indførtes en tidsbegrænsning for gyldigheden af de anmeldte  

 rettigheder - 10 år for sand, sten og grus og 25 år for de  

 øvrige råstoffer ler, kalk, kridt. tørv etc. som dermed  

 bortfalder 1. juli 2003. Herefter forudsætter al råstofindvinding  

 tilladelse efter råstofloven.
Ved tidsbegrænsningens  

 indførelse antog man, at hovedparten af rettighederne ville være  

 udnyttede eller optaget i amternes regionplaner ved rettighedernes bortfald.  

 En undersøgelse har vist, at der stadig findes omkring 300 anmeldte  

 rettigheder, i mange tilfælde omfattende reservearealer til mange  

 års forbrug.
Af de ca. 300 anmeldte rettigheder ligger omkring  

 halvdelen i regionplanernes graveområder.
 Hvis der ikke meddeles tilladelse efter råstoflovens  

 § 7 til råstofindvinding i forbindelse med bortfaldet af de anmeldte  

 rettigheder, vil indehaveren i nogle situationer efter Højesterets  

 praksis være erstatningsberettiget efter grundlovens § 73.
 Indehavere af anmeldte rettigheder vil dermed være  

 tilskyndet til at søge indvindingstilladelse på samtlige arealer  

 inden udløbet af de anmeldte rettigheder, uanset behovet for at  

 indvinde, for derved at sikre sig mulighed for at opnå erstatning efter  

 grundloven ved afslag på ansøgning om indvinding.
 Med den nuværende lovgivning må der derfor  

 forudses en række afslag med krav om erstatninger til følge samt  

 andet belastende administrativt arbejde.
 Med den foreslåede lovændring gives der  

 mulighed for en forlængelse af de anmeldte rettigheder med 25 år  

 til 1. juli 2028. Det præciseres i lovforslaget, at enhver indvinding  

 efter 1. juli 2003 kræver tilladelse efter de til enhver tid  

 gældende regler.  Herved bortfalder incitamentet til at indgive  

 ansøgning om indvinding på at areal, omfattet af en  

 forlænget ret, før end der er behov for det.
Først på det tidspunkt behøver  

 råstofmyndigheden at tage stilling til, om der skal meddeles tilladelse  

 eller ej på det grundlag, der er gældende på det  

 pågældende tidspunkt.
Herved opnås en spredning i det  

 administrative arbejde med behandling af de anmeldte rettigheder.
Antallet af  

 erstatningssager må forventes at blive langt mindre end tilfældet  

 ville være uden lovændringen, og sagerne vil ligeledes blive  

 spredt over tid.
 Lovforslaget har ligeledes til formål at give  

 mulighed for at meddele dispensation til indvinding af andre råstoffer  

 end sand, sten og ral indenfor internationale naturbeskyttelsesområder  

 på søterritoriet og på vandybder mindre end 6 meter.  

 Dispensation kan imidlertid kun komme på tale i ekstraordinære  

 tilfælde, hvor det drejer sig om en helt speciel råstofforekomst  

 med unikke egenskaber, og hvor råstoffet desuden kan indvindes, uden at  

 det medfører forringelser for de arter eller naturtyper,  

 naturbeskyttelsesområdet er udpeget for.
Lovforslaget foreslås at træde i kraft 1.  

 januar 2003, for at indvinderne kan nå at udføre det  

 nødvendige administrative arbejde i forbindelse med lovforslagets  

 bestemmelser om forlængelse af de anmeldte rettigheder.
Der gribes dog  

 ikke ind i de eksisterende muligheder for indtil 1. juli 2003 at indvinde  

 andre råstoffer end sand, sten og grus i henhold til en anmeldt ret.
 Idet der i øvrigt henvises til lovforslaget med  

 bemærkningerne, anbefales Folketingets velvillige behandling af  

 forslaget.
