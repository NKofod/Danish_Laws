(Til kommunalbestyrelser, amtsråd og  

 Hovedstadsrådet) I.
INDLEDNING Ved lov nr. 203 af 22. maj 1985 er der gennemført en række ændringer af  

 lov nr. 342 af 23. december 1959 om det civile beredskab, som ændret ved lov  

 nr. 76 af 10. marts 1966. Den således ændrede lov er optrykt som  

 lovbekendtgørelse nr. 279 af 3. juni 1985.
 Lovændringerne består af to hovedelementer:
 - Der indføres en pligt for kommuner, amtskommuner og Hovedstadsrådet til  

 at planlægge deres civile beredskab samt for de berørte ministerier til at  

 udarbejde regler for denne planlægning.
 - Der tilvejebringes en hjemmel til at fravige reglerne i den kommunale  

 styrelseslov om kommunernes styrelse i tilfælde, hvor det under krig eller  

 truende udsigt til krig er umuligt at samle kommunalbestyrelsen eller  

 økonomiudvalget - i magistratskommuner, magistraten.
 Med ændringerne er det søgt at tilpasse loven om det civile beredskab til  

 de ændringer i den offentlige forvaltning og de offentlige  

 planlægningssystemer, som er fundet sted siden begyndelsen af 1970'erne.
 Endvidere fastslår lovændringen den allerede gennemførte ændring,  

 hvorefter loven om det civile beredskab er overført fra statsministeriet til  

 indenrigsministeriet.
 De øvrige bestemmelser omfattet af lovændringen er stort set en  

 ajourføring af allerede gældende bestemmelser.
II.
PLANLÆGNINGSFORPLIGTELSEN Med lovbekendtgørelsen er der skabt en pligt for kommuner og amtskommuner  

 til at udarbejde en plan for deres civile beredskab, en pligt for  

 indenrigsministeren til at fastsætte almindelige regler for denne planlægning  

 samt en pligt for de enkelte ministre til inden for deres forretningsområde  

 at fastsætte regler for planlægning af det kommunale civile beredskab.
 Planlægning af det kommunale civile beredskab skal ikke foregå i nye  

 planlægningssystemer, men skal i overensstemmelse med de grundlæggende  

 principper for civil beredskabsplanlægning være en del af planlægningen i  

 fredstid.
 Udgangspunktet for at påbegynde planlægningsarbejdet er, at  

 indenrigsministeren udarbejder de almindelige regler for planlægningen.
En arbejdsgruppe i civilforsvarsstyrelsen med deltagelse af bl.a. de  

 kommunale organisationer samt Københavns og Frederiksberg kommuner har  

 påbegyndt dette arbejde.
Det påregnes, at arbejdet er afsluttet inden  

 udgangen af 1985 med udarbejdelse af en vejledning til kommuner og  

 amtskommuner samt til de respektive ministerier og styrelser.
 Indholdet af vejledningen vil omfatte etablering af  

 beredskabsorganisationen og reglerne for dennes aktivering samt samvirket med  

 de enkelte sektorforvaltninger og det kommunale civilforsvar.
 De almindelige regler i vejledningen forudsættes fastlagt således, at der  

 gives mulighed for, at kommunerne kan opbygge en organisation under hensyn  

 til den enkelte kommunes særlige forhold.
 På baggrund af de almindelige regler skal fagministerierne udarbejde  

 regler for deres respektive fagområde.
 Når de almindelige regler og fagministeriernes regler foreligger, har  

 kommunerne et grundlag for at planlægge et kommunalt civilt beredskab.
III. »NØDSTYRELSESREGLERNE« (JFR. § 3 A) I en beredskabssituation vil det kunne forekomme, at kollegiale organer  

 kan blive afskåret fra at træde sammen, og i en sådan situation er det  

 vigtigt, at der på forhånd er vedtagne og kendte regler for, hvordan det  

 kommunale styre kan videreføres, og uopsættelige beslutninger kan træffes.
»Nødstyrelsesreglernes« ikrafttræden og ophør er undergivet en  

 automatisk regulering, idet reglerne kun træder i kraft, hvis to betingelser  

 er opfyldt.
Det skal være fysisk umuligt at samle kommunalbestyrelsen til  

 møde, og der skal være krig eller truende udsigt til krig.  

 »Nødstyrelsesreglerne« sættes ikke i værk, men træder automatisk i  

 kraft, når begge betingelser er opfyldt.
Så snart det igen er muligt for  

 kommunalbestyrelsen at træde sammen - eller der ikke længere er krig eller  

 truende udsigt til krig - ophører nødstyrelsesreglerne med at fungere.
I praksis vil »nødstyrelsesreglerne« betyde, at  

 kommunalbestyrelsens økonomiudvalg overtager de beføjelser, der tilkommer  

 kommunalbestyrelsen og dens udvalg, herunder socialudvalgets selvstændige  

 kompetence.
I kommuner med magistratsordning (København, Århus, Aalborg og  

 Odense) overtager magistraten kommunalbestyrelsens beføjelser.
Hvis det  

 heller ikke er muligt at samle økonomiudvalget (magistraten) til møde,  

 varetages styret alene af borgmesteren (overborgmesteren).
Det nærmere indhold af »nødstyrelsesreglerne« fastsættes af  

 indenrigsministeren i en bekendtgørelse.
Denne vil indeholde regler om  

 forholdet til kommunernes almindelige styrelsesregler, kommunernes økonomiske  

 forvaltning og viceborgmesterens, magistratsmedlemmernes og andre  

 kommunalbestyrelsesmedlemmers pligter m.m.
 Reglerne om »nødstyre« omfatter alle kommunens forhold, da alle  

 kommunale funktioner i en beredskabssituation vil kunne få beredskabsmæssig  

 betydning.
IV.
BEMÆRKNINGER TIL § 3 B § 3  b svarer for stk. 1's vedkommende med  

 redaktionelle ændringer til den hidtil gældende lovs § 3, stk. 2, og til § 13  

 i lov nr. 253 af 27. maj 1981 om civilforsvaret.
Bestemmelsen tilsigter at  

 pålægge den ansatte sådanne civile beredskabsopgaver, som naturligt henhører  

 under eller står i forbindelse med den tjenestegren/ det tjenestested, som  

 vedkommende er knyttet til.
V.
UDVALGET VEDRØRENDE CIVILREGIONSSTRUKTUREN Et under indenrigsministeriet nedsat udvalg skal nu overveje og stille  

 forslag om strukturen for det civile beredskab på regions- og  

 landsdelsniveau.
Udvalget skal bl.a. tage hensyn til behovet for samarbejdet  

 med civilforsvar, politi og forsvar og til den forskydning af opgaver og  

 kompetence, der er sket til kommunerne og amtskommunerne ved kommunalreformen  

 m.v., herunder statsamtmandens ændrede placering i det offentlige system.
 I udvalget sidder repræsentanter for ministerier og styrelser, de  

 kommunale organisationer samt Københavns og Frederiksberg kommuner.
