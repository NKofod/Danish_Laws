 Ugyldighedsindsigelse mod en foreløbig beslutning efter bistandslovens  

 § 127, stk. 1, om at anbringe et barn B uden for hjemmet kunne ikke  

 indbringes for Ankestyrelsen eller anden administrativ myndighed.
 Klage over socialforvaltningens fremgangsmåde i forbindelse med  

 anbringelse af B kunne behandles af Ankestyrelsen.
 REDEGØRELSE FOR SAGEN:
Moderen M til et 9 årigt barn B indvilgede den 27. april 1987 i, at B blev  

 anbragt i et børnehjem.
M hentede imidlertid atter B i børnehjemmet den  

 efterfølgende dag efter at have forsøgt at få B hjem allerede aftenen i  

 forvejen.
 M's læge anbefalede kraftigt overfor socialforvaltningen, at der skete  

 anbringelse uden for hjemmet af B, og personalet fra socialforvaltningen  

 henvendte sig samme dag (28. april) til M med henblik herpå.
Besøget foregik meget dramatisk, idet M, efter at være gjort bekendt med  

 formålet med besøget, forlangte at se dokumentation for, at der var truffet  

 en beslutning om at anbringe B uden for hjemmet.
M fik ikke en sådan  

 dokumentation, og hun låste sig derpå inde i lejligheden sammen med B.
M  

 bevæbnede sig med en køkkenkniv og optrådte meget truende, idet hun bl.a.  

 sagde, at hun havde taget B som gidsel, og at hun ville myrde B, hvis  

 politiet kom.
 Politiet blev herefter søgt tilkaldt, men forinden var B kommet ud af  

 lejligheden, og anbringelsen af ham på børnehjemmet blev gennemført.
Samme dag traf socialudvalgsformanden beslutning om at anbringe B uden for  

 hjemmet.
Det besluttedes samtidig, at M ikke måtte have fysisk kontakt med B  

 indtil den endelige beslutning forelå.
 Senere på dagen indvilgede M i at lade sig indlægge i psykiatrisk afdeling  

 til behandling.
 Den foreløbige beslutning blev godkendt af det sociale udvalg den 5. maj  

 1987.
 AFGØRELSEN, DER KLAGES OVER:
 Socialudvalgsformanden traf den 28. april 1987 foreløbig beslutning i  

 henhold til bistandslovens § 127, stk. 1, om at anbringe B uden for hjemmet.
 KLAGEN TIL ANKESTYRELSEN:
Advokat E klagede på M's vegne.
Advokat E anførte, at da anbringelsen blev  

 gennemført, forelå socialudvalgsformandens beslutning om iværksættelse af  

 foreløbig beslutning om anbringelse uden for hjemmet ikke.
Efter  

 formuleringen af bistandslovens § 127, stk. 1, må det være et ufravigeligt  

 krav, at det sociale udvalgs formands eller næstformands godkendelse skal  

 foreligge inden omhandlede disposition iværksættes.
Da denne af loven påbudte  

 fremgangsmåde ikke blev fulgt, påstod advokat E beslutningen kendt ugyldig.
Endvidere blev den foreløbige formandsbeslutning først tiltrådt af det  

 sociale udvalg på møde 7 døgn og ca. 5 timer efter beslutningens  

 effektuering.
Fristen for forelæggelse af en foreløbig afgørelse for det  

 sociale udvalg til godkendelse er herefter ikke overholdt, jf. bistandslovens  

 § 127, stk. 2.
 Endelig havde M overfor advokat E anført, at hun var blevet ukorrekt  

 citeret flere steder i socialforvaltningens sagsfremstilling.
 SUPPLERENDE OPLYSNINGER EFTER ANKEN:
 Det sociale udvalg udtalte til Ankestyrelsen, at der ikke på forhånd var  

 truffet (foreløbig) beslutning om tvangsanbringelse, da denne fandt sted.  

 Situationen i hjemmet var imidlertid så kritisk, at der på stedet blev  

 truffet beslutning om tvangsanbringelse af B.
 LOVGRUNDLAG:
 Bistandslovens § 127 og § 128.
 Socialministeriets vejledning af 11. januar 1988 om klageregler og tilsyn  

 på det social område, pkt. 21.1.
 ANKESTYRELSENS AFGØRELSE:
 Beslutninger, der træffes efter bistandslovens § 127, stk. 1, (foreløbige  

 beslutninger) og stk. 2, 1. punktum, (godkendelser heraf), kan ikke  

 indbringes for Ankestyrelsen eller for anden administrativ myndighed.
 Ankestyrelsen kunne derfor ikke tage stilling til de i anken fremsatte  

 ugyldighedsindsigelser.
 Til afgørelsen tilføjedes:
Med hensyn til socialforvaltningens behandling af sagen bemærkede  

 Ankestyrelsen, at der, da personalet fra forvaltningen henvendte sig til M om  

 morgenen den 28. april 1987 for tvangsmæssigt at anbringe B, ikke efter  

 sagens oplysninger forelå noget uopsætteligt anbringelsesbehov.
Henvendelsen  

 burde derfor have afventet forelæggelse for socialudvalgets formand.
 Godkendelse i socialudvalgets møde den 5. maj 1987 var efter  

 Ankestyrelsens vurdering sket rettigt.
 Ankestyrelsen tiltrådte i øvrigt det sociale udvalgs afgørelse af 2. juni  

 1987 om at betingelserne efter bistandslovens § 123, stk. 1, nr. 1, for at  

 anbringe B uden for hjemmet var opfyldt.
