Skrivelse om ny bekendtgørelse om retssikkerhed og administration på det sociale område (Til samtlige kommuner m.fl.) Hermed fortryk af ny bekendtgørelse om retssikkerhed og administration på det sociale område.
Bekendtgørelsen indeholder i forhold til den gældende bekendtgørelse om retssikkerhed og administration på det sociale område ændringer vedrørende Det Centrale Handicapråd, børnesagkyndiges deltagelse i de sociale nævns sekretariater i børnesager samt privates deltagelse ved behandling i Ankestyrelsen af klagesager på børneområdet.
Endvidere er fastsat, at lov om retssikkerhed og administration på det sociale område gælder for sager efter lov om 2-årig forsøgsordning om jobpræmie til enlige forsørgere.
Herudover er foretaget en præcisering med hensyn til sammensætningen af kommunale handicapråd, og der er foretaget enkelte redaktionelle ændringer.
 Bekendtgørelsen træder i kraft den 1. januar 2011. Dog træder reglerne om 2-årig forsøgsordning om jobpræmie til enlige forsørgere i kraft samtidig med loven herom.
 Ændringerne i forhold til den gældende bekendtgørelse om retssikkerhed og administration på det sociale område er nærmere beskrevet nedenfor:
Det Centrale Handicapråd Der er foretaget væsentlige ændringer i bekendtgørelsens kapitel 11 vedrørende Det Centrale Handicapråd. Ændringerne indebærer en fornyelse af Rådet, så det i højere grad bliver et forum for dialog mellem centrale aktører på handicapområdet.
Rådets hovedopgave er fortsat at være rådgivende for regering og Folketing.
Derudover skal Rådet drøfte og vurdere udviklingen i samfundet for personer med handicap på baggrund af de generelle principper, der er fastsat i FNs konvention om rettigheder for personer med handicap.
Hermed lever Danmark også op til konventionens artikel 33, stk. 3, hvorefter det civile samfund, i særdeleshed personer med handicap og de organisationer, der repræsenterer dem, skal inddrages og deltage fuldt ud i overvågningsprocessen.
Sammen med Institut for Menneskerettigheder udgør Det Centrale Handicapråd dermed rammerne for at fremme, beskytte og overvåge handicapkonventionen.
 Rådet skal desuden arbejde for en bred inklusion i samfundet, herunder tilgængelighed, således at mennesker med handicap bliver en del af samfundet på lige fod med andre og sikres størst mulig frihed til selv at bestemme og tage ansvar.
Ændringerne indebærer endvidere en bredere sammensætning af Rådet, således at blandt andet arbejdsmarkedets parter og forskningsverdenen fremover bliver medlemmer.
For at sikre koordinationen i forhold til varetagelsen af overvågningsopgaven i Institut for Menneskerettigheder deltager en observatør herfra fast i Rådets møder.
Der skal fremover ikke være repræsentanter fra ministerierne i Rådet, men de vil fremover efter behov kunne indkaldes som særligt sagkyndige.
Dog deltager en observatør fra Socialministeriet i Rådets møder for at sikre koordinationen til socialministeren som koordinerende minister på handicapområdet.
Det Centrale Handicapråd virker for en fire-årig periode, svarende til de kommunale råds valgperiode.
Rådet bistås af et selvstændigt sekretariat De sociale nævns behandling af børnesager Som § 27 er indsat en ny bestemmelse om børnesagkyndiges deltagelse under sekretariatsbetjeningen af klagesager vedrørende servicelovens kapitel 11 i de sociale nævn. Ændringen er en del af aftalen om Barnets Reform og indebærer, at det børnefaglige fokus under sagernes behandling vil blive styrket.
Behandling i Ankestyrelsen af klager over afgørelser truffet af børn og unge-udvalg I § 38 er fastsat, at Ankestyrelsen kan anmode private, der har kendskab til barnet eller den unge, om at deltage på ankemødet, hvis Ankestyrelsen vurderer det for nødvendigt for behandlingen af en sag.
Ankestyrelsen skal ved anmodningen dog gøre den adspurgte opmærksom på, at der ikke er pligt til at deltage på ankemødet. Ændringen er ligeledes en del af aftalen om Barnets Reform.
Kommunale handicapråd I bekendtgørelsens § 48 er foretaget en præcisering med hensyn til sammensætningen af de kommunale handicapråd, således at det nu tydeligt fremgår, hvem kommunalbestyrelsen kan udpege som medlem af handicaprådet.
Der er således i § 48 indsat et nyt stk. 3, hvoraf det fremgår, at et antal af de medlemmer, kommunalbestyrelsen udpeger, skal være medlem af kommunalbestyrelsen.
De øvrige medlemmer udpeges blandt ansatte i kommunen, ansatte i selvejende institutioner eller ansatte hos andre private leverandører, som udfører relevante opgaver for kommunen.
Det betyder bl.a., at en suppleant til et kommunalbestyrelsesmedlem ikke vil kunne være medlem.
Sager efter lov om 2-årig forsøgsordning om jobpræmie til enlige forsørgere Folketinget har den 17. december 2010 vedtaget forslag til lov om 2-årig forsøgsordning om jobpræmie til enlige forsørgere.
I overensstemmelse med lovforslagets forudsætninger er fastsat i bekendtgørelsen, at lov om retssikkerhed og administration gælder for denne lov.
 Den nævnte ændring fremgår af bekendtgørelsens § 2, stk. 1, nr. 16 og § 22, nr. 13.
