 I medfør af § 6, stk. 1, i lov nr. 218 af 8. juni 1966 om ejendomsmæglere  

 og § 23, stk. 3 og 4, i næringslov nr. 601 af 10. december 1975 fastsættes:
 § 1.  Bestemmelserne i denne bekendtgørelse om  

 ejendomsmæglere gælder også for ejendomshandlere.
 § 2.  Ejendomsmæglere må ikke drive virksomhed som  

 statsautoriseret revisor, som registreret revisor eller som restauratør og  

 hotelvært.
 Stk. 2.  Ejendomsmæglere må ikke være ansat i fastlønnet  

 stilling i offentlig virksomhed, hvis stillingen giver mulighed for at få  

 kendskab til forhold, der er af betydning ved omsætning af fast ejendom.
 § 3.  Ejendomsmæglere må kun have et forretningssted.
 Stk. 2.  Virksomheden må ikke drives af aktieselskaber,  

 anpartsselskaber, andre selskaber med begrænset ansvar, fonde, institutioner  

 eller foreninger.
 § 4.  Ejendomsmæglere skal udføre deres hverv i  

 overensstemmelse med god forretningsskik.
 Stk. 2.  Ejendomsmæglere skal bistå parterne og i videst  

 muligt omfang søge at tilgodese disses berettigede interesser.
Stk. 3.  Er ejendomsmæglere ved hvervets overtagelse  

 udover deres salærinteresse personligt interesseret i, om aftalen indgås,  

 skal oplysning herom straks gives parterne.
Det samme gælder, hvis sådan  

 interesse senere opstår.
 Stk. 4.  Ejendomsmæglere må ikke, direkte eller  

 indirekte, indtræde i en aftale for egen regning, medmindre der inden  

 aftalens indgåelse er givet parterne i aftalen oplysning herom.
 § 5.  Ejendomsmæglere er forpligtet til over for  

 uvedkommende at hemmeligholde, hvad der betros dem under deres virksomhed, og  

 må ikke i deres markedsføring af egen virksomhed benytte oplysninger, som  

 hidrører fra ejendomshandeler, hvori de har medvirket.
§ 6.  Ejendomsmæglere skal, umiddelbart efter at de  

 modtager en her i landet beliggende fast ejendom, hvis anvendelse  

 hovedsagelig er ikke-erhvervsmæssig, i salgskommission eller i øvrigt  

 medvirker ved køb og salg af en sådan ejendom, til vejledning for parterne  

 udarbejde en specificeret opstilling, der mindst skal indeholde 1.  

 oplysninger om den købesum, hvortil ejendommen udbydes, 2. den kontante  

 udbetaling, der fordres, 3. en specifikation af indestående overdragelige  

 pantehæftelser med angivelse af art, type, restgæld, fremtidige  

 ejerskiftevilkår, særlige indfrielsesvilkår samt forfaldsdag og  

 indfrielsesbeløb, når de ikke indestår til udløb, så vidt dette lader sig  

 beregne, 4. oplysning om de særlige principper, der gælder for pantehæftelser  

 på indeksvilkår, hvis ejendommen er behæftet med sådanne, 5. oplysning om  

 pantehæftelser, der forudsættes optaget i anledning af købet, vilkår for  

 eventuelle sælgerpantebreve og oplysning om belastende byrder og gæld, der  

 måtte påhvile ejendommen, og som en køber skal overtage uden for købesummen,  

 6. oplysninger om eventuelle indtægter og om de samlede årlige bruttoydelser,  

 herunder for de enkelte pantehæftelser en specifikation af renter og afdrag,  

 om ejendomsskatter med angivelse af beregningsår, om forsikringsforhold,  

 herunder vedrørende brand-, svampe- og insektskadeforsikring og om afgifter  

 og bidrag, herunder til renovation, grundejer-/ ejerforening, private veje,  

 fællesanlæg, renholdelse, administration og lignende, 7. oplysning om  

 skattemæssigt fradrag med angivelse af beregningsår således at det fremgår,  

 med hvilket beløb lejeværdien af egen bolig er taget til indtægt, 8.  

 oplysning om ejendoms- og grundværdi, eventuelt fordelingstal, grund-,  

 bygnings- og boligareal i henhold til Bolig- og Bygningsregisteroplysning,  

 tingbog og nyeste offentlige vurdering, 9. en udførlig beskrivelse af den til  

 salg udbudte ejendom med angivelse af dennes matrikulære betegnelse,  

 beliggenhed og hidtidige benyttelse, 10. oplysning om ejendommens energimæssige tilstand,  

 herunder om der er udarbejdet en varmesynsrapport eller udstedt en  

 energiattest, samt hvorvidt ejendommen efter sin alder og kategori er  

 omfattet af § 6 i lov om begrænsning af energiforbruget i bygninger  

 (varmesynsloven), lovbekendtgørelse nr. 342 af 20. juni 1984, idet indholdet  

 af § 6, stk. 1 og 2, i varmesynsloven i så fald skal oplyses inden aftalens  

 indgåelse, ligesom det i alle tilfælde udtrykkeligt skal anføres, hvis  

 faktiske oplysninger om ejendommens energimæssige tilstand ikke kan gives, 11. oplysning om lov nr. 698 af 17. oktober 1986 om  

 afgift af renter af forbrugslån (»renteafgiften«), 12. oplysning om, hvorvidt der i kommunen måtte være  

 besluttet en ændring af ejendomsskatterne, og i bekræftende fald, hvilke  

 beløb disse skatter vil udgøre, og 13. oplysning om lejeværdien af egen bolig, når der  

 ikke tages hensyn til ligningslovens regler om begrænsning af lejeværdiens  

 stigning - beregnet efter den lovgivning og ejendomsvurdering, der gælder på  

 det tidspunkt, hvor opstillingen udarbejdes - samt oplysning om det år, hvor  

 den skattepligtige lejeværdi når denne størrelse.
Beregningen foretages under  

 den forudsætning, at køber ikke er fyldt 67 år, ikke er socialpensionist over  

 60 år eller efterlønsmodtager.
 14. Opstillingen skal være ledsaget af et skema, der  

 udformes som det optrykte bilag, og som oplyser en køber om ejendommens  

 hovedtal efter de udbudsvilkår, der er anført i opstillingen.
 § 7.  For andre ejendomme end de i § 6 nævnte skal  

 ejendomsmæglere til vejledning for parterne udarbejde en specificeret  

 opstilling over ejendommens indtægter og udgifter samt de i § 6, nr. 1-13,  

 nævnte oplysninger, som vedrører ejendommen, suppleret med så fyldige  

 oplysninger, herunder en rentabilitetsberegning, at det hele i forbindelse  

 med besigtigelse af ejendommen danner et tilstrækkeligt grundlag for  

 bedømmelsen af dens værdi.
§ 8.  Fører forhandlingerne om salg af en fast ejendom  

 eller erhvervsvirksomhed til en aftale, skal ejendomsmægleren udfærdige en  

 slutseddel, der i udkast skal forelægges parterne, så snart aftalen er  

 sluttet.
Slutsedlen skal nøjagtigt angive de vilkår, der er aftalt om de i §  

 6, nr. 1-13, jf. § 7, nævnte forhold.
Stk. 2.  Slutsedlen skal derudover mindst indeholde en  

 beskrivelse af ejendommens forsikringsforhold, medfølgende udstyr samt  

 tingbogsoplysning med alle servitutter, enten som bilag eller indskrevet i  

 slutsedlen, herunder også tinglyste lokalplaner, såfremt disse har betydning  

 for en købers brug af ejendommen.
For ejerlejligheder skal ejerforeningens  

 vedtægter vedlægges som bilag.
Endvidere skal slutsedlen indeholde  

 specifikation af fordeling af handelsomkostningerne parterne imellem.  

 Opstillingen ekskl. skema i henhold til §§ 6 og 7 for den udbudte ejendom  

 skal medfølge som bilag til slutsedlen.
 § 9.  Ved medvirken ved salg af private pantebreve i  

 fast ejendom, samt når sådanne pantebreve indgår som en del af vederlaget i  

 en handel, skal ejendomsmægleren oplyse erhververen om pantesikkerheden og om  

 sit skøn over den pågældende ejendoms værdi.
 § 10.  Ejendomsmæglere må kun tage salær for aftaler,  

 der tilvejebringes på grundlag af deres medvirken.
 Stk. 2.  Et tidsbegrænset hverv skal være skriftligt  

 bekræftet og kan højst indgås for 6 måneder, men kan opsiges med 30 dages  

 varsel.
 Stk. 3.  Er ejendomsmægleres hverv tidsbegrænset, må de  

 uanset stk. 1 betinge sig helt eller delvist salær, såfremt aftalen inden for  

 fristen bringes i stand uden deres medvirken.
 Stk. 4.  Er ejendomsmægleres hverv tidsbegrænset må de  

 betinge sig arbejdsvederlag, såfremt hvervet opsiges med det aftalte varsel  

 eller ophæves, uden at dette forhold kan lægges dem til last.  

 Arbejdsvederlaget kan kun under særlige omstændigheder overstige 1/4 af det  

 aftalte salær beregnet på grundlag af den købesum, hvortil ejendommen skulle  

 udbydes.
 Stk. 5.  Ved byttehandel, herunder mageskifte, skal  

 ejendomsmæglere så tidligt som muligt og altid inden en handels indgåelse  

 underrette parterne om, hvilket salær hver især skal betale.
 Stk. 6.  Ejendomsmæglere må af parterne alene modtage  

 beløb til deponering, for hvilke der er stillet behørig sikkerhed, f.eks. ved  

 garanti fra et pengeinstitut eller ved tegning af garantiforsikring.
 § 11.  Overtrædelse af bestemmelserne i §§ 2-10  

 straffes med bøde.
 § 12.  Bekendtgørelsen træder i kraft den 1. marts  

 1987. Samtidig ophæves bekendtgørelse nr. 237 af 19. maj 1982.
INDUSTRIMINISTERIET, DEN 18. DECEMBER  

 1986 NILS WILHJELM /P.
Thorell BILAG Ejendommens hovedtal for køber i henhold til de i opstillingen anførte  

 udbudsvilkår.
-----------------------------------------------------------------~ Pris:
 Gæld der overtages uden for købesummen:
 Årlig bruttoydelse, ekskl. forrentning af udbetaling:
 Første års skattemæssige fradrag:
Følgende prioritetsnumre har ændret eller variabel rente/ydelse i løbetiden:
 Følgende prioritetsnumre har indeksvilkår:
Følgende prioritetsnumre forfalder med nedenstående restgæld den:
------------------------------------------------------------------~ Kontant udbetaling:
 Stempelomkostninger, skøde og pantebreve:
Indskud, prioriteringsomkostninger, overtagelsesgebyrer eller andre kontante omkostninger:
Advokatsalær for handelens berigtigelse i henhold til gældende takster:
 I alt:
 NB: Ved ændring af udbudsvilkårene ændres ejendommens hovedtal.
