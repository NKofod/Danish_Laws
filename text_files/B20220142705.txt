 Bekendtgørelse om likviditetslån mv. til energivirksomheder ved indefrysning af høje energiregninger for husstande, virksomheder mv.
 I medfør af § 3, stk. 3-5, § 4, stk. 3, § 9, § 10, stk. 2, § 12, § 13, § 16, stk. 5, og § 17 i lov nr. 1400 af 10. oktober 2022 om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. og efter forhandling med skatteministeren fastsættes:
Kapitel 1 Bekendtgørelsens anvendelsesområde § 1. Efter denne bekendtgørelse ydes likviditetslån og lån til implementeringsomkostninger til energivirksomheder.
 Stk. 2. For energivirksomheder på el- og gasområdet kan der ydes likviditetslån, jf. stk. 1, for perioden fra og med 1. november 2022 til og med 31. oktober 2023. For energivirksomheder på fjernvarmeområdet kan der ydes likviditetslån, jf. stk. 1, for perioden fra og med 1. januar 2023 til og med 31. december 2023.
 Stk. 3. Likviditetslån og lån til implementeringsomkostninger efter denne bekendtgørelse er omfattet af reglerne i Temporary Crisis Framework for State Aid measures to support the economy following the aggression against Ukraine by Russia.
Kapitel 2 Definitioner § 2. I denne bekendtgørelse forstås ved:
 1) Energivirksomhed: Elhandelsvirksomheder, gasleverandører og varmeforsyningsvirksomheder.
 2) Elhandelsvirksomhed: Virksomhed, der sælger elektricitet til eller køber elektricitet af den, der omfattes af et aftagenummer, eller virksomhed, der sælger elektricitet på engrosmarkedet, og som er registreret i Datahub.
 3) Gasleverandør: Enhver fysisk eller juridisk person, der varetager forsyning med gas.
 4) Varmeforsyningsvirksomhed: Virksomhed, omfattet af § 20, stk. 1, i lov om varmeforsyning, der leverer opvarmet vand.
 5) Indefrysning: Udskydelse af betaling for den del af energiregningen, der overstiger prisloftet, jf. lov om en indefrysningsordning for høje energiregninger.
 6) Energiregning: Faktura fra en energivirksomhed til en husstand eller en virksomhed.
 7) Indefrysningsperiode: Periode på op til 12 måneder regnet fra tidspunktet for denne bekendtgørelses ikrafttræden.
8) Implementeringsomkostninger: Dokumenterbare omkostninger relateret til it-udvikling i forbindelse med energivirksomhedernes implementering af indefrysningsordningen, jf. lov om en indefrysningsordning for høje energiregninger.
Omkostningerne kan være afholdt internt i energivirksomheden eller være afholdt til en ekstern part, herunder ved medfinansiering af it-udvikling for flere energivirksomheder.
 9) Husstand: En eller flere personer, der bor på samme adresse eller en ejer-, andels- eller lejeboligforening uden CVR-nummer, som er:
a) en elkunde, der køber elektricitet til eget eller hovedsagelig til eget husholdningsforbrug, eller en elkunde, der aftager elektricitet på vegne af en eller flere beboelsesenheder, der ikke råder over et aftagenummer, b) en fysisk eller juridisk person, der køber gas til eget forbrug, eller en fysisk eller juridisk person, der aftager gas på vegne af en eller flere beboelsesenheder, der ikke råder over et aftagenummer, eller c) en fysisk eller juridisk person, der køber opvarmet vand til egen slutanvendelse, og som varmeforsyningsvirksomheden har indgået et direkte kundeforhold med.
 10) Virksomhed: En erhvervsdrivende virksomhed eller en forening, herunder andelsboligforeninger og ejerforeninger med CVR-nummer, som har et direkte kundeforhold til en energivirksomhed, og er:
a) en juridisk person, der råder over et eller flere aftagenumre, b) en juridisk person, der køber gas til eget forbrug eller c) en juridisk person, der køber opvarmet vand til egen slutanvendelse.
 11) Koncern: Alle enheder, som de jure eller de facto kontrolleres af én og samme enhed, som defineret i bilag I til Europa-Kommissionens forordning nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108.
Kapitel 3 Beregning af likviditetslån § 3. Energivirksomheden kan ansøge om likviditetslån for hver hele kalendermåned.
Lånet svarer til den del af energiregningen, som husstande og virksomheder samlet har fået indefrosset hos energivirksomheden, og opgøres på grundlag af de energiregninger, der er udsendt i den pågældende kalendermåned, jf. dog stk. 2.
 Stk. 2. Energivirksomheden kan endvidere ansøge om likviditetslån baseret på det forventede antal husstande og virksomheder, der ønsker at gøre brug af tilbuddet om indefrysning, som følge af de energiregninger, der er udsendt i den pågældende kalendermåned, jf. stk. 1.
Stk. 3. Energivirksomheden kan ansøge om likviditetslån for den samme kalendermåned flere gange, herunder ved korrektion af tidligere ansøgt lån.
Ved ansøgning om likviditetslån for en kalendermåned, som energivirksomheden tidligere har modtaget likviditetslån for, modregnes det allerede udbetalte likviditetslån i udbetalingen af det ansøgte likviditetslån.
 Stk. 4. Energivirksomheder kan opnå likviditetslån for virksomheder, der er andelsboligforeninger, ejerforeninger eller lignende med CVR-nr., ud over loftet til virksomheder, jf. lov om en indefrysningsordning for høje energiregninger.
Beregning af samlet lån § 4. En energivirksomheds samlede lån hos staten beregnes som summen af udbetalte likviditetslån samt udbetalte lån til implementeringsomkostninger, inklusiv renter, fratrukket afdrag til staten.
Kapitel 4 Betingelser og ansøgning Betingelser for at modtage likviditetslån § 5. Der ydes likviditetslån til energivirksomheder, der opfylder følgende betingelser:
 1) Energivirksomheden er omfattet af lov om en indefrysningsordning for høje energiregninger.
 2) Energivirksomheden er registreret i Det Centrale Virksomhedsregister (CVR) med virksomhedsstatus aktiv eller normal.
 3) Koncernen, som energivirksomheden er en del af, har ikke modtaget ulovlig statsstøtte, som endnu ikke er tilbagebetalt.
Ansøgning om likviditetslån § 6. Ansøgning om likviditetslån skal indsendes til Erhvervsstyrelsen via den digitale indberetningsløsning Ansøgning om likviditetslån til energivirksomheder senest den 1. december 2023. I indberetningsløsningen anfører ansøger de oplysninger, som fremgår af § 7.
 Stk. 2. Energivirksomheder kan søge om likviditetslån på tværs af energiområder.
 § 7.  Ansøgning om likviditetslån skal indeholde følgende:
 1) Oplysninger om energivirksomhedens navn, CVR-nr. og adresse.
 2) Oplysninger om for hvilke energityper energivirksomheden ønsker at ansøge om likviditetslån for.
 3) Oplysninger om for hvilken periode der ønskes at søge om likviditetslån for.
 4) Oplysninger om indefrysning af energiregninger for henholdsvis husstande og virksomheder i den ansøgte måned.
 5) Oplysninger om antal husstande og virksomheder, der i den ansøgte måned er indefrosset energiregninger eller forventes indefrosset energiregninger for, samt hvor stor en andel af energivirksomhedens samlede antal tilsluttede husstande og virksomheder som disse udgør.
 6) Oplysninger om den gennemsnitlige pris som fremgår af energiregningerne til de husstande og virksomheder, der i den ansøgte måned er givet indefrosset energiregninger for.
 7) Oplysninger om det gennemsnitlige forbrug som fremgår af energiregningerne til de husstande og virksomheder, der i den ansøgte måned er givet indefrosset energiregninger for.
 8) En beskrivelse af virksomhedens beregningsmetode i forhold til angivelsen af indefrysning af energiregninger for henholdsvis husstande og virksomheder.
 9) Kontaktoplysninger med navn, telefonnummer og e-mail.
 Stk. 2. Energivirksomheden skal i ansøgningen under strafansvar, jf. § 21, på tro og love erklære, at de afgivne oplysninger efter stk. 1, nr. 1-9 er korrekte, og at betingelserne i § 1, stk. 3, samt § 5 er opfyldt.
Betingelser for at modtage lån til implementeringsomkostninger § 8. Der kan ydes lån til implementeringsomkostninger til energivirksomheder, der opfylder følgende betingelser:
 1) Energivirksomheden er omfattet af lov om en indefrysningsordning for høje energiregninger.
 2) Energivirksomheden er registreret i De Centrale Virksomhedsregister (CVR) med virksomhedsstatus aktiv eller normal på udbetalingstidspunktet.
 3) Koncernen, som energivirksomheden er en del af, har ikke modtaget ulovlig statsstøtte, som endnu ikke er tilbagebetalt.
Stk. 2. Lån til implementeringsomkostninger kan ikke overstige, hvad der svarer til 15 pct. af energivirksomhedens gennemsnitlige samlede årsomsætning de seneste tre afsluttede regnskabsperioder, jf. dog stk. 3, og kan maksimalt udgøre 1 mio. kr. pr. energivirksomhed.
Er energivirksomheden en del af en koncern, gælder 1. pkt. for koncernen som helhed.
 Stk. 3. Har energivirksomheden ikke afsluttet tre regnskabsperioder, beregnes det maksimale beløb, der kan modtages lån for, på grundlag af energivirksomhedens gennemsnitlige omsætning i de år, som virksomheden har været registreret i CVR.
Stk. 4. I 2022 kan der ydes lån til implementeringsomkostninger for op til 165 mio. kr. samlet for alle energivirksomheder.
I 2023 kan ydes lån til implementeringsomkostninger på minimum 50 mio. kr. samlet for alle energivirksomheder.
Efter udløb af ansøgningsperioden, jf. § 9, behandler Erhvervsstyrelsen alle ansøgninger efter ansøgningsbetingelserne i denne bekendtgørelse, med henblik på udbetaling af lånepuljens samlede midler.
Overstiger summen af låneansøgningsberettigede ansøgninger lånepuljens størrelse, vil lånene blive nedjusteret forholdsmæssigt med de ansøgte beløb, så den samlede udbetaling svarer til lånepuljens størrelse.
Ansøgning om lån til implementeringsomkostninger § 9. Ansøgning om lån til implementeringsomkostninger skal indsendes til Erhvervsstyrelsen via den digitale indberetningsløsning Ansøgning om lån til dækning af implementeringsomkostninger senest den 1. december 2022. I indberetningsløsningen anfører ansøger de oplysninger, som fremgår af § 8.
 § 10. Ansøgning om lån til implementeringsomkostninger skal indeholde følgende:
 1) Oplysninger om energivirksomhedens navn, CVR-nr. og adresse.
 2) Dokumentation for hvilke implementeringsomkostninger energivirksomheden afholder som følge af lov om en indefrysningsordning for høje energiregninger.
 3) Dokumentation for det samlede beløb, energivirksomheden ansøger om lån til implementeringsomkostninger for.
 4) Kontaktoplysninger med navn, telefonnummer og e-mail.
 Stk. 2. Energivirksomheden skal i ansøgningen under strafansvar, jf. § 21, på tro og love erklære, at de afgivne oplysninger efter stk. 1, nr. 1-4 er korrekte, og at betingelserne i § 1, stk. 3 samt § 8 er opfyldt.
Udbetaling § 11. Udbetaling af likviditetslån og lån til implementeringsomkostninger vil ske til ansøgers NemKonto.
 Stk. 2. Der kan alene udbetales likviditetslån og lån til implementeringsomkostninger, når grundlaget for udbetalingen er dokumenteret i fornødent omfang og inden for den af Erhvervsstyrelsen fastsatte frist.
Kapitel 5 Renter og afstemning Renter § 12. Likviditetslån og lån til implementeringsomkostninger til energivirksomheder tilskrives renter.
I låneperioden samt de efterfølgende 12 afdragsfri måneder, tilskrives renterne bagudrettet som minimum ved udløbet af likviditetslånet og de 12 efterfølgende måneder.
I en 4-årig afdragsperiode, der påbegyndes ved udgangen af låneperioden, tilskrives renterne bagudrettet, hver gang energivirksomheden foretager et afdrag.
Renten tilskrives på baggrund af energivirksomhedens resterende gæld ved seneste afdrag.
Stk. 2. Likviditetslån ydet på baggrund af indefrysning af energiregninger til husstande tilskrives en rente på 2 pct pr. år.
Renter på likviditetslån beregnes fra udbetalingen af likviditetslånet.
Stk. 3. Likviditetslån ydet på baggrund af indefrysning af energiregninger til virksomheder tilskrives renter til samme rentesats som den af Klima-, energi- og forsyningsministeren fastsatte rentesats, der tilskrives virksomhedens indefrysningsbeløb.
Renter på likviditetslån beregnes fra udbetalingen af likviditetslånet.
Stk. 4. Lån til implementeringsomkostninger tilskrives en rente på 3,5 pct. pr. år.
Renter på lån til implementeringsomkostninger beregnes fra udbetalingen af lånet til implementeringsomkostninger.
Afstemning § 13. Energivirksomheden skal løbende og minimum en gang hver 12. måned efter hvert ydede likviditetslån afstemme lånet med husstandenes og virksomhedernes indefrosne energiregninger.
Energivirksomheden skal løbende og minimum en gang hver 12. måned indsende afstemningen til Erhvervsstyrelsen.
 Stk. 2. Energivirksomheden kan i forbindelse med afstemningen, anmode Erhvervsstyrelsen om en ny frist for indsendelse af dokumentation om afstemning.
 Stk. 3. Erhvervsstyrelsen kan træffe afgørelse om tilbagebetaling af for meget udbetalt lån som følge afstemningen i stk. 1-2.
 § 14. Energivirksomheden skal den 12. måned efter det ydede lån til implementeringsomkostninger afstemme lånet med energivirksomhedens faktisk dokumenterbare implementeringsomkostninger, jf. § 2, nr. 9.
 Stk. 2. Energivirksomheden kan i forbindelse med afstemningen, anmode Erhvervsstyrelsen om en ny frist for indsendelse af dokumentation om afstemning.
 Stk. 3. Energivirksomheder, hvis forbrug på lån eller tilskud til implementeringsomkostninger er mindre end det ydede lån eller tilskud, skal indsende en redegørelse herfor til Erhvervsstyrelsen sammen med afstemningen efter stk. 1. Erhvervsstyrelsen kan herefter fastsætte en ny frist for afstemning af det resterende beløb.
 Stk. 4. Erhvervsstyrelsen kan træffe afgørelse om tilbagebetaling af for meget udbetalt lån som følge afstemningen i stk. 1-3.
Kapitel 6 Overtagelse af fordringer på indefrosne krav fra energivirksomhederne § 15. Staten overtager efter anmodning fra energivirksomheden den i medfør af lov om en indefrysningsordning for høje energiregninger indefrosne fordring, inklusiv renter, når disse indgår i det indefrosne beløb, vedrørende en husstands eller virksomheds energiregning, hvis betingelserne i stk. 3-6 er opfyldt, jf. dog § 17. Overtagelsen sker ved at Erhvervsstyrelsen afkøber fordringen af energivirksomheden til kurs 100.
 Stk. 2. Anmodningen, jf. stk. 1, skal fremsættes over for Erhvervsstyrelsen på en dertil indrettet digital løsning.
Stk. 3. Overtagelse kan ske, hvis husstanden eller virksomheden misligholder sin betalingsforpligtelse over for energivirksomheden.
For husstande kan Erhvervsstyrelsen endvidere overtage fordringen ved eneste hæfters dødsfald.
For virksomheder kan Erhvervsstyrelsen endvidere overtage fordringen ved oversendelse til tvangsopløsning eller afsigelse af konkursdekret mv.
Stk. 4. Energivirksomheden skal ved anmodning om overtagelse efter stk. 3, 1. pkt. over for Erhvervsstyrelsen dokumentere at have gennemført sin almindelige rykkerprocedure, der skal indeholde mindst to rykkerskrivelser, over for husstanden eller virksomheden.
Energivirksomheden skal samtidig dokumentere, at husstanden eller virksomheden er underrettet om overdragelse til Erhvervsstyrelsen, samt tidspunktet for underretningen.
 Stk. 5. Anmodning om overtagelse af fordringer efter stk. 3, 2. og 3. pkt., skal fremsættes over for Erhvervsstyrelsen straks efter energivirksomheden modtager meddelelse om dødsfaldet eller den ændrede virksomhedsstatus.
 Stk. 6. Energivirksomheden skal i forbindelse med anmodning om overtagelse efter stk. 1 oplyse følgende om husstanden eller virksomheden og om fordringerne på de indefrosne krav:
1) Cpr-nr. eller cvr-nr. for alle, der hæfter for energiregningen.
Hvis der er personer, der ikke har et cpr-nr., skal personens navn, aktuelle adresse og et identifikationsnummer oplyses.
Identifikationsnummer kan være pasnummer, kørekortnummer, TIN-nummer (internationalt skattenummer), Social-Security-nummer, CRS-nummer (Common Reporting Standard-nummer, udenlandsk skatteidentifikation). Hvis virksomheden ikke har et cvr-nr., skal virksomhedens navn, aktuelle adresse og et identifikationsnummer oplyses.
Identifikationsnummer kan være udenlandsk virksomhedsnummer eller EAN-nummer/GLN-nummer.
 2) Referencenummer, f.eks. sagsnummer eller fakturanummer.
 3) Beløb til inddrivelse fordelt på hovedstol og rente.
 4) Fordringens stiftelsesdato, dvs. indefrysningsperiodens ophørsdato.
 5) Fordringens forfaldsdato.
 6) Hvilken periode kravet angår: periode start og periode slut.
 7) Sidste rettidige betalingsdato, dvs. senest kommunikerede betalingsfrist til husstanden eller virksomheden inden rykkerskrivelser.
 8) Supplerende beskrivelse af fordringen.
 § 16. Opfylder energivirksomheden ikke betingelserne i § 15, stk. 2-6, kan staten ikke overtage fordringen.
 Stk. 2. Ved en kundes eller virksomheds klage over grundlaget for den overtagne fordring, jf. § 15, stk. 1, skal energivirksomheden bidrage til klagesagsbehandlingen i Erhvervsstyrelsen.
§ 17. Ved energivirksomhedens konkurs skal samtlige fordringer på indefrosne energiregninger overdrages af konkursboet til Erhvervsstyrelsen.
Erhvervsstyrelsen anmelder ikke likviditetslånet i konkursboet.
Kapitel 7 Kontrol og tilbagebetaling § 18. Erhvervsstyrelsen kan udtage ansøgninger om lån, til udvidet kontrol og sagsbehandling, herunder hvor der ansøges om et højt likviditetslån set i forhold til energivirksomheden størrelse og omsætning.
Erhvervsstyrelsen kan i forbindelse med kontrollen pålægge energivirksomheden revisorbistand.
 Stk. 2. Erhvervsstyrelsen fører endvidere løbende stikprøvekontrol og risikobaseret kontrol med de udbetalte lån efter denne bekendtgørelse.
 Stk. 3. Erhvervsstyrelsen kan i kontroløjemed, jf. stk. 1 og 2, indsamle, samkøre, videregive og foretage anden behandling af data efter lov om Erhvervsstyrelsens behandling af data.
 Stk. 4. Erhvervsstyrelsen kan i kontroløjemed indsamle, samkøre, videregive og foretage anden behandling af data fra Energinets datahub, jf. lov om elforsyning § 28, stk. 1, nr. 7.
 Stk. 5. Erhvervsstyrelsen kan i kontroløjemed indsamle, samkøre, videregive og foretage anden behandling af data fra Evida.
 Stk. 6. Erhvervsstyrelsen kan pålægge enhver, der udtages til udvidet kontrol og sagsbehandling, at udlevere supplerende oplysninger og dokumentation til brug for herfor.
 Stk. 7. Erhvervsstyrelsen fastsætter i forbindelse med indhentelse af oplysninger efter denne bestemmelse en frist for indsendelse af oplysningerne.
 § 19. Erhvervsstyrelsen kan kræve et allerede udbetalt lån efter denne bekendtgørelse tilbagebetalt straks og træffe afgørelse om bortfald af ret til yderligere udbetalinger, hvis energivirksomheden ikke overholder reglerne i denne bekendtgørelse, eller hvis energivirksomheden straffes for overtrædelse af regler vedrørende indefrysningsordningerne på el-, gas- og varmeforsyningsområdet.
Kapitel 8 Klage, straf og ikrafttræden Klageadgang § 20. Erhvervsstyrelsens afgørelser efter reglerne i denne bekendtgørelse kan indbringes for Erhvervsankenævnet.
 Stk. 2. Klage skal være indgivet inden 4 uger efter, at afgørelsen er meddelt.
 Stk. 3. Erhvervsankenævnets formand kan efter nærmere aftale med nævnet træffe afgørelse på nævnets vegne i sager, der behandles efter denne bekendtgørelse.
 Stk. 4. Søgsmål til prøvelse af afgørelser truffet af Erhvervsankenævnet efter denne bekendtgørelse, skal være anlagt inden 6 måneder efter, at afgørelsen er meddelt den pågældende.
Straf § 21. Medmindre højere straf er forskyldt efter anden lovgivning, straffes med bøde den, der i forbindelse med en ansøgning eller ydet likviditetslån efter denne bekendtgørelse, afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttrædelse § 22. Bekendtgørelsen træder i kraft den 1. november 2022.
