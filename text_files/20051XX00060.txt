Skriftlig fremsættelse (9. november 2005) Undervisningsministeren  

  

 (Bertel Haarder) :
 Herved tillader jeg mig for Folketinget at fremsætte:
Forslag til lov om  

 ændring af lov om grundlæggende social- og sundhedsuddannelser (Praktiske  

 indgange og sammenhængende uddannelsesforløb) (Lovforslag nr.
L 59).
 Lovforslaget bidrager til at opfylde  

 regeringens målsætning om, at flere unge får en ungdomsuddannelse.
 Ifølge  

 regeringsgrundlaget »Nye mål« fra februar 2005 er det regeringens mål, at  

 andelen af en ungdomsårgang, der gennemfører en ungdomsuddannelse, skal hæves  

 fra ca. 80 pct. til mindst 85 pct. i 2010 og mindst 95 pct. i 2015.
 På baggrund af  

 regeringsgrundlaget nedsatte regeringen i april 2005 »Udvalget om  

 mesterlære«,  

 der fik til opgave at opstille og vurdere modeller for genindførelse af  

 mesterlæren som et supplement til de eksisterende muligheder for at  

 tilrettelægge erhvervsuddannelser og tilsvarende modeller for uddannelsen til  

 social- og sundhedshjælper og den pædagogiske grunduddannelse (pgu).
 Lovforslaget bygger på  

 udvalgets anbefalinger om oprettelse af en praktikadgangsvej til social- og  

 sundhedshjælperuddannelsen og den pædagogiske grunduddannelse og skal ses i  

 sammenhæng med lovforslaget om ændring af erhvervsuddannelsesloven, som også  

 fremsættes i dag.
 Med forslaget får eleverne mulighed  

 for på baggrund af en ansættelsesaftale med et praktiksted, dvs. vedkommende  

 ansættelsesmyndighed eller private arbejdsgiver, at blive optaget på  

 uddannelsen.  

 Hermed skabes endnu en adgangsvej til de to uddannelser ved siden den  

 hidtidige  

 skoleadgangsvej.
 For at sikre, at der bliver pladser  

 til elever fra både praktik- og skoleadgangsvejene indføres en kvoteordning.  

 Ansættelsesmyndighederne og de private leverandører får med denne ordning  

 krav  

 på at besætte indtil halvdelen af pladserne med elever fra  

 praktikadgangsvejen.  

 De øvrige praktikpladser, der oprettes som led i den kommunale  

 dimensioneringsforpligtelse, skal besættes med elever, som skolerne har  

 optaget  

 via skoleadgangsvejen.
Regeringen ønsker at styrke  

 mulighederne for praktiske indgange til uddannelserne ud over, hvad  

 mesterlæreudvalget har foreslået.
Derfor skabes der med lovforslaget en ny  

 rettighed for unge og deres praktiksteder til at vælge imellem at påbegynde  

 uddannelsen i praktik eller på skole uanset, om eleven konkret er optaget på  

 grundlag af en indgået ansættelsesaftale eller er optaget direkte af en  

 skole.
Lovforslaget omfatter herudover en  

 formalisering af gennemførte forsøg i udvalgte amter og Københavns Kommune,  

 hvorefter social- og sundhedsassistentuddannelsen er blevet udbudt som et  

 sammenhængende uddannelsesforløb bestående af social- og  

 sundhedshjælperuddannelsen og social- og sundhedsassistentuddannelsen og  

 eventuelt indledt gennem et grundforløb.
Evalueringen af forsøgene har netop  

 vist,  

 at flere unge er kommet ind på uddannelserne, og at flere fortsætter fra  

 grundforløbet til social- og sundhedshjælperuddannelsen, hvortil kommer at  

 flere fortsætter i assistentuddannelsen.
 Det foreslås, at loven skal træde i  

 kraft den 1. juli 2006, dog således at muligheden for at begynde social- og  

 sundhedshjælperuddannelsen og den pædagogiske grunduddannelse med at indgå en  

 ansættelsesaftale  

 først får virkning samtidig med kommunalreformen den 1. januar 2007.
 Idet jeg i øvrigt henviser til lovforslaget  

 med tilhørende bemærkninger, tillader jeg mig at anbefale lovforslaget til  

 hurtig og velvillig behandling i det høje Ting.
