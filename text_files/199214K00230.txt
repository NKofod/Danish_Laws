Nr BTL 230 Betænkning over Forslag til lov om ændring af lov om Dansk  

 Erhvervsudviklingsfond   

 Nr L 230 1992-93, 1. samling Afgivet af Erhvervsudvalget Afgivet: 19930415 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling med følgende  

 bemærkninger:
 Da Det Konservative Folkeparti og Venstre som regering fremsatte forslag  

 til lov om Dansk Erhvervsudviklingsfond i december 1991 og fik loven vedtaget  

 som led i finanslovaftalen for 1992, begik disse partier en historisk dumhed.
For det første kom midlerne til fonden (2 mia. kr.) fra  

 privatiseringsindtægter opnået i samarbejde med Fremskridtspartiet.  

 Fremskridtspartiet modsatte sig denne anvendelse af provenuet, eftersom der  

 forelå krystalklare aftaler om, at provenuet fra privatiseringer skulle/skal  

 anvendes til nedbringelse af statens gæld.
Det skete ikke for disse 2 mia.  

 kr., hvorfor Fremskridtspartiet fortsat anser denne handling for forligsbrud.
 Anvendelse af 2 mia. kr. til nedbringelse af statens gæld ville give en  

 løbende budgetforbedring på over 200 mio. kr. om året, hvilket er yderst  

 tiltrængt i en situation med driftsunderskud på drifts-, anlægs- og  

 udlånsbudgettet på over 40 mia. kr.
For det andet blev det aftalt mellem de daværende finanslovforligspartier,  

 at der skulle kunne udloddes 200 mio. kr. om året fra fonden.
Dette beløb  

 svarede nogenlunde til forrentningen af fondskapitalen, hvorfor fondens  

 stamkapital kunne forventes bibeholdt.
Nu har den nye regering imidlertid tænkt sig at udlodde 400 mio. kr. om  

 året fra fonden.
Derved vil fondens stamkapital utvivlsomt blive udsat for  

 gradvis nedbrydning.
Ministeren har ganske vist i et svar på et af udvalgets  

 spørgsmål (jf. bilag 4) præsenteret en beregning, der viser, at stamkapitalen  

 vil være uberørt over en årrække.
Men beregningerne er sket på baggrund af 9  

 uafhængige forudsætninger.
Hvis bare en enkelt af disse forudsætninger viser  

 sig at skride, så falder beregningerne på gulvet, og stamkapitalen vil  

 smuldre bort.
Særligt forventningerne til tilbagebetalingsevnen i  

 erhvervslivet er efter Fremskridtspartiets opfattelse stærkt overdrevne.
Fremskridtspartiet fastholder, at problemerne i dansk erhvervsliv, som  

 notorisk er store og alvorlige, ikke lader sig løse med statslige  

 låneprojekter.
Der skal en helt ny vækst til i det danske samfund, og det  

 opnås bedre gennem de forslag, Fremskridtspartiet har fremlagt i  

 publikationen »Dansk Dynamik.
En helt ny vækststrategi«,  

 Fremskridtspartiet 1993 - ISBN 87-89766-04-0.
Lotte Henriksen (S) Ole Vagn Christensen (S) Sonja Mikkelsen (S) Pia  

 Gjellerup (S) Eva Fatum (S) Lissa Mathiasen (S) fmd.
Tommy Dinesen  

 (SF) Rahbæk Møller (SF) Sonja Albrink (CD) Flemming Hansen (KF) Kai Dige Bach  

 (KF) nfmd.
Svend Heiselberg (V) Pia Larsen (V) Helge Sander (V) Kim  

 Behnke (FP) Lone Dybkjær (RV) Merethe Due Jensen (KRF) Tillægsbetænkning afgivet den 22. april 1993 Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Der er af industriministeren stillet ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal inden for flertallet (Venstres og Det Konservative  

 Folkepartis medlemmer af udvalget) finder det dog yderst betænkeligt, at  

 regeringen fraviger det hidtidige krav om, at VækstFondens grundkapital skal  

 placeres i sikre værdipapirer m.m. og være intakt efter fire år.
Regeringen vælger nu at lægge fondens egenkapital til grund ved opgørelse  

 af fondens formue.
I egenkapitalen indgår fondens tilgodehavender korrigeret  

 for forventede tab, som af regeringen er skønnet til 50 pct.
Det er mindretallets opfattelse, at et anslået tab på 50 pct. er et skud i  

 tågen, idet tilbagebetaling af udlån først forventes påbegyndt det 4. år,  

 efter at lånetilsagn er afgivet.
Ingen kan forudse risikoen for tab fire år  

 frem i tiden.
 Der er således efter mindretallets opfattelse en ikke ubetydelig risiko  

 for, at fondens grundkapital udhules i løbet af kort tid, hvis ikke rammerne  

 for erhvervslivets vilkår forbedres betydeligt i de kommende år.
Det må forudses, at en udhuling af fondens grundkapital vil medføre krav  

 om yderligere kapitaltilførsel fra staten.
Dette vil være et brud på de  

 hidtidige forudsætninger om en bevilling en gang for alle, som imødekom den  

 af virksomhederne så efterlyste forudsigelighed i erhvervsfremmepolitikken.
 Et mindretal (Fremskridtspartiets medlem af udvalget) indstiller  

 lovforslaget til forkastelse .
 ÆndringsforslagAf industriministeren , tiltrådt af et  

flertal (udvalget med undtagelse af FP):
 Til titlen 1) Titlen affattes således:
»Forslag til Lov om ændring af lov om Dansk Erhvervsudviklingsfond og lov om  

 påligningen af indkomst- og formueskat til staten (ligningsloven)» Ny paragraf 2) Efter § 1 indsættes som ny paragraf:
 » § 01 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 1223 af 17. december 1992, som  

 senest ændret ved § 3 i lov nr. 1078 af 23. december 1992, foretages følgende  

 ændringer:
 1. I § 27 B, stk. 1, ændres »følgende tilskud« til:  

 »følgende tilskud m.v.«.
 2. I § 27 B, stk. 1, indsættes efter nr. 7 som nyt nummer:
»8) Beløb, bortset fra garantier, der er ydet i medfør af § 2, stk.  

 3, i lov om VækstFonden.« 3. Efter § 27 B indsættes som ny paragraf:
» § 27 C.
I det omfang beløb som nævnt i § 27 B, stk. 1, nr.  

 8, tildeles i indkomståret før det indkomstår, hvor de godkendte udgifter kan  

 fradrages eller afskrives efter reglerne herom, kan beløbene i stedet  

 medregnes ved opgørelsen af den skattepligtige indkomst i det indkomstår,  

 hvor disse udgifter fradrages eller afskrives.«» Til § 2 3) Paragraffen affattes således:
 » § 2 Stk. 1. Industriministeren fastsætter  

 tidspunktet for så vidt angår ikrafttræden af lovens § 1.
Stk. 2. § 01 har virkning fra og med indkomståret 1993.« Bemærkninger Til nr. 2Ad § 01, nr. 1.
 Der er tale om en redaktionel ændring som følge af den foreslåede ændring  

 under § 01, nr. 2.
 Ad § 01, nr. 2.
 Efter reglerne i ligningslovens § 27 B kan udgifter til anskaffelse af  

 afskrivningsberettigede formuegoder fra og med indkomståret 1993 uanset  

 reglerne i afskrivningsloven eller lovgivningens øvrige regler  

 straksafskrives (fradrages) i den skattepligtige indkomst i anskaffelsesåret  

 i det omfang, som udgiften er betalt ved tilskud omfattet af bestemmelsen.
Ydelser fra VækstFonden betragtes skatteretligt som tilskud.
Dette gælder,  

 hvad enten ydelserne betegnes som lån eller tilskud.
 Med henblik på at understøtte den forbedring af finansieringsvilkårerne  

 for virksomhederne, som lovforslaget tilsigter, foreslås det, at anskaffelsen  

 af afskrivningsberettigede aktiver ved midler fra fonden bliver omfattet af  

 reglerne i ligningslovens § 27 B.
Den foreslåede udvidelse af adgangen til straksafskrivning vil medføre et  

 umiddelbart provenutab, som i de følgende år vil blive indvundet i takt med,  

 at de normale afskrivninger bortfalder.
Det anslås skønsmæssigt, at  

 provenutabet for indkomstårene 1993 og 1994 vil være i størrelsesordenen 5-10  

 mio. kr., hvoraf størsteparten vedrører staten.
 Ad § 01, nr. 3.
VækstFonden kan udbetale beløb både til medfinansiering af udgifter, der  

 skattemæssigt behandles som driftsomkostninger, og til anskaffelse af  

 afskrivningsberettigede aktiver.
Beløbene kan udbetales til medfinansiering  

 af projekter i 3-måneders rater forud for afholdelsen af de godkendte  

 udgifter på grundlag af projektets budgetterede omkostninger.
Efter de  

 gældende regler skal beløbene beskattes på det tidspunkt, hvor modtageren får  

 ret til ydelsen, medens udgifterne først kan fratrækkes ved  

 indkomstopgørelsen, når de er afholdt eller kan afskrives.
Det kan således  

 betyde, at beløbene skal indtægtsføres, før de afholdte udgifter kan  

 fradrages henholdsvis afskrives.
 For at undgå likviditetsproblemer som følge af, at der kan ske beskatning  

 af det modtagne beløb i et indkomstår, medens fradraget først kan foretages i  

 det efterfølgende indkomstår, foreslås det derfor, at den skattepligtige i  

 disse tilfælde får mulighed for at kunne medregne beløbene ved opgørelsen af  

 den skattepligtige indkomst i det indkomstår, hvor udgifterne afholdes  

 henholdsvis afskrives.
 Den foreslåede ændring om særlige periodiseringsregler for tilskud ydet af  

 VækstFonden anslås for indkomståret 1993 at medføre et engangsprovenutab i  

 størrelsesordenen 10 mio. kr.
