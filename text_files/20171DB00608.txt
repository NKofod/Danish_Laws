Betænkning afgivet af Sundheds- og Ældreudvalget den 20. februar 2018 Betænkning over Forslag til folketingsbeslutning om bedre normering på plejehjem [af Stine Brix (EL) og Finn Sørensen (EL)]:
1. Udvalgsarbejdet Beslutningsforslaget blev fremsat den 4. oktober 2017 og var til 1. behandling den 14. november 2017. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 1 spørgsmål til sundhedsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL og SF) indstiller beslutningsforslaget til forkastelse.
Socialdemokratiets medlemmer af udvalget kan ikke støtte forslaget, da minimumsnormeringer i nattevagten risikerer at føre til dårligere bemanding i dagtimerne og dermed til en forringelse af plejen og de sociale aktiviteter i dagtimerne.
Derudover giver minimumsnormeringer ikke tilstrækkelig mulighed for, at vagtplanerne kan tilrettelægges lokalt efter den konkrete beboersammensætning.
Socialdemokratiet mener, der er behov for at forbedre normeringerne på plejehjem og i hjemmeplejen.
Det er således positivt, at der på finansloven for 2018 er afsat 500 mio. kr. til bedre normeringer i ældreplejen.
Men midlerne vil reelt set kun dække huller.
Ifølge tal fra Finansministeriet er der blevet over 2.000 færre ansatte i ældreplejen siden folketingsvalget i 2015. Samtidig ønsker regeringen en fremtidig lav vækst i det offentlige forbrug, der langtfra dækker merudgifterne, når der i de kommende år bliver markant flere ældre og flere børn.
Det vil føre til velfærdsforringelser.
Derfor mener Socialdemokratiet, at de offentlige bevillinger skal følge med det såkaldte demografiske træk, så velfærden ikke udhules.
Dansk Folkepartis medlemmer af udvalget deler forslagsstillernes bekymring omkring normeringer på landets plejehjem.
Derfor har DF sammen med regeringen afsat midler netop til medarbejdere i ældreplejen i forbindelse med finansloven for 2018. DF deler også bekymringen vedrørende bemandingen om natten på plejehjem, som flere steder virker utilstrækkelig.
Men da DF frygter, at et krav om to nattevagter på alle plejehjem vil kunne betyde lukning af små plejehjem, f.eks. på de danske øer, kan DF ikke støtte beslutningsforslaget.
 Et mindretal i udvalget (EL og SF) indstiller beslutningsforslaget til vedtagelse.
Socialistisk Folkepartis medlemmer af udvalget bemærker, at undersøgelser desværre viser så store forskelle i bemandingen på plejehjem  og i særdeleshed om natten  at det giver anledning til overvejelser om, hvordan man kan sikre, at beboere på plejehjem reelt får tilstrækkelig hjælp, herunder tilstrækkelig hjælp om natten.
SF har ikke lagt sig fast på en bestemt løsning på denne udfordring, men støtter beslutningsforslaget med henblik på at sikre fremtidige holdbare løsninger på bemanding af plejehjem, som reelt sikrer ældre en værdig pleje.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Mads Fuglede (V) Marianne Bredal (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Erik Christensen (S) Julie Skovsby (S) nfmd.
Karin Gaardsted (S) Claus Larsen-Jensen (S) Yildiz Akdogan (S) Pelle Dragsted (EL) Finn Sørensen (EL) Pernille Schnoor (ALT) Torsten Gejl (ALT) Marlene Borst Hansen (RV) Kirsten Normann Andersen (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
