Nr BSF 92 Forslag til folketingsbeslutning om bevaring af bevaringsværdige bygninger Fremsat af Bent Hindrup Andersen (EL) Keld Albrechtsen (EL) den 29. januar 1997 Folketinget opfordrer regeringen til snarest at fremsætte lovforslag til ændring af lov om planlægning og lov om bygningsfredning med henblik på at styrke bevaringen af bygninger, som er erklæret bevaringsværdige.
Lovændringerne skal omfatte følgende elementer:
 A. Ændringer i lov om planlægning:
 1) Det skal pålægges kommunerne at fremlægge alternative  

 løsningsmuligheder, herunder bevaring af bygninger, i tilknytning til  

 lokalplaner, som indebærer nedrivninger.
 2) Der skal indføres mulighed for at afholde en lokal folkeafstemning om  

 bevaring af en bygning ved vedtagelse af en lokalplan, som indebærer  

 nedrivning af bygningen.
 B. Ændringer i lov om bygningsfredning:
 1) Der skal indføres hjemmel til myndighederne, så disse kan foretage  

 indgreb over for bevaringsværdige bygninger, der forfalder.
 2) Udarbejdelse af kommuneatlas over bevaringsværdige bygninger skal gøres  

 obligatorisk.
 3) Forsøgsordningen med bevaringsfonde skal gøres permanent, og der skal  

 tilføres flere midler hertil.
4) Den eksisterende skattemæssige fradragsordning for fredede bygninger  

 omlægges, så støtten i stedet gives i form af rente- og afdragsfri lån mod  

 pant i ejendommen.
Lånet forfalder ved ejerskifte.
 5) Retten til fritagelse for betaling af ejendomsskat for fredede  

 bygninger ophæves og erstattes af en ordning, så ejendomsskatten for fredede  

 bygninger opsamles i en fredningsfond, som støtter vedligeholdelsen af  

 fredede og bevaringsværdige bygninger.
 6) Der skal etableres kommunale bevaringsråd og regionale kulturmiljøråd,  

 som er uafhængige af myndighederne, og hvis rådgivning retter sig mod såvel  

 myndigheder som borgere, og rådene skal have status af egentlige  

 ankeinstanser.
 7) Kriterierne for vurdering af en bygnings bevaringsværdi skal udvides  

 til også at omfatte en økologisk vurdering.
 8) De tidligere gældende fredningsklasser, A og B, genindføres.
Bemærkninger til forslaget Almindelige bemærkninger Bevaringen af bygninger er et vigtigt element i opbygningen af et  

 omfattende og rigt kulturmiljø. Men beskyttelsen mod nedrivning af netop  

 disse bygninger er ikke særlig stor.
Nedrivning er imidlertid en  

 uigenkaldelig handling og har som følge heraf ofte påkaldt sig omfattende  

 protester.
Kortlægning af bevaringsværdige bygninger er et godt initiativ.  

 Men erfaringen viser, at kortlægning i sig selv ikke sikrer bygningers  

 bevarelse.
Enhedslisten ønsker med beslutningsforslaget at sikre  

 gennemførelsen af en lovgivning, der i langt højere grad beskytter Danmarks  

 ca. 300.000 bevaringsværdige bygninger mod nedrivning.
I 1990 afgav det såkaldte Bygningskulturudvalg betænkning nr. 1198 om  

 »Bygningsbevaring«.
Betænkningen konkluderer, »at en  

 forstærket indsats på bygningsbevaringsområdet især skal være rettet mod de  

 bevaringsværdige bygninger« (frem for de fredede), samt »at visse  

 justeringer af den danske lovgivning er nødvendige for at fremme en enklere  

 administration og for yderligere at styrke bevaringshensynene«.
Betænkningen indeholder en række konkrete forslag til, hvorledes denne  

 styrkelse kan gennemføres.
Blandt forslagene indgår en forbedring af de  

 økonomiske rammer for bygningsbevaring, herunder følgende forslag:
- Kommunale bevaringsfonde oprettes.
Staten og kommunerne støtter fondene  

 økonomisk.
 - Ejere af bevaringsværdige bygninger fritages for betaling af  

 indkomstskat af modtagne økonomiske tilskud til istandsættelses- og  

 restaureringsarbejder.
 - Statens Bygningsfredningsfond styrker sin indsats over for de  

 bevaringsværdige bygninger.
I november 1995 afgav miljø- og energiministeren en redegørelse til  

 Folketinget om kulturmiljøområdet (redegørelse nr.
R 4). Folketinget havde  

 den 17. januar 1996 en debat om redegørelsen (Folketingets forhandlinger,  

 1995-96, s. 2813). Redegørelsen indeholdt bl.a. en række forslag til en øget  

 indsats for de bevaringsværdige bygninger:
 - Grundlaget for en øget folkelig inddragelse skal styrkes og forbedres -  

 f.eks. ved etablering af regionale faglige råd, der kan rådgive i  

 kulturmiljøspørgsmål.
 - Det må overvejes, om bevaringssynsvinklen skal understreges ved  

 revisionen af kommuneplanerne.
 - I kommuneatlasarbejdet (. . .) bør der ske en ændret arbejds- og  

 udgiftsdeling mellem stat og kommune, og der skal oprettes lokale  

 bevaringsfonde, der kan yde økonomisk støtte til bevaringsværdige bygninger.
Enhedslisten ønsker med dette beslutningsforslag at skabe opbakning til en  

 nødvendig yderligere indsats.
Forslagsstillerne mener således, at der er  

 behov for såvel en række ændringer i planlovgivningens regler om lokalplaner  

 og i bygningsfredningsloven, som forslagsstillerne gerne ser udvidet til en  

 »frednings- og bevaringslov«.
Bemærkninger til forslagets enkelte punkter Ad A, 1 For at demokratisere lokalplanlægningsprocessen yderligere ønsker  

 Enhedslisten, at det netop indførte princip i landsplanlægningen om  

 beskrivelse af alternative udviklingsmuligheder videreføres til også at  

 omfatte lokalplanforslag.
Heri ligger, at når der fremsættes  

 lokalplanforslag, der indebærer nedrivning af en bevaringsværdig bygning,  

 skal den alternative løsning - en bevarende renovering - belyses og  

 offentliggøres som led i høringsprocessen.
De eksisterende regler for høringsproceduren medfører, at borgerne kun får  

 forelagt et konkret løsningsforslag, når en bevaringsværdig bygning  

 planlægges nedrevet af kommunen.
Den alternative mulighed - bevaring -  

 beskrives ikke nærmere i høringsmaterialet.
Denne »fait  

 accompli«-procedure gør det vanskeligt for borgerne at forholde sig til  

 andre løsninger end kommunens valgte og endnu vanskeligere at argumentere  

 herfor.
 Enhedslisten foreslår derfor, at høringsudspillet fra kommunen skal  

 indeholde reelt alternative løsninger til den af kommunen anbefalede og som  

 minimum en præsentation af en bevaringsløsning.
Enhedslisten mener grundlæggende, at dette princip bør indføres for ikke  

 alene lokalplaner omfattende nedrivninger, men for alle lokalplanforslag.
Den  

 demokratiske proces og det lokale engagement vil få et gevaldigt løft, hvis  

 kommunen pålægges at fremlægge flere forskellige løsningsmodeller, så  

 borgerne har reelle valgmuligheder at pege på i høringssvar og i en lokal  

 mobilisering omkring en bestemt løsning.
Ofte vil kommunen alligevel allerede  

 have analyseret forskellige alternative løsninger, men kun den politisk  

 valgte sendes i dag ud til høring.
Ad A, 2 Enhedslisten finder, at beslutningsprocessen vedrørende de  

 bevaringsværdige bygninger skal styrkes.
Selv med de af regeringen foreslåede  

 tiltag er beskyttelsen mod nedrivning af netop disse bygninger ikke særlig  

 stor.
 I praksis vil kommunen eller amtet altid have det sidste ord i  

 beslutningsprocessen, og et »godt« tilbud fra en bygherre kan  

 tilsyneladende få selv den mest velmenende kommunalbestyrelse til at se stort  

 på de gode intentioner.
 For at give borgerne en sidste ultimativ mulighed for at omvende en  

 kommunal beslutning om nedrivning finder forslagsstillerne det rimeligt, at  

 såfremt den lokale folkelige modstand er markant, skal styrkeforholdet kunne  

 prøves af gennem en lokal folkeafstemning om spørgsmålet.
Enhedslisten foreslår, at såfremt 10 pct. af de stemmeberettigede i det  

 pågældende område (en kommune, en by eller en bydel) skriver under til fordel  

 for bevaring af bygningen, skal kommunen gennemføre en bindende  

 folkeafstemning om spørgsmålet.
Enhedslisten mener grundlæggende, at dette  

 princip bør indføres for ikke alene lokalplaner omfattende nedrivninger, men  

 for alle lokalplanforslag, hvor der er massiv lokal modstand f.eks. mod  

 planlagt nybyggeri, mod vejudvidelser og mod godkendelse af butikscentre.
Nærdemokratiet vil blive væsentlig styrket, såfremt man tør give borgerne  

 denne mulighed for indflydelse.
Ikke alene gennem den konkrete magtbeføjelse,  

 men nok i endnu højere grad som følge af den øgede opmærksomhed, der vil  

 blive omkring planlægningsarbejdet, når borgerne får en reel kompetence til  

 at stoppe en kommunal plan.
Ad B, 1 Myndighederne kan ikke i dag gribe ind, såfremt en bevaringsværdig bygning  

 forfalder, hvilket ofte sker i praksis som led i en bevidst politik fra  

 ejerens side for at få bygningen revet ned.
Enhedslisten foreslår derfor, at myndighederne (kommune, amt og stat)  

 gives hjemmel til at kunne foretage en sådan indgriben, så bevaringsværdige  

 værdier ikke forfalder.
Typen af indgreb kan f.eks. være påbud om  

 vedligeholdelse og om anvendelse af den pågældende bygning.
Ad B, 2 Gennem kommuneatlas sættes fokus på de bevaringsværdige bygninger, som  

 fremmer en bevarende lokalplanlægning, hvorefter bygningen kun kan nedrives  

 via en lokalplansændring.
Kortlægningen i et atlas giver borgerne et stærkere  

 redskab i argumentationen for at bevare en bygning.
I dag har ca. 50 kommuner  

 gennemført en kortlægning i form af et kommuneatlas.
Enhedslisten foreslår,  

 at der indsættes en bestemmelse i bygningsfredningsloven, så det gøres  

 obligatorisk at udarbejde kommuneatlas over de bevaringsværdige bygninger.
Ad B, 3 Kommunerne skal sikres et tilskud til dækning af udgifterne ved at bevare  

 de bevaringsværdige bygninger.
Som et forsøg har nogle få kommuner deltaget i  

 en ordning med bevaringsfonde, hvor staten finansierer 2/3 af midlerne og den  

 pågældende kommune resten.
Fondens støtte til bevaringsprojekter sker i form  

 af et lån til ejeren.
Enhedslisten foreslår forsøgsordningen gjort permanent  

 og midlerne i fondene øget fra de planlagte 10-12 mio. kr., som kun kan dække  

 behovet i 5 kommuner, til 100 mio. kr., så midlerne i højere grad modsvarer  

 det faktiske behov.
 De øgede midler i bevaringsfondene skal fra statens side finansieres ved  

 omlægning af byfornyelsesmidlerne.
Ad B, 4 Den eksisterende skattemæssige fradragsordning for fredede bygninger  

 foreslås afskaffet til fordel for en ordning med ydelse af et rente- og  

 afdragsfrit lån frem til ejerskifte mod pant i ejendommen.
Dette sikrer en  

 åbenhed om, hvilke bygninger der støttes og med hvilke beløb, og hindrer  

 spekulation i fradragsordninger.
Samtidig sikres staten en indtægt ved  

 videresalg af bygningen.
Ad B, 5 Den eksisterende mulighed for fritagelse for betaling af ejendomsskat  

 virker ikke hensigtsmæssig, da der ikke er overensstemmelse mellem  

 ejendomsskattens størrelse - der er meget afhængig af den geografiske  

 placering - og vedligeholdelsesbehovet.
 Enhedslisten foreslår derfor den eksisterende mulighed for fritagelse  

 ophævet og i stedet erstattet af en ordning, hvor ejendomsskatten via en fond  

 øremærkes til bevarende vedligeholdelse styret efter behov, og hvor støtten  

 er betinget af, at myndighederne fremover vil kunne gribe ind ved forfald af  

 den pågældende bygning.
Ad B, 6 Forslaget præciserer regeringens forslag om rådgivende bevaringsråd i  

 kommunerne og tilsvarende regionale kulturråd i amterne, idet det med  

 forslaget slås fast, at rådgivningen retter sig mod såvel myndigheder som  

 borgere, og at rådene er uafhængige af myndighederne.
Endvidere ønsker  

 forslagsstillerne, at disse råd skal have status af egentlige ankeinstanser,  

 hvor borgere skal kunne få prøvet en indsigelse, som kommunen eller amtet  

 ikke følger.
Ad B, 7 Spørgsmålet om bevaringsværdi er ikke alene et spørgsmål om kulturværdier  

 og æstitik.
Ofte vil en økologisk vurdering af ressourcebalancen afsløre, at  

 det er økologisk bedre at bevare og istandsætte en bygning frem for at rive  

 den ned og bygge en ny.
Kommunerne anvender i dag det såkaldte SAVE-system  

 som grundlag for kortlægning og vurdering af bevaringsværdien.
 Med forslaget vil økologisk livscyklusanalyse integreres som et af  

 kriterierne i vurderingen af, hvorvidt en bygning er bevaringsværdig, og  

 hermed indlægges som et nyt kriterium i SAVE-systemet.
Ad B, 8 Frem til 1980 eksisterede begreberne A- og B-fredninger.
Ved at genindføre  

 denne todelte fredningsbetegnelse vil mange bevaringsværdige bygninger kunne  

 indplaceres som B-fredninger med den større sikkerhed, dette giver mod  

 nedrivning.
Enhedslisten ønsker med forslaget at bakke op bag flere  

 interesseorganisationers forslag om, at fredningsklasserne A og B  

 genindføres.
Skriftlig fremsættelse Bent Hindrup Andersen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bevaring af bevaringsværdige  

 bygninger.
(Beslutningsforslag nr.
B 92).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
