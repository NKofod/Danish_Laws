 I medfør af §§ 28 og 29 i lov om tilsyn med skibe, jfr. lovbekendtgørelse  

 nr. 336 af 31. august 1965 med senere ændringer, fastsættes herved følgende:
 § 1.  Efternævnte klassifikationsselskaber:
American Bureau of Shipping, Bureau Veritas, Germanischer Lloyd, Lloyd's Register of Shipping, Det norske Veritas og Registro Italiano Navale anerkendes som bemyndiget til på statens skibstilsyns vegne og med ansvar  

 over for dette at udføre sådanne tekniske undersøgelser og opmålinger på  

 danske skibe, som kræves til pålidelig foretagelse af dele af hovedsyn og  

 kontrolsyn, herunder syn for udstedelse af konstruktions-sikkerhedscertifikat  

 for lastskibe, samt fribordssyn som nærmere angivet nedenfor.
Selskaberne  

 bemyndiges desuden til på skibstilsynets vegne at udfærdige og påtegne  

 fribordscertifikater (lasteliniecertifikater).
 § 2.  Denne anerkendelse kan skriftligt tilbagekaldes  

 for alle selskaber under et eller for et enkelt selskab, normalt med 1 års  

 varsel.
 § 3.  Et anerkendt klassifikationsselskabs regler med  

 hensyn til skibe, der har klasse i dette, anses som udgørende en del af de  

 danske skibstilsynsforskrifter på ethvert punkt, om hvilket der ikke i disse  

 er fastsat særlige bestemmelser.
 Stk. 2.  Selskabet kan følge egne regler om synsterminer  

 under forudsætning af, at disse ikke strider mod bestemmelserne i de af  

 Danmark til enhver tid ratificerede og i kraft værende konventioner.
§ 4.  Klassifikationsselskabet bevidner  

 klasseforholdet ved udstedelse af certifikater til skibene for de af klassen  

 dækkede områder.
Såfremt klassecertifikaterne på selskabets foranledning  

 midlertidigt fjernes fra skibet, afgiver selskabet til opbevaring i skibet en  

 skriftlig erklæring om skibets klasseforhold til brug for statens  

 skibstilsyn.
 § 5.  Som led i et hovedsyn eller et kontrolsyn skal  

 klassifikationsselskabets undersøgelser dække skibets konstruktion, for så  

 vidt angår følgende dele:
 1. Skibsskroget med vand- og olietætte inddelinger,  

 opbygninger og stående rig.
 2. Maskineriet med tilbehør, herunder lastkøleanlæg,  

 elektriske anlæg og lænsemidler.
 3. Styregrejer, ankergrejer og fortøjningsgods.
 Stk. 2.  Klassifikationsselskabet foretager trykprøver  

 af dampkedler, trykbeholdere, tanke, damprør og lignende i det omfang, disse  

 undersøgelser og trykprøver er omfattet af klassens regler.
 Stk. 3.  Klassifikationsselskabet skal for det enkelte  

 skib meddele statens skibstilsyn, hvilke dele der helt eller delvis falder  

 uden for selskabets regler eller undersøgelser.
 Stk. 4.  Statens skibstilsyn kan bemyndige et  

 klassifikationsselskab til på skibstilsynets vegne at kontrollere  

 krængningsprøver, der afholdes som led i et hovedsyn eller kontrolsyn.  

 Klassifikationsselskabets rapport over afholdte krængningsprøver skal  

 udfærdiges på et af skibstilsynet godkendt skema og indsendes til dette.
 Stk. 5.  For så vidt angår syn for udstedelse af  

 konstruktions-sikkerhedscertifikat og fribordscertifikat  

 (lasteliniecertifikat), dækker klassifikationsselskabets undersøgelser de for  

 udstedelse af sådanne certifikater nødvendige undersøgelser, således som  

 disse er angivet i de af Danmark ratificerede konventioner, henholdsvis om  

 sikkerhed for menneskeliv på søen og om lastelinier.
 § 6.  Statens skibstilsyn kan til enhver tid undersøge  

 ethvert forhold, som omfattes af lovgivningen om tilsyn med skibe, og kan  

 afkræve klassifikationsselskaberne rapporter om de syn, der har ligget til  

 grund for udstedelse af klassecertifikater eller opretholdelse af disses  

 gyldighed.
 § 7.  Såfremt statens skibstilsyn finder fejl eller  

 mangler, som berører et skibs sødygtighed, og som falder ind under  

 klasseforholdet, skal skibstilsynet, hvad enten skibet tilbageholdes som  

 usødygtigt eller ej, jfr. § 30 i lov om tilsyn med skibe, skriftligt  

 underrette vedkommende klassifikationsselskab.
 § 8.  Når nye bygge- eller besigtigelsesregler  

 vedtages af et klassifikationsselskab, eller ændringer i selskabets  

 eksisterende bygge- eller besigtigelsesregler foretages, skal selskabet  

 snarest muligt, og senest 1 måned før sådanne regler eller ændringer træder i  

 kraft, indsende disse til statens skibstilsyn.
§ 9.  Når et klassifikationsselskab har foretaget  

 fribordssyn og fribordsberegning, skal der til statens skibstilsyn indsendes  

 kopi af opmålingsforretningen og den detaljerede beregning, herunder af  

 eventuelt krævede flydeberegninger.
Ved udfærdigelse eller påtegning af  

 fribordscertifikat (lasteliniecertifikat) skal selskabet sende kopi af  

 certifikatet eller påtegningen til skibstilsynet.
 § 10.  Når et skib udgår af klasse, eller skibets  

 klassebetegnelse ændres, skal klassifikationsselskabet samtidig med, at  

 rederen underrettes herom, give statens skibstilsyn skriftlig underretning.
 § 11.  Bekendtgørelsen træder i kraft den 1. april  

 1976. Bekendtgørelse nr. 7 af 12. januar 1967 om anerkendelse af  

 klassifikationsselskaber for skibe ophæves.
 Handelsministeriet, den 16. marts 1976.
 Erling Jensen.
 /Sven Lunddahl.
