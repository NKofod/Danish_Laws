Ankestyrelsen fandt ikke grundlag for at nedsætte en eventuel  

 erstatning til en rejsemontør, der var kommet til skade, da han som fører af  

 en bil var kørt ud foran et tog i en ubevogtet jernbaneoverskæring.
Han var  

 af retten blevet idømt en bøde på 600 kr. for overtrædelse af færdselsloven  

 samt 3 års betinget frakendelse af førerretten.
Ankestyrelsen henviste i sin  

 afgørelse til, at det af forarbejderne til arbejdsskadeforsikringslovens § 14  

 fremgår, at der er tilsigtet en lempeligere behandling af skadelidte med egen  

 skyld.
 Ankestyrelsen fandt, at den udviste uagtsomhed ikke var af så  

 graverende karakter, at den burde medføre nedsættelse af erstatningen.
 En rejsemontør klagede over sikringsstyrelsens afgørelse, hvorefter den  

 erstatning, der eventuelt tilkom ham i anledning af en skade, der var  

 overgået ham under hans arbejde, skulle nedsættes med en fjerdedel, idet han  

 måtte anses for ved handling eller undladelse, der medførte åbenbar risiko  

 for ham samt ved bevidst tilsidesættelse af elementære forsigtighedsregler at  

 have fremkaldt eller væsentlig bidraget til arbejdsskadens indtræden, jfr.  

 arbejdsskadeforsikringslovens § 14.
 Han kom til skade under sit arbejde, da han som fører af en varebil i en  

 jernbaneoverskæring kørte imod et tog.
 Der var optaget politirapport i sagen samme dag.
Det fremgik heraf, at rejsemontøren kom kørende mod vest lige ud foran et  

 persontog i en ubevogtet jernbaneoverskæring.
Toget kom fra nord med en fart  

 på 70 km i timen.
Bilen med fører blev slæbt 165 m foran toget.
Ulykken skete  

 kl. ca. 12.30 om dagen i klart vejr.
 Ved udtagning af blodprøve fra skadelidte påvistes ingen reaktion på  

 alkohol.
 Der var til brug ved sagens behandling indhentet en domsudskrift fra  

 retten, hvorefter skadelidte blev idømt en bøde på 600 kr. for overtrædelse  

 af færdselslovens § 118. stk. 1, nr. 1 jfr. § 3, stk. 1, og § 5, stk. 1 og 2,  

 samt 3 års betinget frakendelse af førerretten, jfr. færdelslovens § 126,  

 stk. 1, nr. 1, jfr. § 128.
Ifølge dommen havde han forklaret, at han overhovedet ikke havde nogen  

 erindring om kørslen den pågældende dag, men at han af politiet havde fået  

 fortalt, at han kørte omkring 40 km/t.
Den pågældende dag kom han fra øst og  

 kørte mod vest.
Lokomotivføreren havde som vidne forklaret, at han førte toget den  

 pågældende dag.
Det skulle ikke standse i nærheden af ulykkesstedet.
Han  

 kørte med en hastighed af 70 km/t.
Oversigtsforholdene for ham var lige så  

 dårlige som for billisten.
Han så lige et glimt af en blå bil på sin venstre  

 side og tænkte, at billisten ikke havde bemærket advarselssignalet.  

 Lokomotivføreren gav et skstra fløjtesignal og slog bremsen i bund.
Han  

 tilføjede, at han ca. 200 m forinden havde passeret en privat overkørsel og  

 havde givet reglementeret signal.
 Retten fandt det efter de foreliggende forklaringen og oplysninger  

 godtgjort, at lydsignal ved overskæringen havde været i funktion samt at  

 togføreren havde givet fløjtesignal, dels reglementeret ved privat overkørsel  

 kort forinden og dels umiddelbart før påkørslen, og der sås ikke at være  

 grundlag for at betvivle, at også lyssignalet ved omhandlede overkørsel havde  

 været i funktion.
Retten fandt det herefter tilstrækkeligt godtgjort, at skadelidte ikke  

 havde udvist tilstrækkelig agtpågivenhed og hensynsfuldhed og ej heller  

 særlig forsigtighed, ligesom han havde påbegyndt passage over overkørslen,  

 uanset at det kunne ses og høres, at toget nærmede sig.
Han fandtes at have  

 gjort sig skyldig overensstemmende med tiltalen for overtrædelse af  

 færdselslovens §§ 3, stk. 1, og 5, stk. 1 og 2, dog at det efter det om  

 kørselshastigheden oplyste nok måtte antages, at han kunne have standset op,  

 såfremt han havde været tilstrækkelig opmærksom.
 Skadelidte havde ved sagens indbringelse for ankestyrelsen anført, at han  

 ikke mente bevidst at have tilsidesat almindelige sikkerhedsregler, men på  

 ulykkesstedet svinger vejen sådan, at jernbaneoverskæringen kommer lige efter  

 svinget, og det fremgik af politirapport, at hastigheden i ulykkesøjeblikket  

 var ca. 40 km; han havde prøvet at erindre sig ulykken og mente, at han i  

 forbindelse med sit arbejde som montør havde tænkt på den næste opgave, han  

 skulle igang med, og derfor havde være uopmærksom i de få sekunder.
 Ifølge § 14 i lov om arbejdsskadeforsikring kan krav på  

 invaliditetserstatning for tab af erhvervsevne og for varigt men nedsættes  

 eller helt bortfalde, såfremt en person ved handling eller undladelse, som  

 frembyder åbenbar risiko for skadeforvoldelse, eller ved bevidst  

 tilsidesættelse af elementære forsigtighedshensyn eller ved selvforskyldt  

 beruselse har fremkaldt eller væsentlig bidraget til arbejdsskadens  

 indtræden.
I bemærkningerne til forslaget til den nævnte bestemmelse anføres, at  

 bestemmelsen, der træder i stedet for den tidligere bestemmelse i henhold til  

 ulykkesforsikringslovens § 3, stk. 2, fastlægger i hvilket omfang skadelidtes  

 egen skyld kan medføre nedsættelse eller bortfald af krav på erstatning i  

 henhold til loven.
Bestemmelsen tilsigter en mere lempelig behandling af  

 skadelidte med egen skyld end efter ulykkeforsikringsloven.
De tilfælde af  

 egen skyld, som nævnes i bestemmelsen, dækker stort set det  

 erstatningsretlige begreb »grov uagtsomhed«.
Når der foreligger  

 egen skyld som nævnt i bestemmelsen, kan erstatningen nedsættes; efter  

 ulykkesforsikringsloven skulle erstatningen nedsættes.
 Ankestyrelsen fandt ikke, at den udviste uagtsomhed var af så graverende  

 karakter, at der burde ske nedsættelse af den erstatning, der eventuelt  

 tilkom skadelidte i anledning af ulykkestilfældet.
 Ankestyrelsen ophævede således sikringsstyrelsens afgørelse.
