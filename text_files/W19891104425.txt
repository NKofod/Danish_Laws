 Antaget, at privathospitals edb-register er omfattet af lov om private  

 registre samt, at registeret skal anmeldes til Registertilsynet i henhold til  

 lovens § 3, stk. 4.
 Registertilsynet har i beretningsåret behandlet en sag om, hvorvidt et  

 edb-register, der skulle føres af et privathospital, var omfattet af lov om  

 offentlige myndigheders registre.
 I den anledning foretog Registertilsynet en vurdering af, hvorvidt  

 privathospitalet på baggrund af sin organisatoriske opbygning m.v. kunne  

 anses for at henhøre enten under lov om private registre m.v. eller under lov  

 om offentlige myndigheders registre.
Af forarbejderne til lov om offentlige myndigheders registre fremgår, at  

 udtrykket »den offentlige forvaltning« i lovens § 1, stk. 1, har  

 samme indhold som det tilsvarende begreb i loven om offentlighed i  

 forvaltningen.
Således kan institutioner, der er oprettet på privatretligt  

 grundlag, som f.eks. selvejende institutioner, foreninger m.v., kun henregnes  

 til den offentlige forvaltning, og dermed være omfattet af lov om offentlige  

 myndigheders registre, såfremt de udøver offentlig virksomhed af mere  

 omfattende karakter, og derved er undergivet intensiv offentlig regulering,  

 tilsyn og kontrol.
 Det fremgik af sagen, at privathospitalet var et aktieselskab, som havde  

 til formål at opføre og drive et hospital, samt at hospitalet udelukkende var  

 forbeholdt patienter, som havde indmeldt sig i en til formålet oprettet  

 andelsforening.
 På denne baggrund samt på baggrund af de medsendte vedtægter for  

 privathospitalet og andelsforeningen var det Registertilsynets opfattelse, at  

 privathospitalet ikke kunne henføres under begrebet den offentlige  

 forvaltning i lov om offentlige myndigheders registres § 1 forstand.
 Registertilsynet fandt herefter, at registreringen henhører under lov om  

 private registre m.v.
 Det fremgik, at privathospitalet påtænkte at oprette et  

 patient-administrations-registrerings-økonomi-system, som indeholdt en  

 elektronisk patientjournal.
Det fremgik endvidere, at oplysningerne i patientjournalen skulle stamme  

 fra patienter, som var medlemmer af andelsforeningen, og som med medlemskabet  

 havde erhvervet ret til at blive behandlet på privathospitalet.
Der ville  

 således foreligge samtykke fra medlemmerne til registrering af  

 personoplysninger om sygdomsforløbet ved behandling på privathospitalet.
 Yderligere fremgik det, at den elektroniske patientjournal skulle  

 indeholde de oplysningstyper, der normalt indgår i en sygehusjournal,  

 herunder helbredsoplysninger og oplysning om personnummer.
Finansieringen af privathospitalet skulle ske via andelsforeningen og et  

 forsikringsselskab.
I den forbindelse skulle der videregives oplysninger om  

 patienternes personnumre.
 Det blev endvidere oplyst, at privathospitalet har indberetningspligt til  

 Landspatientregisteret i lighed med andre sygehuse.
 Endelig blev det oplyst, at der i forbindelse med en indlæggelse skal  

 indhentes samtykke fra patienter til at registrere og videregive  

 helbredsoplysninger og oplysninger om personnummer.
 I den anledning udtalte Registertilsynet, at det ikke kan anses at stride  

 mod lov om private registre m.v. § 3, stk. 1 og 2, § 4, stk. 1 og 2, samt § 4  

 a, at privathospitalet registrerer og videregiver de nævnte oplysningstyper i  

 det angivne omfang samt til de nævnte formål.
 Registertilsynet henledte dog opmærksomheden på, at efter § 3, stk. 4, i  

 lov om private registre m.v. må et register, hvor der gøres brug af  

 elektronisk databehandling, og som indeholder oplysninger som nævnt i stk. 2  

 kun oprettes efter forudgående anmeldelse til Registertilsynet.
 Privathospitalet har efterfølgende anmeldt edb-registeret til  

 Registertilsynet.
 Registertilsynet har endvidere i beretningsåret modtaget en tilsvarende  

 anmeldelse af et privat edb-register fra et andet privathospital.
 (* 1) Registertilsynets årsberetning 1989 s. 58-59.
