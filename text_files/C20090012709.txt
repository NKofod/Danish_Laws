Bilag 1 Cirkulære om Landsplandirektiv om krydstogtterminal ved Københavns Nordhavn (Til Københavns Kommune) I medfør af § 3, stk. 1, jf. § 5j, stk. 4, i lov om planlægning, jf. lovbekendtgørelse nr. 937 af 24. september 2009 fastsættes:
§ 1. Krydstogtterminalen placeres i det område, der i Landsplandirektivet Fingerplan 2007 benævnes det indre storbyområde.
Direktivets §§ 5-8 gælder fortsat for krydstogtterminalens område.
 § 2. Afgrænsningen af krydstogtterminalen fremgår af kortbilag A.
 § 3. Landsplandirektivet giver mulighed for gennem kommune- og lokalplanlægning at udlægge areal til en krydstogtterminal med tilhørende bygninger og anlæg og at overføre arealet til byzone.
 § 4. Kommuneplanlægningen for krydstogtterminalen skal sikre, at der kan ske bymæssig anvendelse (krydstogtterminal) af et opfyldt vandareal, som ikke må overstige 5 ha.
 § 5. Landsplandirektivet træder i kraft den 15. januar 2010.
Miljøministeriet, den 14. december 2009 Troels Lund Poulsen / Sven Koefoed-Hansen Bilag 1 Bemærkninger Ad § 1.
Landsplandirektivet Fingerplan 2007 indeholder de overordnede regler for kommunernes planlægning i hovedstadsområdet.
Fingerplanens delområde, »det indre storbyområde« omfatter storbyens inderste, centrale del (Fingerbyens håndflade). For dette område gælder fortsat landsplandirektivets (Fingerplan 2007) §§ 5-8, der fastlægger principper for planlægning af byudvikling i området.
Af reglerne fremgår det, at byudvikling og byomdannelse skal ske inden for den eksisterende byzone og med hensyntagen til mulighederne for at styrke den kollektive trafikbetjening.
Planlovens § 5 j stk. 4 giver miljøministeren mulighed for at foretage mindre betydende fravigelser fra de overordnede principper.
Den planlagte ny krydstogtterminal omfatter udlæg af ny byzone ved opfyldning af 4-5 ha vandareal, hvilket vurderes at være en sådan mindre fravigelse, der kan ske ved udarbejdelse af et nyt landsplandirektiv, som supplerer Fingerplan 2007. Hovedbegrundelsen herfor er, at krydstogtterminalen har særlige lokaliseringsbetingelser på grund af afhængigheden af gode besejlings- og anløbsforhold, samt at en bevaring af den eksisterende terminal vil være i konflikt med støjfølsom anvendelse, især boliger, når 1. fase af byudviklingen i Indre Nordhavn realiseres.
 Ad § 2.
Afgrænsningen af landsplandirektivets område til krydstogtterminal fremgår af kortbilag A.
En del af området omfatter et eksisterende landareal i Nordhavns nordøstlige del ved Kronløbet, mens den øvrige del indvindes ved opfyldning af 4-5 ha vandareal.
 Ad § 3.
Landsplandirektivet skal gøre det muligt at etablere en ny terminal for krydstogtskibe samt terminalfunktioner såsom terminalbygninger, sikkerhedskontrol og venteområde.
Krydstogtterminalen er en bymæssig funktion og kræver derfor overførsel til byzone.
Da opfyldt vandareal som udgangspunkt er landzone, skal landsplandirektivet gøre det muligt at overføre det opfyldte areal fra landzone til byzone gennem kommune- og lokalplanlægning.
 Ad § 4.
 Landsplandirektivet sikrer mulighed for at gennemføre en kommuneplanlægning for udlæg af ny byzone til bymæssig anvendelse ved en landvinding, der ikke må overstige 5 ha inden for det på kortbilag A afgrænsede område.
