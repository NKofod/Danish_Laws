Ankestyrelsens principafgørelse B-7-97 om ordinært og ekstra børnetilskud - enlig forsørger - gift - fysisk adskilt fra ægtefælle - Kriminalforsorgen - fængsel - udland Resume:
En gift kvinde kunne ikke anses for enlig forsørger, selv om hun levede fysisk adskilt fra sin ægtefælle, som var indsat i fængsel i udlandet.
Adskillelsen skyldtes ikke separation eller uoverensstemmelse.
Endvidere var ægtefællen indsat i institution i udlandet, hvilket ikke kunne sidestilles med en institution under Kriminalforsorgen.
 Love:
Lov om børnetilskud og forskudsvis udbetaling af børnebidrag - lovbekendtgørelse nr. 707 af 25. august 1995 - § 2, nr. 1, § 2, nr. 3 og § 3 Vejledninger:
Socialministeriets vejledning nr. 42 af 30. januar 1996 om børnetilskud og forskudsvis udbetaling af børnebidrag - pkt. 8 Sagsfremstilling:
En gift kvinde indgav i marts 1996 ansøgning til kommunen om ordinært og ekstra børnetilskud til sit barn.
På ansøgningsskemaet var det oplyst, at kvindens samliv med sin ægtefælle var ophørt i august 1995 på grund af institutionsophold under Kriminalforsorgen.
 Ægtefællen var varetægtsfængslet i Danmark i 1995. Han flygtede imidlertid til udlandet og var for tiden i udenlandsk fængsel.
 Kvinden havde til kommunen oplyst, at hun ikke skulle separeres fra sin ægtefælle.
 Ankenævnet fandt, at kvinden ikke var berettiget til udbetaling af ordinært og ekstra børnetilskud.
 Nævnet begrundede afgørelsen med, at kvinden var gift, at ægtefællens fravær fra hjemmet ikke skyldtes samlivsophævelse på grund af uoverensstemmelse, og at ægtefællen ikke var indsat i institution under Kriminalforsorgen i Danmark.
 Sagen blev behandlet i principielt møde med henblik på afklaring af udtrykket indsat i institutioner under Kriminalforsorgen.
 Afgørelse:
Ankestyrelsen fandt ikke, at kvinden var berettiget til udbetaling af ordinært og ekstra børnetilskud.
Ankestyrelsen lagde ved afgørelsen vægt på, at kvinden var gift, og at hun ikke levede adskilt fra sin ægtefælle på grund af uoverensstemmelse.
Ankestyrelsen fandt ikke, at kvinden i børnetilskudslovens forstand kunne anses for at være enlig, mens hendes ægtefælle var indsat i fængsel i udlandet.
Efter Ankestyrelsens opfattelse var der ikke hjemmel til at anvende børnetilskudslovens § 2, nr. 3, når der var tale om indsættelse i institution i udlandet.
 Ankestyrelsen tiltrådte således ankenævnets afgørelse.
