Nr LSF 184 Forslag til Lov om ændring af lov om investeringsforeninger og  

 specialforeninger (Tavshedspligt, partsbegreb og regelforenkling) Fremsat af økonomiministeren (Marianne Jelved) den 5. februar 1998 § 1 I lov nr. 476 af 10. juni 1997 om investeringsforeninger og  

 specialforeninger foretages følgende ændringer:
 1. I § 21, stk. 1, ændres »stillingen som  

 direktør« til: »stillingen som direktør eller intern  

 revisionschef«.
 2. § 21, stk. 2, ophæves.
 3. § 40, stk. 1, affattes således:
»Foreninger, der har udstedt beviser, der er optaget til notering på  

 en fondsbørs, skal have mindst to revisorer. Øvrige foreninger skal have  

 mindst en revisor.
En forening skal have mindst en statsautoriseret revisor.  

 De øvrige revisorer skal være statsautoriserede eller registrerede.  

 Finanstilsynet kan i særlige tilfælde udpege yderligere en statsautoriseret  

 eller registreret revisor.
Denne revisor fungerer på samme vilkår og efter  

 samme retningslinier som den valgte revision.«.
 4. I § 58 indsættes efter stk. 1 som nyt stykke:
 »Stk. 2. Finanstilsynet kan meddele tilladelse til, at en  

 afdeling af en forening overflyttes til en anden forening.«.
 Stk. 2 bliver herefter stk. 3.
 5. I § 77, stk. 2, udgår: »og § 50 b«.
 6. Efter § 77 indsættes:
» § 77 a.
De i Finanstilsynet ansatte og eksperter, der  

 handler eller har handlet på tilsynets vegne, er under ansvar efter  

 straffelovens §§ 152-152 e forpligtede til at hemmeligholde fortrolige  

 oplysninger, som de gennem deres virksomhed bliver vidende om.
 Stk. 2. Samtykke fra den, som tavshedspligten tilsigter at  

 beskytte, berettiger ikke Finanstilsynets ansatte eller eksperter, der  

 handler eller har handlet på tilsynets vegne, til at videregive fortrolige  

 oplysninger.
 Stk. 3. Bestemmelsen i stk. 1 er ikke til hinder for, at  

 Finanstilsynet af egen drift videregiver fortrolige oplysninger i summarisk  

 eller sammenfattende form, når hverken den enkelte forening, det enkelte  

 administrationsselskab eller depotselskab kan identificeres.
 Stk. 4. Fortrolige oplysninger kan videregives under en civil  

 retssag, når en forening, et administrationsselskab eller et depotselskab er  

 erklæret konkurs eller trådt i likvidation som følge af en domstolskendelse,  

 såfremt oplysningerne ikke vedrører tredjemand, der er eller har været  

 involveret i forsøg på at redde virksomheden.
 Stk. 5. Bestemmelsen i stk. 1 er ikke til hinder for, at  

 fortrolige oplysninger videregives til:
 1) Andre offentlige myndigheder, herunder anklagemyndigheden og politiet,  

 i forbindelse med efterforskning og retsforfølgning af strafbare forhold  

 omfattet af straffeloven eller tilsynslovgivningen.
 2) Vedkommende minister som led i dennes overordnede tilsyn.
 3) Administrative myndigheder og domstole, som behandler afgørelser, der  

 er truffet af Finanstilsynet.
 4) Folketingets Ombudsmand.
 5) En parlamentarisk kommission nedsat af Folketinget.
 6) Kommissionsdomstole eller undersøgelsesretter, nedsat ved lov eller i  

 henhold til retsplejelovens § 21 eller § 21 a.
 7) Folketingets stående udvalg vedrørende en forenings generelle  

 økonomiske forhold som led i den parlamentariske kontrol med forvaltningen,  

 for så vidt angår foreninger i betalingsstandsning eller under konkurs, når  

 staten yder garanti eller stiller midler til rådighed for afvikling af  

 foreningen.
 8) Rigsrevisionen.
 9) Skifteretten og andre myndigheder, der medvirker ved likvidation og  

 konkursbehandling og lignende procedurer, samt personer, der er ansvarlige  

 for den lovpligtige revision af foreningens regnskaber, under forudsætning  

 af, at disse modtagere af oplysninger har behov herfor til varetagelse af  

 deres opgaver.
 10) Danmarks Nationalbank og udenlandske centralbanker under forudsætning  

 af, at oplysningerne er nødvendige for dem i deres egenskab af pengepolitisk  

 myndighed eller i bankens overvågning af betalingssystemer.
 11) En institution, der forestår clearing af værdipapirer eller penge,  

 såfremt det er nødvendigt for at sikre, at institutionen reagerer behørigt på  

 misligholdelser eller potentielle misligholdelser på det marked, hvor  

 institutionen er ansvarlig for clearingen.
 12) De finansielle tilsynsmyndigheder, der inden for Den Europæiske Union  

 eller lande, som Fællesskabet har indgået aftale med, fører tilsyn med  

 investeringsinstitutter.
 13) De myndigheder i andre lande inden for Den Europæiske Union eller  

 lande, som Fællesskabet har indgået aftale med, der har ansvaret for tilsynet  

 med kreditinstitutter, andre finansieringsinstitutter, forsikringsselskaber  

 eller kapitalmarkederne, under forudsætning af, at disse modtagere af  

 oplysninger har behov herfor til varetagelse af deres tilsynsopgaver.
 14) Finansielle tilsynsmyndigheder i lande uden for Den Europæiske Union  

 eller lande, som Fællesskabet har indgået aftale med, under forudsætning af,  

 at oplysningerne i henhold til de pågældende myndigheders nationale  

 lovgivning er undergivet tavshedspligt som angivet i stk. 1 og udveksles i  

 henhold til international aftale.
 Stk. 6. Alle, der i henhold til stk. 5 modtager fortrolige  

 oplysninger fra Finanstilsynet, er med hensyn til disse oplysninger  

 undergivet den i stk. 1 omhandlende tavshedspligt.
 Stk. 7. Fortrolige oplysninger, som Finanstilsynet modtager, må  

 kun anvendes i forbindelse med tilsynshvervet, til pålæggelse af sanktioner,  

 eller hvis tilsynets afgørelse påklages til højere administrativ myndighed  

 eller indbringes for domstolene.
 Stk. 8. Adgangen til udlevering af fortrolige oplysninger til  

 Folketingets stående udvalg i henhold til stk. 5, nr. 7, er begrænset til  

 dokumenter i sager, der er oprettet i Finanstilsynet efter den 16. september  

 1995.
§ 77 b.
Som part i forholdet til Finanstilsynet anses alene den  

 forening, det administrationsselskab eller depotselskab, som en afgørelse  

 truffet af Finanstilsynet retter sig mod, jf. dog stk. 2 og 3.
 Stk. 2. I nedennævnte tilfælde anses en anden end foreningen, dens  

 administrationsselskab eller depotselskab tillige som part i Finanstilsynets  

 afgørelse for så vidt angår den del af sagen, der vedrører den pågældende:
 1) Den, som overtræder lovens forbud mod at drive investeringsforenings-  

 eller specialforeningsvirksomhed, jf. § 3, § 5, stk. 1, og § 5, stk. 2, 2.  

 pkt.
 2) En forening, som ansøger om godkendelse som investeringsforening eller  

 specialforening, jf. § 6, stk. 1 og 3.
 3) Et medlem af en forenings bestyrelse eller direktion, når tilsynet  

 nægter en forening tilladelse eller inddrager denne, jf. § 8 og § 52, stk. 1.
 4) Revisor i en forening, når Finanstilsynet afskediger eller pålægger  

 denne at give oplysninger om foreningens forhold, jf. § 40, stk. 4 og 6, samt  

 i sager, hvor de valgte revisorer ikke har opfyldt deres  

 oplysningsforpligtelse over for Finanstilsynet, jf. § 40, stk. 6.
 5) Udenlandske investeringsinstitutter, som ansøger om tilladelse til at  

 markedsføre deres andele i Danmark, jf. § 71.
 6) Den, som Finanstilsynet indhenter oplysninger fra til afgørelse af, om  

 den pågældende er omfattet af lovens bestemmelser, jf. § 77, stk. 3.
 Stk. 3. Som part anses i øvrigt et bestyrelsesmedlem, en revisor,  

 en direktør eller andre ledende medarbejdere i en forening, et  

 administrationsselskab eller et depotselskab, hvis Finanstilsynets pålæg  

 eller påtale i medfør af loven eller dennes forskrifter er rettet direkte mod  

 pågældende.«.
 7. § 85 affattes således:
 »§ 85. Undlader en forenings bestyrelse, direktion, revisor,  

 administrationsselskab, depotselskab eller likvidator i rette tid at  

 efterkomme de pligter, der efter loven eller bestemmelser fastsat i henhold  

 til loven påhviler dem over for Finanstilsynet eller Erhvervs- og  

 Selskabsstyrelsen, kan Finanstilsynet henholdsvis Erhvervs- og  

 Selskabsstyrelsen som tvangsmiddel pålægge de pågældende daglige eller  

 ugentlige bøder.«.
§ 2 Loven træder i kraft den 1. juli 1998.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
Bemærkninger til lovforslaget Almindelige bemærkninger Indledning Siden efteråret 1996 er der gennemført en række undersøgelser vedrørende  

 forhold inden for den finansielle sektor.
Der blev på baggrund af et ønske  

 fra Folketinget udarbejdet en eneudredning om tavshedspligt og partsbegreb i  

 den finansielle tilsynslovgivning.
Den nævnte undersøgelse har klarlagt et  

 behov for ændringer i de finansielle love.
 På baggrund af eneudredningens anbefalinger foreslås der præciseringer af  

 Finanstilsynets tavshedspligt i de finansielle love, ligesom der foreslås  

 indsat en ny bestemmelse, der fastslår, hvem der har partsstatus i forhold  

 til Finanstilsynet.
 Derudover er det fundet hensigtsmæssigt med en øget harmonisering og  

 forenkling af regelgrundlaget for finansielle virksomheder.
 Lovforslaget indeholder desuden mindre redaktionelle ændringer.
1. Tavshedspligt og partsbegreb Indledning På baggrund af Folketingets ønske om en undersøgelse af de gældende regler  

 om Finanstilsynets tavshedspligt m.v. har advokat, dr. jur.
Jan Schans  

 Christensen udarbejdet en eneudredning om tavshedspligt og partsbegreb i den  

 finansielle tilsynslovgivning.
På baggrund af eneudredningen har der været en række møder med deltagelse  

 af eneudrederen, Finanstilsynet, repræsentanter fra den finansielle sektor  

 samt Økonomiministeriet.
Det er i vid udstrækning resultatet af disse  

 drøftelser, der nu fremlægges.
Tavshedspligt Forslaget indebærer en præcisering af reglerne for videregivelse af  

 fortrolige oplysninger.
For eksempel præciseres det, at fortrolige  

 oplysninger kan videregives som led i efterforskning og strafforfølgning både  

 i relation til straffeloven og tilsynslovgivningen.
 Det foreslås at lovfæste den hidtidige praksis, hvorefter fortrolige  

 oplysninger videregives til Rigsrevisionen på grund af dennes rolle i den  

 parlamentariske kontrol med forvaltningen.
Endelig foreslås der indsat en bestemmelse, hvorefter samtykke ikke  

 ophæver tilsynets tavshedspligt.
Baggrunden herfor er, at et institut  

 alligevel kun vil kunne give samtykke til, at Finanstilsynet videregiver  

 oplysninger, som stammer fra instituttet selv eller fra korrespondance med  

 tilsynet.
Disse oplysninger må instituttet selv antages at være i besiddelse  

 af, hvorfor instituttet selv frit kan foretage offentliggørelse.
Partsbegreb Der foreslås indsat en ny bestemmelse, der fastslår, hvem der har  

 partsstatus i forhold til Finanstilsynet.
Partsstatus har bl.a. betydning for  

 retten til aktindsigt og retten til at indbringe Finanstilsynets afgørelser  

 for Erhvervsankenævnet.
 De gældende bestemmelser fastslår, at i forhold til Finanstilsynets  

 tilsynsvirksomhed anses alene instituttet som part.
 Det foreslås, at partsbegrebet udvides og præciseres for så vidt angår  

 bestyrelsesmedlemmer, revisorer, direktører og andre ledende medarbejdere,  

 såfremt tilsynets påtale eller pålæg er rettet direkte mod den pågældende.
 Det foreslås endvidere, at andre - f.eks. ved undersøgelse af, hvorvidt  

 der er sket en overtrædelse af lov om investeringsforeninger og  

 specialforeningers regler om, hvem der kan drive virksomhed som  

 investeringsforening eller specialforening - får partsstatus, når tilsynets  

 afgørelse er rettet direkte mod den pågældende.
 Eneudrederen anbefalede endvidere, at det bør overvejes, hvorvidt kunder i  

 visse situationer skal kunne opnå partsstatus.
 Da Finanstilsynets afgørelser imidlertid alene vil være rettet mod  

 instituttet, hvorefter det er op til instituttet selv at afgøre, hvorvidt der  

 skal træffes foranstaltninger over for kunden, er det ikke fundet relevant at  

 udvide muligheden for at opnå partsstatus til at omfatte kunder.
2. Regelforenkling Lovforslaget tilstræber en harmonisering og regelforenkling af de  

 finansielle tilsynslove.
Forskelle i reguleringen af finansielle  

 virksomheder, som ikke er begrundet i, at der gør sig særlige forhold  

 gældende i en bestemt branche eller for et bestemt produkt, ophæves.
En årsag til harmonisering er blandt andet, at lovbestemmelser baseret på  

 EU-direktiver i de forskellige tilsynslove er blevet korrekt, men forskelligt  

 implementeret.
Således har bestemmelser med samme indhold fået en forskellig  

 sproglig formulering.
Det foreslås at ophæve bestemmelsen om, at der skal ske anmeldelse til  

 Finanstilsynet i forbindelse med ansættelse, valg og afgang af direktion,  

 bestyrelsesmedlemmer og revision.
Anmeldelse skal fremover alene ske til  

 Erhvervs- og Selskabsstyrelsen, som efterfølgende sender oplysninger til  

 Finanstilsynet.
Som led i regelforenklingen foreslås det, at kravene til antal af  

 revisorer for investeringsforeninger og specialforeninger lempes, således at  

 der for fremtiden kun kræves en revisor, der skal være statsautoriseret.  

 Lempelsen gælder dog ikke for foreninger, der har udstedt beviser, der er  

 optaget til notering på en fondsbørs.
Disse foreninger skal fortsat have  

 mindst to revisorer.
Da investeringsforeninger og specialforeninger ikke kan  

 modtage indlån eller stifte gæld uden Finanstilsynets tilladelse, er det  

 fundet forsvarligt at lempe kravene til antallet af revisorer, i lighed med  

 hvad der gælder for aktieselskaber.
 Fordelen ved at ophæve det hidtidige krav om to revisorer vil blandt andet  

 være, at foreningerne får færre udgifter til revision.
3. Overflytning af afdelinger fra en forening til en anden For at undgå at påføre foreningerne unødige byrder indføres en bestemmelse  

 om, at en selvstændig afdeling kan overføres fra en forening til en anden  

 forening som selvstændig afdeling, uden at lovens spaltnings- og  

 fusionsregler kommer til anvendelse.
4. Høring Lovforslaget har været sendt i høring i følgende ministerier og  

 organisationer:
A/S Bjørnskov og Co.
Børsmæglerselskab, Advokatrådet, Alfred Berg  

 Kapitalforvaltning A/S, Amtsrådsforeningen i Danmark, Andelskasseforeningen,  

 Arbejderbevægelsens Erhvervsråd, Arbejdsmarkedets Tillægspension,  

 Arbejdsministeriet, Boligministeriet, Børsmæglerforeningen, Carnegie Asset  

 Management A/S, Danmarks Nationalbank, Dansk Handel & Service, Dansk  

 Portefølje Fondsmæglerselskab A/S, Dansk Industri, Dansk O.T.C.  

 Fondsmæglerselskab A/S, Dansk Landbrugs Realkreditfond, Dansk  

 Aktionærforening, Danske Finansieringsselskabers Forening, Danske  

 Kapitalforvaltning Fondsmægleraktieselskab, Den Danske Aktuarforening, Den  

 Danske Finansanalytikerforening, Det Danske Handelskammer,  

 Erhvervsministeriet, Finansforbundet, Finansieringsinstituttet for Industri  

 og Håndværk A/S, Finansministeriet, Finansrådet, Finanssektorens  

 Arbejdsgiverforening, Fondsmæglerforeningen, Fondsrådet, Forbrugerrådet,  

 Foreningen af Statsautoriserede Revisorer, Foreningen af Firmapensionskasser,  

 Foreningen af J.A.K.
Andelskasser, Foreningen af Registrerede Revisorer,  

 FUTOP Clearingcentralen, GP Børsmæglerselskab A/S, Grønlands Hjemmestyre,  

 Henton Fondsmæglerselskab A/S, Håndværksrådet, Indskydergarantifonden,  

 InvesteringsForeningsRådet, J.L.
Consult ApS, Justitsministeriet,  

 KommuneKredit, Kongeriget Danmarks Hypotekbank, Københavns Fondsbørs A/S,  

 Lokale Pengeinstitutter, Lønmodtagernes Dyrtidsfond, Midas Fondsmæglerselskab  

 A/S, Nexor-Brokers A/S Fondsmæglerselskab, P-H Børsmæglerselskab A/S,  

 Pengeinstitutternes Betalingssystemer A/S, Realkreditrådet, Rigsombudsmanden  

 på Færøerne, Rådet for Dansk Forsikring og Pension, Sammenslutningen af  

 Danske Andelskasser, Skatteministeriet, Udenrigsministeriet og  

 Værdipapircentralen.
5. Administrative, statsfinansielle og miljømæssige konsekvenser Forslaget vurderes ikke at have administrative, statsfinansielle eller  

 miljømæssige konsekvenser.
6. Erhvervsøkonomiske konsekvenser Der sker med lovforslaget en øget harmonisering og regelforenkling af de  

 finansielle love.
 Kravet til antal af revisorer for foreninger, som ikke udsteder beviser,  

 der er optaget til notering på en fondsbørs, nedsættes fra to til en.  

 Foreningerne får derved færre udgifter til revision.
 Med ophævelsen af bestemmelsen om, at der skal ske anmeldelse til  

 Finanstilsynet i forbindelse med ansættelse, valg og afgang af direktion,  

 bestyrelsesmedlemmer og revision, opnås en administrativ lettelse for  

 foreningerne, idet de herefter alene skal anmelde ændringer efter valg,  

 ansættelse og afgang af direktører, revisorer og bestyrelsesmedlemmer til  

 Erhvervs- og Selskabsstyrelsen.
 Endelig bliver det administrativt lettere for foreninger at flytte en  

 afdeling af en forening til en anden forening.
7. Forholdet til EU-retten og andre landes lovgivning på området EU-direktiverne på det finansielle område harmoniserer den nationale  

 lovgivning for pengeinstitutter, realkreditinstitutter,  

 investeringsforeninger, fondsmæglerselskaber og forsikringsselskaber.  

 EU-retten har ingen direkte indvirkninger på nærværende lovforslag.
Bemærkninger til lovforslagets enkelte bestemmelser Til § 1 Til nr. 1 Efter de gældende regler er det muligt for den interne revisionschef at  

 være medlem af en forenings bestyrelse.
Den interne revisionschef ansættes af og refererer til foreningens  

 bestyrelse.
Bestyrelsen skal endvidere godkende funktionsbeskrivelsen for  

 intern revision.
Funktionsbeskrivelsen indeholder bestemmelser om intern  

 revisions bemanding og budget.
 Med forslaget undgås, at den interne revisionschef via medlemskab af  

 bestyrelsen får en uheldig dobbeltrolle i foreningen.
 Forslaget ændrer ikke ved den interne revisionschefs adgang til at  

 indkalde til og deltage i bestyrelsesmøder i sin egenskab af intern  

 revisionschef.
Til nr. 2 Forslaget er et led i regelforenklingen på investeringsforeningsområdet.
I  

 dag anmelder foreningerne de i § 21, stk. 2, omhandlede ændringer til såvel  

 Fi-nanstilsynet som Erhvervs- og Selskabsstyrelsen.
 Med forslaget opnås en administrativ lettelse for foreningerne, idet de  

 herefter alene skal anmelde ændringer efter valg, ansættelse og afgang af  

 direktører, revisorer og bestyrelsesmedlemmer til Erhvervs- og  

 Selskabsstyrelsen, jf. § 6, stk. 1 og 2, og aktieselskabslovens § 154.
 Erhvervs- og Selskabsstyrelsen vil fremover give ændringsmeddelelserne til  

 Finanstilsynet.
Til nr. 3 Forslaget er et led i regelforenklingen på investeringsforeningsområdet.  

 Det foreslås at ophæve kravet om to revisorer for de unoterede foreninger.  

 Disse foreninger behøver herefter kun at have en revisor, som skal være  

 statsautoriseret.
Fordelen ved at ophæve det hidtidige krav om to revisorer vil blandt andet  

 være, at foreningerne får færre udgifter til revision.
Samtidig skønnes  

 sikkerheden ikke at blive væsentligt reduceret.
Forslaget åbner mulighed for, at en forening kan vælge at benytte mere end  

 en revisor.
Det er dog et krav, at samtlige revisorer skal være enten  

 statsautoriserede eller registrerede.
Hermed opfyldes kravet i 8.  

 Selskabsretdirektiv (EØF 84/352), hvorefter alle selskabsrevisorer skal  

 opfylde uddannelses- og habilitetskravene i direktivet.
Herom henvises der i  

 øvrigt til bemærkningerne til årsregnskabslovens § 61 b, jf. lov nr. 377 fra  

 1996.
 I lighed med hvad der gælder for aktieselskaber, foreslås det, at det  

 hidtidige krav om to revisorer opretholdes for børsnoterede foreninger, det  

 vil sige de foreninger, der har udstedt beviser for andele i foreningen, som  

 er optaget til notering på en fondsbørs.
 Det foreslås endvidere, at Finanstilsynet i lighed med, hvad der gælder  

 for andre finansielle virksomheder, får bemyndigelse til i særlige tilfælde  

 at udpege yderligere en revisor.
Til nr. 4 Ud over de i stk. 1 omhandlede fusioner af to eller flere foreninger og to  

 eller flere afdelinger af samme forening forekommer det, at man ønsker at  

 overflytte en afdeling i sin helhed fra en forening til en anden forening,  

 hvor den ligeledes skal være en selvstændig afdeling, eller udskille hele  

 afdelingen som en ny forening, f.eks. specialforening.
Der føres selvstændigt regnskab for en afdeling i en forening, og hver  

 afdelings aktiver administreres selvstændigt.
Der skal derfor ikke foretages  

 en egentlig udspaltning af afdelingens aktiver tilhørende foreningens øvrige  

 afdelinger, ligesom der ikke skal ske en fusion af afdelingens aktiver med  

 aktiver tilhørende andre afdelinger i den modtagende forening.
Det er de  

 samme medlemmer, der beholder de samme aktiver, blot i en anden forening.
 Det er en del af revisorernes og depotselskabets almindelige forpligtelser  

 at påse, at aktiverne overføres korrekt.
Det er derfor i sådanne situationer unødvendigt bebyrdende for medlemmerne  

 af foreningen at kræve, at de almindelige spaltnings- og fusionsregler i  

 lovens nuværende § 58, stk. 2, skal anvendes, når det er hele afdelingen, der  

 overflyttes.
I stedet kan en sådan overflytning af en afdeling ske ved, at  

 medlemmerne i afdelingen og i den anden forening træffer beslutning herom på  

 en generalforsamling, og de fornødne vedtægtsændringer gennemføres i begge  

 foreninger.
Det foreslås derfor at bemyndige Finanstilsynet til at meddele  

 tilladelse til en sådan overflytning.
Finanstilsynet fastsætter i hvert  

 enkelt tilfælde vilkårene for en godkendelse.
Til nr. 5 Der er tale om en rettelse som konsekvens af forslaget til nr. 6.
Til nr. 6 Med henblik på at gennemføre eneudrederens anbefalinger vedrørende  

 tavshedspligt i den finansielle tilsynslovgivning foreslås en ny bestemmelse  

 som § 77 a.
Bestemmelsen erstatter den nuværende lovs § 77, stk. 2, som  

 indeholder en henvisning til tavshedsbestemmelserne for pengeinstitutter, jf.  

 § 50, stk. 1, og § 50 b i lov om banker og sparekasser m.v.
Den foreslåede §  

 77 a svarer til den bestemmelse, der samtidigt foreslås til bank- og  

 sparekasselovens § 50 b.
Stk. 1 indeholder hovedreglen om Finanstilsynets tavshedspligt  

 vedrørende fortrolige oplysninger.
Bestemmelsen præciserer, at  

 tavshedspligten alene vedrører fortrolige oplysninger.
 Stk. 2 indeholder en bestemmelse, hvorefter Finanstilsynets  

 tavshedspligt ikke ophæves, selvom den, som tavshedspligten tilsigter at  

 beskytte, giver samtykke til, at Finanstilsynet kan videregive fortrolige  

 oplysninger.
Finanstilsynets tavshedspligt må ses som et supplement til foreningernes  

 tavshedspligt.
Det vil sige et ønske om af konkurrencemæssige grunde at  

 beskytte foreningernes forretningsmæssige forhold.
Finanstilsynets tavshedspligt er også en afgørende betingelse for den  

 tilsynsmæssige effektivitet.
For at tilsynet kan få alle nødvendige  

 oplysninger i en given sag, må foreningerne kunne nære tillid til, at  

 tilsynet ikke videregiver oplysningerne.
Afgrænsningen af, om der foreligger samtykke, er vanskelig.
Dette gælder  

 naturligvis særligt, hvor samtykke ikke er givet udtrykkeligt, men  

 stiltiende.
Et samtykke kan ligeledes gives til såvel videregivelse af alle  

 oplysninger i en sag, som til videregivelse af en enkelt eller enkelte  

 oplysninger.
Et samtykke kan ofte have karakter af en anmodning om Finanstilsynets  

 bekræftelse af et givent forhold eksempelvis over for pressen.
I en sådan  

 situation vil et samtykke til, at tilsynet kan videregive en enkelt eller  

 enkelte oplysninger - taget ud af en større sammenhæng - kunne give et  

 ufuldstændigt eller forvrænget billede af en sag eller et begivenhedsforløb.  

 Finanstilsynet vil som udgangspunkt ikke have mulighed for at fremkomme med  

 supplerende eller korrigerende oplysninger.
 En anden tænkelig følge af samtykke er den situation, hvor een forening  

 giver samtykke til videregivelse af oplysninger, og andre foreninger føler  

 sig presset til at følge trop.
Det er ikke utænkeligt, at dette vil kunne påvirke foreningernes ledelse  

 til at vise tilbageholdenhed med hensyn til de oplysninger, der gives  

 Finanstilsynet til brug for tilsynsvirksomheden.
Og i endnu højere grad  

 afholde foreningerne fra af egen drift at videregive relevante oplysninger  

 til Finanstilynet.
Oplysninger om en forening m.v. kan kun videregives med dennes samtykke.  

 En forening kan derfor kun give samtykke til, at Finanstilsynet videregiver  

 oplysninger, som stammer fra foreningen selv eller fra korrespondancen med  

 Finanstilsynet.
Disse oplysninger må foreningen selv antages at være i  

 besiddelse af, hvorfor foreningen selv frit kan foretage videregivelsen.
 Det foreslås på denne baggrund, at foreninger under tilsyn ikke skal kunne  

 give et for Finanstilsynet forpligtende samtykke til offentliggørelse af  

 ellers fortrolige oplysninger.
I stk. 3 er foretaget en præcisering af, at Finanstilsynet af egen  

 drift i årsberetning m.v. i summarisk eller sammenfattende form kan  

 offentliggøre oplysninger.
Det afgørende er, at den enkelte forening eller  

 dens administrationsselskab eller depotselskab ikke kan identificeres.
Stk. 4 vedrører en forenings relationer til tredjemand, som er  

 involveret i forsøg på at redde foreningen, dens administrationsselskab eller  

 depotselskab.
Bestemmelsen svarer til den gældende bank- og sparekasselovs §  

 50 b, stk. 2, nr. 2. Fortroligheden med hensyn til oplysninger om tredjemand,  

 der medvirker i forsøg på at redde foreningen, gælder også, efter at denne  

 medvirken er ophørt.
Bestemmelsen svarer til den administrative praksis på  

 området.
Stk. 5, der svarer til den gældende bank- og sparekasselovs § 50  

 b, stk. 2, indeholder regler om de særlige tilfælde, hvor Finanstilsynet kan  

 videregive fortrolige oplysninger.
Bestemmelserne herom er uændrede, dog er  

 rækkefølgen systematiseret, og enkelte bestemmelser er blevet præciseret.  

 Herudover er en bestemmelse om videregivelse af oplysninger til indskyder-  

 eller investorgarantiordninger udeladt, og der er indføjet en ny bestemmelse  

 (nr. 8).
 I den foreslåede nr. 1 præciseres det, at fortrolige oplysninger  

 kan videregives i forbindelse med efterforskning og strafforfølgning af  

 strafbare forhold, der er omfattet af straffeloven eller tilsynslovgivningen,  

 det vil sige de love, som administreres af Finanstilsynet.
Den gældende bestemmelse omfatter forhold, der er omfattet af  

 straffelovgivningen.
Det er uklart, hvad der forstås ved udtrykket  

 straffelovgivningen.
Hertil kommer, at bestemmelsen synes at forudsætte, at  

 der utvivlsomt foreligger en overtrædelse.
Afgørelse af, om der foreligger en overtrædelse af tilsynslovgivningen  

 eller straffeloven, kræver ofte en grundig efterforskning og bevisbedømmelse,  

 førend det endeligt kan fastslås, at en overtrædelse foreligger.  

 Finanstilsynet har i langt de fleste tilfælde hverken hjemmel til eller  

 mulighed for at foretage en sådan efterforskning.
Som følge heraf er  

 bestemmelsens formulering præciseret således, at fortrolige oplysninger også  

 kan videregives til brug for efterforskningen af en formodet lovovertrædelse  

 af tilsynslovgivningen eller straffeloven.
 Nr. 2 svarer til den nuværende nr. 10 i bank- og sparekasseloven.
 Nr. 3 svarer til den nuværende nr. 14 i bank- og sparekasseloven.
 Nr. 4 svarer ligesom nr. 5 til den nuværende nr. 12 i bank- og  

 sparekasseloven, men er nu opdelt i to særskilte numre.
 Nr. 5 svarer ligesom nr. 4 til den nuværende nr. 12 i bank- og  

 sparekasseloven, men er nu opdelt i to særskilte numre.
 Nr. 6 svarer til den nuværende nr. 13 i bank- og sparekasseloven.
 Nr. 7 svarer til den nuværende nr. 11 i bank- og sparekasseloven.
Bestemmelsen i den foreslåede nr. 8 er ny.
Bestemmelsen giver  

 hjemmel til videregivelse af fortrolige oplysninger til Rigsrevisionen især  

 til brug for forvaltningsrevisionen.
Det foreslås at lovfæste den hidtidige  

 praksis, hvorefter Rigsrevisionen kan indhente alle de oplysninger, som er i  

 Finanstilsynets besiddelse, og som skønnes af betydning for udførelsen af  

 Rigsrevisors hverv.
Baggrunden for den hidtidige praksis er Rigsrevisionens  

 rolle i den parlamentariske kontrol med forvaltningen.
I overensstemmelse med de ændringer i UCITS-direktivet (85/611/EØF), der  

 er indført med BCCI-direktivet (95/26/EF), præciseres det i  nr. 9 ,  

 at Finanstilsynet kan videregive oplysninger til skifteretten og andre  

 myndigheder.
Sidstnævnte er specielt rettet mod udenlandske myndigheder, der  

 i visse tilfælde har en anden status eller en anden betegnelse.
Bestemmelsen  

 svarer i øvrigt til den gældende nr. 5 i bank- og sparekasselovens § 50 b.
 Nr. 10 svarer til den nuværende nr. 8 i bank- og sparekasseloven.
 Nr. 11 svarer til den nuværende nr. 9 i bank- og sparekasseloven.
 Nr. 12 svarer til den nuværende nr. 3 i bank- og sparekasseloven.  

 Det er dog blevet præciseret, at bestemmelsen også omhandler EØS-landene.
 Nr. 13 svarer til den nuværende nr. 4 i bank- og sparekasseloven.  

 Det er dog blevet præciseret, at bestemmelsen også omhandler EØS-landene.
Det er i nr. 14 præciseret, at Finanstilsynet kun kan videregive  

 oplysninger til myndigheder i tredjelande, hvis lovgivningen i det pågældende  

 land fastlægger en tilsvarende tavshedspligt.
Det vil derfor ikke være  

 tilstrækkeligt, at det pågældende lands tilsynsmyndighed tilkendegiver ikke  

 at ville udlevere de pågældende oplysninger.
 Det er samtidigt præciseret, at bestemmelsen ikke omhandler EØS-landene.  

 Disse lande er omfattet af nr. 12 og 13.
 Stk. 6 svarer til den nuværende § 50 b i bank- og sparekasseloven.  

 Det er dog præciseret, at alle, der efter den foreslåede stk. 5 modtager  

 oplysninger fra Finanstilsynet, bliver omfattet af tilsynets tavshedspligt,  

 forudsat der er tale om fortrolige oplysninger.
Det foreslåede stk. 6 indebærer ikke indskrænkninger i visse grundlæggende  

 principper inden for retsplejen.
Således får bestemmelsen ingen betydning på  

 en forsvarers ret til at blive bekendt med sagens materiale.
 Stk. 7 svarer til § 50 b, stk. 3, i den nuværende lov om banker og  

 sparekasser m.v.
 Stk. 8 svarer til § 50 b, stk. 5, i den nuværende lov om banker og  

 sparekasser m.v.
Bestemmelsen i § 77 b, stk. 1 er en videreførelse af princippet i  

 den gældende bank- og sparekasselovs § 50 b, stk. 6, om, at alene foreningen,  

 administrationsselskabet eller depotselskabet er part i forholdet til  

 Finanstilsynet.
Som noget nyt foreslås i stk. 2 og 3, at andre end disse kan  

 være part i forhold til Finanstilsynet.
Partsstatus indebærer blandt andet  

 adgang til efter forvaltningslovens regler at få fortrolige oplysninger i den  

 del af en sag, som vedrører den pågældende, samt mulighed for at indbringe  

 Finanstilsynets afgørelser for Erhvervsankenævnet.
 I stk. 2 er angivet de tilfælde, hvor andre end foreningen,  

 administrationsselskabet eller depotselskabet kan anses som part.
 Hvis Finanstilsynet enten undersøger, om der er sket en overtrædelse af  

 eksempelvis lovens forbud mod, at andre driver  

 investeringsforeningsvirksomhed, jf. § 3, stk. 1 og § 5, stk. 1, eller  

 påtaler en overtrædelse af disse bestemmelser, er den, som Finanstilsynets  

 afgørelse er rettet mod, part i sagen.
 En forening, som ansøger om godkendelse som investeringsforening eller  

 specialforening, jf. § 6, stk. 1 og 3, har partsstatus, selvom foreningen  

 endnu ikke er godkendt og derfor ikke er omfattet af stk. 1.
 Tilsvarende får et udenlandsk institut partsstatus, hvis det ansøger om  

 tilladelse til markedsføring af dets andele i Danmark, jf. § 71.
 Hvis Finanstilsynet nægter godkendelse eller inddrager en forenings  

 godkendelse, fordi et medlem af foreningens direktion eller bestyrelse ikke  

 anses at leve op til kravet om hæderlighed og erfaring, anses den pågældende  

 person tillige for at være part i denne del af sagen, jf. § 8 og § 52, stk.  

 1.
 Ligeledes får en revisor i en forening partsstatus, hvis Finanstilsynet  

 afskediger revisor eller pålægger denne at give oplysninger om foreningens  

 forhold, jf. § 40, stk. 4 og 6. Tilsvarende gælder, hvis Finanstilsynet  

 påtaler, at de valgte revisorer ikke har opfyldt deres oplysningsforpligtelse  

 over for Finanstilsynet, jf. § 40, stk. 6.
Efter § 77, stk. 3, kan Finanstilsynet indhente oplysninger hos  

 virksomheder, hvis disse oplysninger er nødvendige for Finanstilsynets  

 virksomhed eller til afgørelse af, om en juridisk person er omfattet af  

 lovens bestemmelser.
De virksomheder, som tilsynet eventuelt vil indhente  

 oplysninger fra, er tillige part i denne del af sagen.
 Efter stk. 3 får en person med særlig tilknytning til en forening,  

 et administrationsselskab eller et depotselskab partsstatus i sin egen sag,  

 hvis Finanstilsynet udsteder pålæg eller påtaler forhold, der retter sig mod  

 den pågældende.
Til nr. 7 Forslaget indebærer, at Finanstilsynet henholdsvis Erhvervs- og  

 Selskabsstyrelsen kan pålægge en forenings bestyrelse, direktion, revisor,  

 administrationsselskab, depotselskab eller likvidator tvangsbøder for ikke at  

 efterkomme de pligter, der efter loven eller bestemmelse udstedt i medfør af  

 loven påhviler den pågældende.
Til § 2 Det foreslås, at loven træder i kraft den 1. juli 1998.
Til § 3 Det foreslås, at loven ikke skal gælde for Færøerne og Grønland.
Loven kan  

 dog sættes i kraft for disse landsdele med de afvigelser, som landsdelenes  

 særlige forhold tilsiger.
Skriftlig fremsættelse (5. februar 1998) Økonomiministeren (Marianne Jelved):
 Herved tillader jeg mig for det høje Ting at fremsætte:
 Forslag til Lov om ændring af lov om investeringsforeninger og  

 specialforeninger (Tavshedspligt, partsbegreb og regelforenkling).
(Lovforslag nr.
L 184).
 Lovforslaget har bl.a. til formål at følge op på en enudredning om  

 tavshedspligt, der blev gennemført i efteråret 1996.
 Det foreslås at præcisere Finanstilsynets videregivelse af oplysninger.  

 Det foreslås bl.a. at lovfæste den hidtidige praksis, hvorefter fortrolige  

 oplysninger videregives til Rigsrevisionen på grund af dennes rolle i den  

 parlamentariske kontrol med forvaltningen.
Derudover fastslås det, hvem der har partsstatus i forhold til  

 Finanstilsynet.
Det foreslås, at partsbegrebet udvides og præciseres, for så  

 vidt angår bestyrelsesmedlemmer, revisorer, direktører og andre ledende  

 medarbejdere, såfremt tilsynets påtale eller pålæg er rettet direkte mod den  

 pågældende.
 Det foreslås endvidere, at andre f.eks. ved undersøgelse af, hvorvidt der  

 er sket en overtrædelse af lov om investeringsforeninger og specialforeninger  

 om, hvem der kan drive virksomhed som investeringsforening eller  

 specialforening får partsstatus, når tilsynets afgørelse er rettet direkte  

 mod den pågældende.
Som led i regelforenklingen foreslås det, at kravene til antal af  

 revisorer for investeringsforeninger og specialforeninger lempes, således at  

 der for fremtiden kun kræves en revisor, der skal være statsautoriseret.  

 Lempelsen gælder dog ikke for foreninger, der har udstedt beviser, der er  

 optaget til notering på en fondsbørs.
Disse foreninger skal fortsat have  

 mindst to revisorer.
Det foreslås derudover at ophæve bestemmelsen om, at der skal ske  

 anmeldelse til Finanstilsynet i forbindelse med ansættelse, valg og afgang af  

 direktion, bestyrelsesmedlemmer og revision.
Anmeldelse skal fremover alene  

 ske til Erhvervs og Selskabsstyrelsen, som efterfølgende sender oplysninger  

 til Finanstilsynet.
 For at undgå at påføre foreningerne unødige byrder, indføres en  

 bestemmelse om, at en selvstændig afdeling kan overføres fra en forening til  

 en anden forening, uden at lovens spaltnings- og fusionsregler kommer til  

 anvendelse.
 Med disse bemærkninger, og idet jeg i øvrigt henviser til lovforslaget og  

 bemærkningerne til dette, skal jeg anbefale forslaget til det høje Tings  

 velvillige behandling.
