Bekendtgørelse om registrering af handelsmænd m.m. og af omsætning med klovbærende dyr I medfør af § 5, § 8, stk. 1 og 3, § 34, stk. 1, og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 7, nr. 1, og § 10, stk. 1, nr. 1, i bekendtgørelse nr. 511 af 23. april 2015 om Fødevarestyrelsens opgaver og beføjelser:
 § 1. Handelsmænd, slagtere og andre, herunder selskaber og foreninger m.v., der handler erhvervsmæssigt med klovbærende dyr, skal lade sig registrere hos kredsdyrlægen i den region, hvori de er hjemmehørende, med angivelse af navn, adresse og telefonnummer.
§ 2. I forbindelse med omsætning af klovbærende dyr, skal de i § 1 nævnte personer, selskaber og foreninger m.v., gøre optegnelse over købers og sælgers navn og adresse, handelstidspunkt og handelssted.
Endvidere skal optegnelsen indeholde sådanne oplysninger om det enkelte dyr, at det klart kan identificeres.
 § 3. Vognmænd og andre, der transporterer klovbærende dyr, skal gøre optegnelse herom med angivelse af dato for transporten samt navn og adresse på henholdsvis afsender og modtager af dyrene.
 Stk. 2. Stk. 1 gælder ikke for klovbærende dyr, der transporteres direkte til slagteri eller slagtehus.
 § 4. De i § 2 og § 3, stk. 1, nævnte optegnelser skal foretages i optegnelsesbøger, der rekvireres i Fødevarestyrelsen.
 Stk. 2. For den i stk. 1 nævnte optegnelsesbog betales kr. 50 incl. forsendelsesomkostninger og moms.
 Stk. 3. Oplysningerne skal opbevares i mindst 5 år fra optegnelsestidspunktet og skal på begæring forevises Fødevarestyrelsen.
 § 5. Overtrædelse af §§ 1-4 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 15. januar 2016.
 Stk. 2. Bekendtgørelse nr. 603 af 13. juli 1995 om registrering af handelsmænd m.m. og af omsætning med klovbærende dyr ophæves.
