Udlændingenævnets afgørelse af 25. april 2016  Afvisning  Afvisning ved indrejsen Udlændingenævnet stadfæstede i april 2016 Københavns Politis afgørelse om afvisning ved indrejsen af en pakistansk statsborger, jf. udlændingelovens § 28, stk. 1, nr. 2, idet klageren ikke havde et gyldigt visum.
Klageren var i besiddelse af et pakistansk pas isat et britisk Residence Documentation, udstedt på baggrund af klagerens ægtefælle, der var dansk statsborger og bosiddende i Storbritannien.
Klageren var rejst fra London til København sammen med sit barn, der var britisk statsborger.
Udlændingenævnet fandt, at Københavns Politi med rette havde afvist klageren ved indrejsen i Danmark.
Udlændingenævnet lagde herved vægt på, at det var en betingelse for, at ansøgeren som pakistansk statsborger kunne indrejse i Danmark, at hun var i besiddelse af et gyldigt visum, hvilket hun ikke kunne anses for at have været ved indrejsen.
Det indgik i grundlaget for Udlændingenævnets afgørelse, at klageren på afvisningstidspunktet var i besiddelse af et britisk Residence Documentation, da hun var bosiddende i Storbritannien.
Udlændingenævnet fandt imidlertid, at dette ikke kunne føre til en ændret vurdering, da klageren ikke var ledsaget af sin ægtefælle ved indrejsen i Danmark.
