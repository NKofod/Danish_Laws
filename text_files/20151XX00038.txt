Skriftlig fremsættelse (7. oktober 2015) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af kildeskatteloven, momsloven og skattekontrolloven (Ophævelse af hjemmel til kontrol af udendørs byggeaktivitet på privat grund - Retssikkerhedspakke I) (Lovforslag nr.
L 13) Regeringen finder, at der i højere grad skal være fokus på borgernes retssikkerhed.
SKAT har en vigtig samfundsopgave i at sikre, at alle bidrager til velfærdssamfundet, men de kontrolredskaber, som SKAT bliver udstyret med for at løse denne opgave, skal indeholde en balance mellem nødvendigheden af kontrol og borgernes rettigheder.
Hvis der ikke er balance og sammenhæng imellem disse hensyn, mister borgeren tillid til SKATs vigtige kontrolopgave.
Regeringen finder, at det er alt for vidtgående at give SKAT adgang til private borgeres haver.
Der er tale om et meget væsentligt indgreb i privatlivet, som der skal være særdeles tungtvejende grunde til at gennemføre.
Borgerne skal ikke uden egen skyld, eller uden at kunne forhindre det, tåle, at myndighederne trænger ind i privatsfæren.
Det foreslås derfor at ophæve hjemlen til, at SKAT kan foretage kontrol på privat grund af professionel byggeaktivitet.
Forslaget skal medvirke til, at genskabe den ønskede balance mellem de kontrolbeføjelser, SKAT udstyres med, og borgernes ret til privatliv.
I det lovforslag, der blev sendt i ekstern høring, blev det foreslået at afskaffe pligten for en arbejdsudøvende til i forbindelse med en kontrol at oplyse cpr-nummer og evt. forevise gyldig legitimation.
Det blev tillige foreslået at afskaffe kravet om, at der på alle byggepladser, hvor entreprisen er over 50.000 kr. inklusive moms, skal være opsat skilte, hvoraf det fremgår, hvilken virksomhed der udfører arbejdet.
 På baggrund af de modtagne høringssvar og efterfølgende politiske drøftelser, herunder med DF, af mulige konsekvenser for omfanget af sort arbejde og social dumping ved en ophævelse af kravet om skiltning og kravet om at skulle legitimere sig overfor SKAT i forbindelse med kontrol, imødekommes ønskerne om at bevare disse elementer i skatte- og afgiftslovgivningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
