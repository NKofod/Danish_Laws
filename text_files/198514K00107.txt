Nr BTL 107 Betænkning over Forslag til lov om indkomstbeskatning af selvstændige  

 erhvervsdrivende (virksomhedsskatteloven)   

 Nr L 107 1985-86, 1. samling Blad nr 572 Afgivet af skatte- og afgiftsudvalget Afgivet: 19860220 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret skriftligt.
 Nogle af disse besvarelser er optrykt som bilag til betænkningen.
Udvalget har endvidere modtaget mundtlige og skriftlige henvendelser fra:
Dansk Erhvervsgartnerforening, Dansk Skovforening, De danske Landboforeninger, Erhvervenes Skatteudvalg, Foreningen af registrerede Revisorer, Foreningen af Statsautoriserede Revisorer, Skatterevisorforeningen og Tolvmandsforeningerne.
Vedrørende nogle af disse henvendelser har udvalget udbedt sig ministerens kommentarer, der ligeledes er optrykt som bilag til betænkningen.
Der er af ministeren for skatter og afgifter stillet ændringsforslag, hvorom henvises til de ledsagende bemærkninger.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af ministeren stillede ændringsforslag.
Et mindretal (socialistisk folkepartis medlemmer af udvalget) ønsker at anføre, at da sagen ikke er færdigbehandlet af udvalget, vil mindretallet redegøre for sin stilling i et bidrag til en tillægsbetænkning.
Mindretallet har adskillige gange under udvalgsarbejdet bedt om ministerens grundige gennemgang af henvendelsen fra Landboforeningerne.
Netop fordi Landboforeningernes detaljerede henvendelse rejste en lang række af de spørgsmål, som mindretallet fandt det væsentligt at få belyst, har mindretallet undladt at stille spørgsmål, som i forvejen var omfattet af den omtalte henvendelse.
I 11. time fremkommer så ministerens besvarelse sammen med en meget lang række ændringsforslag.
Der har efter mindretallets opfattelse ikke været den nødvendige tid til at kunne gennemarbejde disse ting tilstrækkeligt.
Mindretallet anser virksomhedsbegrebet for vagt defineret i lovforslaget og forudser endog meget store fortolkningsmæssige problemer, ligesom mindretallet langtfra føler sig sikker på, at blot tilnærmelsesvis alle de problemer, der har været rejst under udvalgsarbejdet af rent teknisk karakter, er blevet løst med ministerens ændringsforslag.
 Mindretallet anmoder derfor om fornyet udvalgsbehandling.
Mindretallet må endelig forudse, at skatteudvalgets største arbejdsindsats i resten af 80-erne bliver at lappe huller i denne del af skattereformen.
Et andet mindretal (fremskridtspartiets medlem af udvalget) vil redegøre for sin stilling til lovforslaget ved dettes 2.
behandling.
Mindretallet vil i øvrigt fremkomme med sine bemærkninger til skattereformen som helhed i tillægsbetænkningerne over de enkelte lovforslag.
Ændringsforslag Af ministeren for skatter og afgifter, tiltrådt af et flertal (udvalget med undtagelse af SF og FP):
Til § 1 1) Efter stk. 1 indsættes som nyt stykke:
»Stk. 2. Aktier, anparter i anpartsselskaber, andelsbeviser, beviser for indskud i investeringsforeninger og lignende værdipapirer, der omfattes af § 1, stk. 1, i aktieavancebeskatningsloven, indeksobligationer og præmieobligationer indgår ikke i den selvstændige erhvervsvirksomhed, medmindre den skattepligtige driver næring med sådanne aktiver.« 2) Efter stk. 1 indsættes som nyt stykke:
»Stk. 3. Aktiver, der benyttes både til erhvervsmæssige og private formål, indgår ikke i den selvstændige erhvervsvirksomhed.
Dog kan biler og vindmøller, der benyttes både erhvervsmæssigt og privat, indgå i virksomheden.
Endvidere kan ligningsrådet tillade, at andre aktiver, der benyttes både til erhvervsmæssige og private formål, indgår i den selvstændige erhvervsvirksomhed.« Til § 3 3) Stk. 1, 2. pkt., udgår.
 4) Stk. 3 affattes således:
»Stk. 3. Indskudskontoen opgøres som værdien af indskudte aktiver med fradrag af gæld og af indskud på særlig konto i et pengeinstitut efter § 5 i lov om investeringsfonds.« 5) Stk. 4, 1. pkt., udgår, og i stedet indsættes:
»Fast ejendom medregnes til den kontante anskaffelsessum eller den formueskattepligtige værdi med tillæg af eventuelt nedslag efter §§ 18 B-18 C i ligningsloven og af eventuel ikke medregnet anskaffelsessum for ombygning, forbedringer m.v. Øvrige aktiver medregnes til den formueskattepligtige værdi med tillæg af eventuelt nedslag efter ligningslovens § 18 A.« 2.-4. pkt. bliver herefter 3.-5. pkt.
 6) Stk. 5 affattes således:
»Stk. 5. Vederlag for erhvervelse af kundekreds, forretningsforbindelser eller lignende (goodwill) skal nedskrives med 15 pct. årligt og anses for indskudt til den nedskrevne værdi.« 7) I stk. 8 indsættes efter 1. pkt.:
»Er den faste ejendom erhvervet, mens den skattepligtige har anvendt reglerne i denne lov, skal ejendommen medregnes til den kontante anskaffelsessum.« Til § 5 8) Stk. 3 udgår.
 Stk. 4 bliver herefter stk. 3.
Til § 6 9) Stk. 3 udgår.
Til § 8 10) I stk. 1 indsættes efter 1. pkt.:
»Ved etablering af ny virksomhed opgøres afkastgrundlaget dog på tidspunktet for virksomhedens start.« 11) St. 4 og stk. 5 udgår.
Til § 10 12) Stk. 3, 2. og 3. pkt., udgår, og i stedet indsættes:
»Ved skatteberegningen for det indkomstår, hvor beløb overføres fra konto for opsparet overskud, fradrages den hertil svarende virksomhedsskat i den skattepligtiges slutskat med tillæg af eventuel overført restskat m.v.
Er den skattepligtige gift og samlevende med ægtefællen ved udgangen af det pågældende indkomstår, skal en resterende virksomhedsskat fradrages i ægtefællens slutskat m.v.
Virksomhedsskat, der ikke kan rummes i årets slutskat m.v., fremføres til fradrag i den beregnede slutskat m.v. i de nærmest efterfølgende 5 indkomstår.« Til § 11 13) Paragraffen affattes således:
»§ 11. Er saldoen på indskudskontoen efter § 3 negativ, medregnes til virksomhedens indkomst for det pågældende indkomstår et beløb, der svarer til den negative saldo ganget med afkastsatsen efter § 9. Beløbet kan dog højst udgøre afkastsatsen ganget med det negative afkastgrundlag ved udgangen af indkomståret.
Der skal endvidere højst medregnes et beløb svarende til virksomhedens nettorenteudgifter med tillæg af kursgevinster og fradrag af kurstab, der er skattepligtige efter lov om skattemæssig behandling af gevinst og tab på fordringer og gæld.
Stk. 2. Overføres værdier til den skattepligtige efter § 5, og foretages i samme indkomstår indskud efter § 3, stk. 1, medregnes et beløb til virksomhedens indkomst for det pågældende indkomstår.
Beløbet udgør kapitalafkastsatsen efter § 9 ganget med værdier overført efter § 5, stk. 1, nr. 5, og stk. 2. Beløbet kan dog højst udgøre afkastsatsen ganget med indskuddet efter § 3, stk. 1.
 Stk. 3. Den skattepligtige kan opgøre årets indskud efter § 3, stk.
1, og overførsler efter § 5 som en nettoværdi.
Overstiger indskuddet overførslen, medregnes til virksomhedens indkomst for det pågældende indkomstår et beløb, der svarer til overførslen ganget med afkastsatsen efter § 9. Overstiger overførslen indskuddet, medregnes til virksomhedens indkomst for det pågældende indkomstår et beløb, der svarer til indskuddet ganget med afkastsatsen efter § 9.
Stk. 4. Beløb, der er opgjort efter stk. 1-3, anses for overført fra virksomheden til den skattepligtige.
Den skattepligtiges kapitalindkomst for det pågældende indkomstår nedsættes med beløbene.« Til § 13 14) Stk. 1, 3.-5. pkt., udgår, og i stedet indsættes:
»Den til det hævede beløb svarende virksomhedsskat fradrages i den skattepligtiges slutskat med tillæg af eventuel overført restskat m.v.
En eventuel resterende virksomhedsskat overføres til ægtefællen eller fremføres til følgende indkomstår efter reglen i § 10, stk. 3.« 15) Efter stk. 4 indsættes som nyt stykke:
»Stk. 5. Virksomhedsunderskud, der er konstateret i et indkomstår, hvor reglerne i denne lov har været anvendt, skal fremføres efter reglerne i stk. 2-4, uanset om den skattepligtige ikke anvender lovens regler i hele eller en del af 5 års perioden.« Til § 14 16) Stk. 2 affattes således:
»Stk. 2. Summen af de enkelte virksomheders kapitalafkast efter § 7 kan ikke overstige det kapitalafkast, der kan beregnes for virksomhederne under et.« Til § 15 17) I stk. 1 indsættes efter 1. pkt.:
»Ophører skattepligten her til landet efter kildeskattelovens § 1 eller efter kildeskattelovens § 2, stk. 1, med hensyn til den begrænsede skattepligt af virksomhedsdriften, skal opsparet overskud medregnes i den personlige indkomst for det indkomstår, hvor skattepligten ophører.
Skattepligt efter kildeskattelovens § 1 anses endvidere for ophørt, når den skattepligtige ifølge en dobbeltbeskatningsaftale mellem Danmark og en fremmed stat får skattemæssigt hjemsted i den fremmede stat.« 18) I stk. 3 indsættes efter 1. pkt.:
»Ved overførsel af beløbet gælder den i § 5 nævnte rækkefølge for overførsel af værdier fra virksomheden til den skattepligtige ikke.« 2. pkt. bliver herefter 3. pkt.
 19) Før § 17 indsættes som overskrift:
»Kapitel 6 Dødsfald«.
 Kapitel 6-8 bliver herefter kapitel 7-9.
Til § 17 20) Efter »indestående på konto for opsparet overskud«  

 indsættes: »og indskudskonto«.
Til § 18 21) Paragraffen udgår.
 §§ 19-20 bliver herefter §§ 18-19.
Til § 19 22) Stk. 1 i § 19, der bliver § 18, affattes således:
»Stk. 1. En person, der får udlagt virksomheden fra et dødsbo, der ikke er fritaget for beskatning efter kildeskattelovens § 16, kan overtage indestående på kontoen for opsparet overskud.
Det er en forudsætning, at den pågældende ægtefælle, arving eller legatar opfylder kravene i denne lov.
Overtagelsen kan ske, selv om virksomhedens værdi overstiger modtagerens andel i boet, jfr. dog stk. 2. En efterlevende ægtefælle, som overtager virksomheden, kan dog overtage indestående på indskudskontoen.« Til § 20 23) 2. pkt. i § 20, stk. 1, der bliver § 19, stk. 1, affattes således:
»Indestående på dødsdagen på konto for opsparet overskud med fradrag af beløb, der er overtaget efter § 18, stk. 1, samt fradrag af 65.000 kr. beskattes med 25 pct.« Til § 21 24) Paragraffen udgår.
 § 22 bliver herefter § 20.
Til § 23 25) Paragraffen udgår.
 §§ 24-28 bliver herefter §§ 21-25.
BEMÆRKNINGER Til nr. 1 og 11 Efter forslagets § 8, nr. 4, kan aktier, indeksobligationer m.v. ikke medregnes ved opgørelsen af virksomhedens afkastgrundlag.
Afkastet af disse aktiver kan fremkomme gennem skattefri kursgevinster og indekstillæg.
Når disse aktiver ikke medregnes ved opgørelsen af afkastgrundlaget, skyldes det, at der i så fald normalt ville blive beregnet et kapitalafkast, der er langt større end aktivernes skattepligtige afkast.
I visse tilfælde kan den skattepligtige imidlertid opnå en skattemæssig fordel ved at belåne sådanne aktiver.
I disse tilfælde kan aktiverne belånes og provenuet hæves, uden at det medfører en nedsættelse af det beregnede kapitalafkast - fordi dette allerede er nul - eller medfører rentekorrektion efter § 11, der modsvarer renteudgiften på den øgede gæld.
Herved får renteudgiften på det reelt private lån en skatteværdi på op til ca. 68 pct.
Efter den foreslåede bestemmelse i § 1, stk. 2, holdes disse aktiver uden for virksomhedsordningen, når der ikke er tale om, at den skattepligtige driver næring med sådanne aktiver.
Herved sikres det, at den skattepligtige ikke kan opnå en fordel ved at optage lån i virksomheden og anvende provenuet privat.
Hvis aktier m.v. erhverves for virksomhedens midler, anses et beløb svarende til aktiernes værdi for overført til den skattepligtige i overensstemmelse med den almindelige hæverækkefølge i § 5.
Til nr. 2, 3, 8 og 11 Den foreslåede bestemmelse i § 1, stk. 3, betyder, at aktiver, der benyttes både til erhvervsmæssige og private formål, som hovedregel ikke kan beskattes efter forslagets regler.
Sådanne aktiver kan derfor ikke indgå i virksomhedsregnskabet opgjort efter lovforslagets § 2. Indtægter og udgifter vedrørende den erhvervsmæssige del af aktivets anvendelse medregnes til den skattepligtiges indkomst efter reglerne i personskatteloven.
Det betyder, at indkomsten er personlig indkomst efter § 3, stk. 1, i personskatteloven, ligesom erhvervsmæssige driftsomkostninger, herunder skattemæssige afskrivninger, kan fragå i sådan indkomst efter § 3, stk. 2. Er aktivet finansieret ved lån, vil renteudgifter, uanset at de er delvis erhvervsmæssige, være kapitalindkomst efter § 4 i personskatteloven.
Det foreslås, at biler og vindmøller, der benyttes såvel erhvervsmæssigt som privat, efter den skattepligtiges valg enten fuldt ud kan indgå i den selvstændige virksomhed under virksomhedsordningen eller fuldt ud kan holdes uden for virksomheden.
Med ligningsrådets tilladelse kan samme valgfrihed gælde andre blandet benyttede aktiver.
Vælger den skattepligtige at lade en blandet benyttet bil indgå i en selvstændig virksomhed, der beskattes efter lovforslagets regler, skal den behandles som et fuldt erhvervsmæssigt aktiv.
Den medregnes ved opgørelse af indskudskontoen efter forslagets § 3 og afkastgrundlaget efter § 8. Skattemæssige afskrivninger og øvrige driftsudgifter fratrækkes endvidere ved opgørelsen af virksomhedens skattemæssige resultat.
Den skattepligtige skal beskattes af værdien af den faktiske private benyttelse i indkomståret på samme måde som en person, der får stillet fri bil til rådighed af arbejdsgiveren.
Den beregnede værdi skal medregnes til den skattepligtiges personlige indkomst.
I tilfælde, hvor der ikke er ført kilometerregnskab, må den skattepligtige angive kilometerantallet for sin private kørsel efter skøn.
Den gældende praksis for selvstændige erhvervsdrivendes fordeling af den samlede årlige kørsel på henholdsvis privat og erhvervsmæssig kørsel kan således fortsat anvendes.
Fradraget for omkostninger vedrørende den private benyttelse i virksomhedsindkomsten modsvares således af en forøgelse af den personlige indkomst med et tilsvarende beløb.
Vælger den skattepligtige at holde bilen uden for virksomheden, der beskattes efter lovforslagets regler, sker den skattemæssige opgørelse som nævnt ovenfor efter personskattelovens regler.
I det omfang bilen stilles til rådighed for den virksomhedsbeskattede virksomhed og derfor anvendes erhvervsmæssigt, kan den skattepligtige få godtgjort udgifterne herved - en beregnet  

 »leje« - i virksomheden.
Godtgørelsen fragår i virksomhedens driftsresultat, og den skattepligtige skal medregne den til sin personlige indkomst, men uden at der er tale om en overførsel efter den almindelige prioritetsorden efter lovforslagets § 5.
Dette skyldes, at godtgørelsen ikke er en overførsel af overskud m.v., men en driftsomkostning for virksomheden, der er afholdt af den skattepligtige.
Udgifterne til den erhvervsmæssige drift af bilen efter regnskab - eventuelt på grundlag af et skønsmæssigt fastsat kilometerantal for privat kørsel - kan den skattepligtige fratrække ved indkomstopgørelsen.
Eventuelle erhvervsmæssige renteudgifter fragår - ligesom private - ved opgørelse af kapitalindkomst, mens øvrige udgifter f.eks. forholdsmæssige afskrivninger efter § 8 i afskrivningsloven fragår i den personlige indkomst.
I stedet for fradraget for udgifter efter regnskab kan den skattepligtige foretage fradrag med de satser, der er fastsat af ligningsrådet for ehvervsmæssig benyttelse af egen bil.
Når de erhvervsmæssige omkostninger vedrørende bilen svarer til den beregnede leje, betyder det i realiteten, at omkostningerne fradrages i virksomhedens indkomst.
Dog er der ikke fuld overensstemmelse med fradragets virkning i henholdsvis virksomheden og i privatdelen, fordi en del af udgifterne, nemlig renten, fragår ved opgørelse af kapitalindkomsten.
For så vidt angår andre aktiver end biler og vindmøller, betyder den foreslåede bestemmelse som regel, at et hidtil fuldt erhvervsmæssigt benyttet aktiv i en selvstændig virksomhed under virksomhedsordningen, der skifter over til både erhvervsmæssig og privat anvendelse, skal anses for overført fra virksomheden til den skattepligtige i den almindelige prioritetsorden efter § 5.
Overføres aktivet som en del af årets overskud, vil overførslen derfor medføre beskatning enten som kapitalafkast eller som personlig indkomst.
Dette gælder for de blandet benyttede aktiver, der ikke kan indgå i en virksomhed under virksomhedsordningen eller for en bil eller vindmølle, som den skattepligtige ønsker at holde uden for den øvrige erhvervsmæssige virksomhed.
Til nr. 4 Efter ændringsforslaget kan indskud på investeringsfondskonto ikke medregnes ved opgørelsen af indskudskontoen, selv om indskuddet er et formueskattepligtigt aktiv.
Indskud på investeringsfondskonto omfatter i denne forbindelse såvel ubenyttede indskud som indskud for forudgående indkomstår, der endnu ikke er indbetalt.
Tilskrevne renter fragår ikke ved opgørelsen af indskudskontoen.
Foretagne investeringsfondshenlæggelser skal i det omfang, de ikke er benyttet eller hævet, opgøres som en særlig passivpost i skatteregnskabet.
Henlæggelserne kan imidlertid ikke trækkes fra ved opgørelsen af den skattepligtige formue.
Passivposten fragår derfor heller ikke ved opgørelsen af indskudskontoen.
Til nr. 5 Efter lovforslaget indgår den faste ejendom ved opgørelsen af indskudskontoen som udgangspunkt med den formueskattepligtige værdi.
Til denne værdi skal dog lægges eventuelt formuenedslag efter §§ 18 B-C i ligningsloven og eventuel anskaffelsessum for ombygning, forbedringer m.v., der ikke er medregnet ved formueopgørelsen.
Ved anskaffelse af en fast ejendom, hvor vurderingen er lavere end anskaffelsessummen, vil resultatet ved opgørelse af indskudskontoen blive forskelligt afhængigt af, om det er den kontante anskaffelsessum eller ejendommen, der indskydes i virksomheden.
I den situation, hvor indskudskontoen bliver nul ved at indskyde den kontante anskaffelsessum, men negativ ved at indskyde den faste ejendom til vurderingen - dvs. at ejendommens belåning overstiger vurderingen - vil det som udgangspunkt ikke få betydning, om det er anskaffelsessummen eller ejendommen, der indskydes.
Det skyldes, at den skattepligtige i denne situation har mulighed for at dokumentere, at hele gælden er erhvervsmæssig.
Herefter vil indskudskontoen efter § 3, stk. 6, blive sat til nul.
Hvis indskudskontoen derimod bliver positiv, selv om vurderingen anvendes, fordi der er ubelånte aktiver i virksomheden, vil det få betydning, om det er anskaffelsessummen eller ejendommen, der indskydes.
Når ejendommen indskydes til vurderingen, vil en kontant udbetaling ikke påvirke opgørelsen af indskudskontoen.
Den skattepligtige kan således have foretaget et større indskud, end indskudskontoen viser.
Ændringsforslaget giver den skattepligtige mulighed for at vælge anskaffelsessummen eller vurderingen på den faste ejendom, således at man undgår denne vilkårlighed ved opgørelsen af indskudskontoen.
Til nr. 6 Lovforslagets § 3, stk. 5, er udgået som følge af ændringsforslagets § 1, stk. 3, vedrørende aktiver, der benyttes såvel erhvervsmæssigt som privat.
Efter ændringsforslaget til stk. 5 skal goodwill indgå med samme værdi ved opgørelsen af indskudskontoen som ved beregningen af kapitalafkastgrundlaget på det tidspunkt, hvor den skattepligtige begynder at anvende virksomhedsordningen.
Erhvervet goodwill skal således nedskrives med 15 pct. årligt fra anskaffelsestidspunktet og frem til tidspunktet for indskudskontoens opgørelse.
Nedskrivningen sker lineært over 7 år.
Der sker ingen nedskrivning efter, at goodwill er indgået på indskudskontoen.
Bestemmelsen har kun betydning ved opgørelse af indskudskontoen og har således ingen betydning for, om der kan foretages skattemæssige afskrivninger på den erhvervede goodwill med virkning for indkomstopgørelsen.
Til nr. 7 Efter lovforslaget skal en skattepligtig, der tidligere har anvendt virksomhedsordningen, og som inden for 5 år på ny anvender ordningen, ved opgørelsen af indskudskontoen medregne en eventuel fast ejendom til samme værdi, som da reglerne senest blev anvendt.
Det fremgår ikke direkte af bestemmelsen, med hvilken værdi en fast ejendom skal medregnes, når den er erhvervet, mens den skattepligtige var under virksomhedsordningen.
Denne ejendom har således ikke tidligere påvirket indskudskontoen.
I ændringsforslaget præciseres det, at en sådan ejendom skal indgå med anskaffelsessummen.
Ombygning, forbedringer m.v. af bygninger, som er foretaget, mens den skattepligtige var under virksomhedsordningen, er ikke omfattet af 5 årsreglen.
Disse aktiver indgår ved opgørelsen af indskudskontoen med anskaffelsessummen efter § 3, stk. 4.
Til nr. 9 og 11 Efter forslagets § 6, stk. 3, kan indkomst, som er skattepligtig såvel her til landet som til udlandet, ikke medregnes i virksomhedens skattepligtige indkomst, hvis den skattepligtige har krav på nedslag i den beregnede danske skat for den pålignede udenlandske skat.
Efter ændringsforslaget skal § 6, stk. 3, udgå.
Konsekvensen heraf, er, at også udenlandske indtægter og udgifter, herunder renter, er omfattet af virksomhedsordningen.
Det gælder både i enkeltstående tilfælde - altså indtægter fra udlandet til en herværende virksomhed - og hvor der er tale om over- eller underskud fra en virksomhed i udlandet.
En personligt drevet virksomhed i udlandet vil være omfattet af virksomhedsordningen på samme måde som en virksomhed i Danmark.
Samtidig fastholder man også under virksomhedsordningen princippet om, at den skattepligtiges indkomst indgår i ordningen, hvad enten den hidrører her fra landet eller udlandet (globalindkomstprincippet).
Der er en kontrolmæssig fordel ved at inddrage den udenlandske filialvirksomhed m.v. under virksomhedsordningen.
Der skal foretages en samlet regnskabsmæssig opgørelse for udenlandsk og indenlandsk virksomhed på samme måde, som når den skattepligtige har flere indenlandske virksomheder.
Desuden har den skattepligtige ingen skattemæssige fordele af, at den erhvervsmæssige virksomhed er delt op på den udenlandske og den indenlandske virksomhed.
Der skal foretages en samlet opgørelse af over- eller underskud, ligesom et eventuelt kapitalafkast beregnes af et samlet afkastgrundlag i overensstemmelse med bestemmelserne herom i lovforslaget.
Til nr. 10 Efter lovforslaget opgøres virksomhedens afkastgrundlag som virksomhedens aktiver med fradrag af gæld ved indkomstårets begyndelse.
Opgørelsen sker således på grundlag af balancen ved begyndelsen af den skattepligtiges indkomstår.
I ændringsforslaget præciseres det, at det ved etablering af ny virksomhed er åbningsbalancen på det tidspunkt i indkomståret, hvor virksomheden starter, der skal anvendes som grundlag for opgørelsen af afkastgrundlaget.
Til nr. 12 Ved skatteberegningen for det indkomstår, hvor der overføres beløb fra konto for opsparet overskud, skal den hertil svarende virksomhedsskat efter lovforslaget fradrages i den skattepligtiges slutskat.
Hvis virksomhedsskatten overstiger årets slutskat, udbetales den overskydende skat til den skattepligtige.
Efter § 13, stk. 1, i lovforslaget gælder dette dog ikke, når der sker modregning af underskud i personlig indkomst, der stammer fra hævning af opsparet overskud.
Efter ændringsforslaget kan der aldrig ske udbetaling af overskydende virksomhedsskat, når der overføres beløb fra konto for opsparet overskud til den skattepligtige.
Der kan højst refunderes en virksomhedsskat, der svarer til årets slutskat m.v. for den skattepligtige og en eventuel ægtefælle.
En overskydende virksomhedsskat føres frem til modregning i de nærmest efterfølgende 5 års slutskat m.v. for den skattepligtige selv og en eventuel ægtefælle.
Bestemmelsen er ikke til hinder for, at der sker tilbagebetaling af årets overskydende skat som følge af, at der er indbetalt for store beløb i forskudsskat for indkomståret.
Det er præciseret i ændringsforslaget, at slutskat skal være slutskat med tillæg af eventuel overført restskat m.v., dvs.
 restskat m.v. under 5.000 kr.
Til nr. 13 Hvis den skattepligtiges udtræk af beløb fra virksomheden bevirker, at indskudskontoen bliver negativ, skal der efter lovforslaget foretages en rentekorrektion.
Når indskudskontoen er negativ, vil det samme normalt være tilfældet for kapitalafkastgrundlaget.
En forøgelse af virksomhedens gæld vil således normalt ikke medføre en nedsættelse af det beregnede kapitalafkast, der i forvejen vil være 0 kr.
I visse situationer vil det dog forekomme, at indskudskontoen er negativ, samtidig med at afkastgrundlaget er positivt.
I så fald vil den skattepligtiges overførsel af beløb fra virksomheden medføre, at der foretages en rentekorrektion.
Desuden vil afkastgrundlaget blive nedsat som følge af overførslen.
Det beregnede kapitalafkast vil derfor også blive mindre.
Kapitalafkastgrundlaget opgøres på grundlag af primobalancen.
Det vil derfor være det beregnede kapitalafkast for det følgende indkomstår, der nedsættes som følge af, at der overføres et beløb fra virksomheden til den skattepligtige.
Herved vil der ske en »dobbelt rentekorrektion«.
Efter ændringsforslaget til en ny affattelse af stk. 1 kan der derfor højst beregnes rentekorrektion af et beløb svarende til det negative kapitalafkastgrundlag ved udgangen af indkomståret, dvs.
kapitalafkastgrundlaget for det følgende indkomstår.
I øvrigt svarer bestemmelsen til lovforslagets § 11, 2. pkt.
Ændringsforslaget indeholder endvidere forslag til nye stykker 2 og 3. Ændringsforslagets stk. 4 svarer til lovforslagets § 11, 3. og 4. pkt.
Efter lovforslaget anses enhver overførsel fra virksomheden til ejeren for sket efter hæverækkefølgen i § 5. Tilsvarende anses enhver overførsel fra ejeren til virksomheden for indskud efter § 3, stk. 1. Dette betyder eksempelvis, at 200.000 kr., der hæves i begyndelsen af året, og som senere indskydes igen, vil blive betragtet som hævning af overskud eller opsparet overskud.
Beløbet vil derfor blive beskattet i det omfang, hævningen kan rummes i overskud eller opsparet overskud.
Indskuddet betragtes som et yderligere indskud, der forøger indskudskontoen.
Hvis overførslerne mellem virksomhed og ejer opgøres brutto og der i samme indkomstår sker både overførsel af beløb til den skattepligtige og indskud, kan der i visse tilfælde være mulighed for at opnå utilsigtede fordele ved transaktioner som omtalt nedenfor i bemærkningerne til stk. 3. Det er tilfælde, hvor det overførte beløb overstiger årets overskud og indestående på konto for opsparet overskud og der i samme indkomstår sker indskud.
Det foreslås derfor i ændringsforslaget som nyt § 11, stk. 2, at der sker rentekorrektion i disse situationer.
I bemærkningerne til § 5 i lovforslaget er det anført, at der i praksis kan være tale om at opgøre overførslerne som nettoværdier.
Det betyder, at overførsel af værdier fra virksomheden til den skattepligtige beregnes efter fradrag af værdier, der overføres fra den skattepligtige til virksomheden.
Det er ikke nærmere angivet, under hvilke omstændigheder en sådan nettoopgørelse kan komme på tale.
Det kan i mange tilfælde virke urimeligt at gennemføre en beskatning af det hævede beløb.
Der kan f.eks. være tale om kortvarige udlæg, træk på »forkert« konto og lignende.
En sådan beskatning vil  

 også vanskeliggøre administrationen af loven.
Efter ændringsforslaget til et nyt § 11, stk. 3, indføres der derfor en udtrykkelig adgang til at opgøre overførslerne som nettobeløb.
Dette rummer dog nogle muligheder for, at der kan opnås utilsigtede fordele.
Hvis der 1. januar hæves 1 mill. kr. i virksomheden, som igen indskydes den 31. december, er der netto hævet 0 kr. i virksomheden.
Virksomhedens overskud formindskes med renterne af 1 mill. kr., f.eks. 100.000 kr.
Skattebesparelsen herved kan være indtil 68 pct.
Det skyldes, at hverken indskudskonto eller kapitalafkastgrundlag påvirkes af transaktionen.
Samtidig får ejeren renteindtægterne af 1 mill. kr. f.eks. 100.000 kr. i privatdelen, der beskattes med 50/ 56 pct.
Ved transaktionen kan der blive tale om en skattebesparelse på 12-18 pct. af 100.000 kr.
For at imødegå sådanne transaktioner, foreslås det i ændringsforslaget som nyt stk. 3, at der skal foretages en rentekorrektion.
Når overførslerne opgøres som nettoværdier, skal rentekorrektionen beregnes af det beløb, der hæves og sættes ind igen.
I tilfældet ovenfor beregnes rentekorrektion af 1 mill. kr.
Korrektionen beregnes således af det højeste beløb, der kan have været hævet 1. januar og indskudt igen den 31. december.
Korrektionen medfører, at ejeren stilles, som om der var optaget et privat lån.
Det bemærkes, at korrektionen foretages for et helt år, uanset hvornår hævninger og indskud faktisk finder sted.
Efter lovforslaget kan ejeren ikke yde lån til virksomheden.
Var dette muligt, kunne man omgå hæverækkefølgen i § 5, ved at egentlige indskud blev ydet som lån.
Da adgangen til at opgøre overførslerne som nettobeløb giver mulighed for at yde lån til virksomheden inden for et indkomstår, skal der også ske rentekorrektion efter bestemmelsen i stk. 3 i de tilfælde, hvor der indskydes et beløb, som hæves igen inden udgangen af året.
Skattepligtige, der opgør overførsler og indskud i indkomståret brutto i stedet for netto, kan som nævnt ovenfor opnå tilsvarende fordele ved at optage »private lån« i virksomheden.
Er der  

 f.eks.
ikke overskud i indkomståret, vil den skattepligtige kunne overføre beløb fra virksomheden uden beskatning.
Indskydes et tilsvarende beløb inden indkomstårets udgang, foretages ikke rentekorrektion efter § 11. Stk. 2 i ændringsforslaget medfører som nævnt, at der foretages rentekorrektion også i disse tilfælde.
Til nr. 14 Lovforslagets bestemmelse om, at modregning af underskud i opsparet overskud alene kan medføre, at tilbagebetaling af virksomhedsskat sker gennem modregning i årets slutskat og ikke som udbetaling af et kontant beløb, er gjort generel i ændringsforslaget til § 10, stk. 3. Ændringsforslaget til § 13, stk. 1, er en konsekvens heraf.
Til nr. 15 og 25 Ændringen er redaktionel, idet bestemmelsen i § 23 i stedet foreslås optaget som stk. 5 i § 13.
Til nr. 16 Når den skattepligtige driver flere virksomheder, kan kapitalafkastet i den enkelte virksomhed efter lovforslagets § 14, stk. 2, hverken overstige nettooverskuddet i virksomhederne eller det kapitalafkast, der kan beregnes af virksomhedernes samlede afkastgrundlag.
I visse tilfælde vil der efter forslaget være mulighed for, at summen af de enkelte virksomheders kapitalafkast vil kunne overstige det kapitalafkast, der kan beregnes af virksomhedernes samlede afkastgrundlag. Ændringsforslaget sikrer, at dette ikke kan ske.
Hvis der skal ske en begrænsning af kapitalafkastet, afgør den skattepligtige selv, i hvilken virksomhed denne begrænsning skal ske.
Til nr. 17 I lovforslagets § 15, stk. 1, er anført, at opsparet overskud ved ophør af anvendelse af virksomhedsordningen skal medregnes i den skattepligtiges personlige indkomst i det indkomstår, der følger efter indkomståret, hvor den pågældende senest har anvendt reglerne i virksomhedsskatteloven.
I relation til denne bestemmelse opstår der et problem, når skattepligten ophører i samme år, som den pågældende ophører med at anvende virksomhedsordningen.
Dette skyldes, at der ikke er hjemmel til at foretage beskatning efter skattepligtens ophør.
 Virksomhedsskatten på 50 pct. bliver herved endelig.
Har Danmark indgået en dobbeltbeskatningsaftale med en fremmed stat, kan der ligeledes opstå risiko for, at Danmark mister beskatningsretten, når den erhvervsdrivende, som anvender virksomhedsordningen er fuldt skattepligtig her til landet, men samtidig efter dobbeltbeskatningsaftalen har skattemæssigt hjemsted i den fremmede stat.
Dette kan for eksempel være tilfældet, når den skattepligtige har taget bopæl i den fremmede stat sammen med sin familie og har bortforpagtet sin virksomhed i Danmark, samtidig med at bopælen og dermed den fulde skattepligt her til landet opretholdes.
Ved ophør af virksomheden kan den situation opstå, at beskatningsretten ifølge dobbeltbeskatningsaftalen til det opsparede overskud alene tilkommer den fremmede stat som hjemstedsstat, hvis beskatningen af det opsparede overskud først gennemføres året efter virksomhedsophøret.
Ændringsforslaget tilsigter, at beskatningsretten til det opsparede overskud i disse situationer bevares her til landet.
For overhovedet at kunne anvende virksomhedsordningen skal der bestå enten fuld eller begrænset skattepligt til Danmark, jfr. § 1 i forslaget til virksomhedsskatteloven.
Det bestemmes derfor indledningsvis i ændringsforslaget, at såfremt den fulde skattepligt eller den begrænsede skattepligt vedrørende virksomhedsdriften ophører, skal opsparede overskud medregnes i virksomhedsejerens personlige indkomst i det samme år, som virksomhedsophøret finder sted.
Herved fastholdes beskatningsretten her til landet.
Det er uden betydning, om den pågældende fortsat personligt er begrænset skattepligtig her til landet af for eksempel lønindtægter.
I ændringsforslaget er det herefter anført, at en beskatning på samme tidspunkt som ved ophør af skattepligt skal finde sted, når der består fuld skattepligt her til landet samtidig med, at den pågældende overgår til at have skattemæssigt hjemsted i en fremmed stat.
Denne situation kan alene opstå med hensyn til stater, som Danmark har indgået en dobbeltbeskatningsaftale med, og fordi der ikke er nogen pligt til at »framelde« sig den fulde skattepligt ved udrejse fra Danmark.
Det er alene i relation til loven om virksomhedsordningen, at den fulde skattepligt anses for bortfaldet, når der opnås skattemæssigt hjemsted i udlandet.
Der indtræder således ikke begrænset skattepligt efter kildeskattelovens § 2, stk. 1, (f.eks.
på grund af et fast driftssted) i denne situation.
For at der kan blive tale om begrænset skattepligt, skal den fulde skattepligt efter kildeskattelovens § 1 bringes til ophør.
Ønsker den skattepligtige at fortsætte under virksomhedsordningen efter udrejsen til den fremmede stat, må den pågældende derfor godtgøre at være underlagt indkomstbeskatning til den fremmede stat, jfr. kildeskattelovens § 1, nr. 2. Dette sker typisk ved, at der fremsendes en såkaldt »F-54-erklæring«, hvorved  

 skattepligten til Danmark sædvanligvis ophører.
Det sker i hvert fald, når der er tale om en stat, som Danmark har indgået en dobbeltbeskatningsaftale med.
Samtidig kræves det imidlertid, at der opretholdes et fast driftssted her i landet, for at den pågældende kan fortsætte under ordningen, dvs. at der er tale om en begrænset skattepligt her til landet.
Til nr. 18 Når man afstår en ideel andel af sin virksomhed, skal man til den personlige indkomst medregne en hertil svarende andel af indestående på konto for opsparet overskud. Ændringsforslaget sikrer, at man kan overføre beløb fra opsparingskontoen uden for den normale hæverækkefølge i § 5. Man kan således opspare et eventuelt overskud i virksomheden, selv om man i samme indkomstår beskattes af opsparet overskud som følge af den delvise afståelse.
Det samme gælder, hvis den skattepligtige har flere virksomheder og afstår en ideel andel af en af virksomhederne.
Til nr. 19 Ændringen er redaktionel.
Til nr. 20 Ved ændringsforslaget præciseres, at den ægtefælle, der hensidder i uskiftet bo, også overtager indestående på indskudskonto i virksomheden.
Til nr. 21 Bestemmelsen om, at dødsboer ikke betaler virksomhedsskat og ikke kan lade virksomhedens indkomst indestå som opsparet overskud udgår.
Det fremgår allerede af forslagets § 1, at alene personer kan anvende lovforslagets regler på indkomst fra virksomheden.
Det beløb, der fandtes på opsparingskontoen ved dødsfaldet, beskattes efter reglerne i lovforslagets §§ 19 og 20, enten hos udlægsmodtageren (§ 19) eller i boet (§ 20).
Til nr. 22 Ændringen er af redaktionel karakter.
Det præciseres, at en person (i modsætning til en fond m.v.), der får udlagt virksomheden fra et dødsbo, der ikke er fritaget for beskatning efter kildeskattelovens § 16, kan overtage indestående på kontoen for opsparet overskud.
Der kan også være tale om, at udlægsmodtageren kun overtager en del af indeståendet på kontoen.
Endvidere kan flere udlægsmodtagere overtage hver sin del af indeståendet.
Udlægsmodtagere, der anvender virksomhedsordningen på den virksomhed, de har arvet, skal opgøre deres indskudskonto efter lovforslagets almindelige regler.
De skal således stilles på samme måde, som hvis de i øvrigt gik over til at anvende virksomhedsordningen.
En efterlevende ægtefælle, som overtager virksomheden, kan dog overtage indskudskontoen, som den var ved dødsfaldet.
Til nr. 23 Ændringen er redaktionel.
Det præciseres, at boet skal beskattes med 25 pct. af opsparingsordningen på dødsdagen med fradrag af beløb, der er overtaget af udlægsmodtageren, og med fradrag af 65.000 kr.
Til nr. 24 Ændringen er redaktionel.
Af lovforslagets §§ 19-20 fremgår, at det opsparede overskud ud over bundfradraget på 65.000 kr. enten beskattes hos udlægsmodtageren (§ 19) eller i boet (§ 20). Der er derfor ikke behov for bestemmelsen.
Hagen Hagensen (KF) nfmd.
Collet (KF) Houe (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Arne Bjerregaard (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Aase Olesen (RV) Partierne VS og FD havde ikke medlemmer i udvalget.
Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i en række møder.
Udvalget har stillet spørgsmål til ministeren for skatter og afgifter, som denne har besvaret skriftligt og i samråd.
Et af udvalgets spørgsmål og ministeren for skatter og afgifters svar herpå er optrykt som bilag til betænkningen.
Udvalget har modtaget skriftlig og mundtlig henvendelse fra De danske Landboforeninger.
Ministeren for skatter og afgifters kommentar hertil er optrykt som bilag til betænkningen.
Der er af ministeren for skatter og afgifter stillet ændringsforslag, hvorom henvises til de ledsagende bemærkninger.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af ministeren for skatter og afgifter stillede ændringsforslag.
Et mindretal (socialistisk folkepartis medlemmer af udvalget) indstiller lovforslaget til forkastelse.
Socialistisk folkeparti mener fortsat, at behandlingen af denne yderst komplicerede lovgivning har været skandaløst lemfældig, og SF føler sig på ingen måde sikre på, at blot tilnærmelsesvis alle huller er lukket.
Således viser ministerens svar på spørgsmål nr.
100, at der fortsat kan spekuleres i anpartsfiduser.
Vi mener herudover, at en række huller, som er blevet lukket, er blevet det på en sådan måde, at loven er blevet unødig kompliceret.
Endelig har SF en række politiske indvendinger imod loven, som efter vor opfattelse vil betyde, at ingen virksomhedsejer nogen sinde kommer til at betale mere end 56 pct. i skat på grund af kapitalafkastberegningen, ligesom loven muliggør fuld fradragsværdi for renter af decideret privat gæld.
Et andet mindretal (fremskridtspartiets medlem af udvalget) indstiller lovforslaget til vedtagelse med de af ministeren for skatter og afgifter under nr. 1 og 5 stillede ændringsforslag.
Begrundelsen herfor er først og fremmest, at ordningen er frivillig, således at ingen bliver tvunget ind i denne skatteordning.
Det er utvivlsomt, at nogle, som vælger virksomhedsskatteordningen, herved vil opnå betydelige økonomiske fordele, især ved at få likvide penge til rådighed igennem en periode, hvor de kan opbygge deres økonomi til bedre styrke.
På den anden side er fremskridtspartiet selvfølgelig opmærksom på, at skatten vil indebære enormt meget bureaukrati, og at mange svage sjæle vil blive lokket ud i ulykke ved, at de ikke kan beherske det indviklede instrument, som virksomhedsskattebogføringen vil forlange.
Når der imidlertid skal ske en afvejning af disse modstående forhold, mener fremskridtspartiet altså alt i alt, at der er noget mere, der kan tale for at stemme ja til lovforslaget end at stemme imod det.
Ændringsforslag Af ministeren for skatter og afgifter, tiltrådt af et flertal (udvalget med undtagelse af SF):
Til § 1 1) I stk. 1, 2. pkt., ændres »lov om indkomstskat og formueskat for personer m.v. (personskatteloven).« til:  

 »personskatteloven.« Af ministeren for skatter og afgifter, tiltrådt af et flertal (udvalget med undtagelse af SF og FP):
 2) Stk. 3, 2. pkt., udgår, og i stedet indsættes:
»Dog indgår i virksomheden den erhvervsmæssige del af en ejendom, hvor der foretages en fordeling af ejendomsværdien på den del, der tjener til bolig for den skattepligtige, og på den øvrige ejendom.
Anskaffelsessummen for ombygning, forbedringer m.v. af den erhvervsmæssige del af sådanne ejendomme indgår ligeledes i virksomheden.
Biler og vindmøller, der benyttes både erhvervsmæssigt og privat, kan indgå i virksomheden.« 3. pkt. bliver herefter 5. pkt.
Til § 11 3) I stk. 3, 2. pkt., ændres »Overstiger indskuddet overførslen«  

 til:
 »Overstiger eller svarer indskuddet til overførslen«.
 4) Stk. 4, 1. pkt., affattes således:
»Beløb, der er opgjort efter stk. 1-3, anses for overført fra virksomheden til den skattepligtige efter overførsel af årets kapitalafkast, jfr. § 5, stk. 1, nr. 3, litra a.« Af ministeren for skatter og afgifter, tiltrådt af et flertal (udvalget med undtagelse af SF):
Til § 12 5) I 1. pkt. ændres »§ 37 A« til: »§ 25 A, stk. 3-5«.
BEMÆRKNINGER Til nr. 1 Ændringen er redaktionel.
Til nr. 2 Ved ændringen præciseres, at når der foretages en vurderingsfordeling af fast ejendom, der anvendes til både erhvervsmæssige og private formål, så skal den erhvervsmæssigt anvendte del af ejendommen indgå i virksomheden.
Efter vurderingslovens § 33, stk. 4, foretages en særskilt vurdering af stuehuse i bl.a. landbrugsejendomme.
Efter § 33, stk. 5, foretages endvidere en vurderingsfordeling for ejendomme, som indeholder en eller to selvstændige lejligheder, og som både tjener til bolig for ejeren og benyttes erhvervsmæssigt i væsentligt omfang.
Ejendommen anses for erhvervsmæssigt anvendt i væsentligt omfang, når den erhvervsmæssige anvendelse udgør mindst 25 pct.
En- og tofamilieshuse, der anvendes såvel privat som erhvervsmæssigt, kan således ikke indgå i virksomheden, når den erhvervsmæssige anvendelse er under 25 pct.
Endvidere vil sommerhuse, der udlejes i perioder, men i øvrigt anvendes privat, ikke kunne indgå i virksomheden.
En udlejningsejendom med 3 lejligheder eller mere indgår fuldt ud i virksomheden, selv om den skattepligtige bebor en af lejlighederne og der derfor fastsættes en skønsmæssig lejeværdi, som den skattepligtige skal medregne ved sin indkomstopgørelse.
Det er endvidere præciseret, at anskaffelsessummen for ombygning, forbedringer m.v. indgår i virksomhedens regnskab i det omfang, beløbet er anvendt til forbedringer m.v. af den erhvervsmæssige del af bygningen.
Til nr. 3 Ved ændringen præciseres, at der også skal foretages rentekorrektion, når overførsel og indskud er lige store.
Til nr. 4 Ved ændringen præciseres det, at rentekorrektionsbeløb med virkning for det pågældende indkomstår skal overføres efter årets beregnede kapitalafkast.
Rentekorrektionsbeløb kan således hverken udgøre overskudsbeløb fra det forudgående indkomstår, der i regnskabet er afsat til senere hævning, eller kapitalafkast for det pågældende indkomstår.
Bestemmelsen sikrer, at personskattelovens overgangsregler for positiv kapitalindkomst ikke kan omgås ved hjælp af reglerne for rentekorrektion.
Til nr. 5 Ved forslag til lov om ændring af ligningsloven og kildeskatteloven (L 181), fremsat den 12. februar 1986, flyttes bestemmelsen om en medarbejdende ægtefælle fra § 37 A til § 25 A i kildeskatteloven.
 Det er derfor nødvendigt at ændre henvisningen i lovforslaget.
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Arne Bjerregaard (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Aase Olesen (RV) Partierne VS og FD havde ikke medlemmer i udvalget.
Bilag 1 Ministeren for skatter og afgifters kommentar til henvendelse fra De danske Landboforeninger Landboforeningerne har i en henvendelse af 7. marts 1986 til skatte- og afgiftsudvalget fremsat en række kommentarer til virksomhedsskatteforslaget (L 107), personskatteforslaget (L 106) samt fondsbeskatningsforslaget (L 108).
ad virksomhedsskatteforslaget (L 107) Vedrørende § 11, stk. 2-4 Det kritiseres, at selv om det i ændringsforslaget er præciseret, at overførsel kan opgøres som nettobeløb, medfører de øvrige bestemmelser, at man alligevel skal opgøre bruttohævning og bruttoindskud, idet det mindste af beløbene betragtes som et privat lån i virksomheden.
Dette gælder også, hvis der i begyndelsen af året indskydes et beløb, som igen hæves ved årets slutning.
Det vil derfor være nødvendigt, at der sker en fuldstændig adskillelse mellem virksomhedens økonomi og den private økonomi.
 Kommentar:
Det bestrides ikke i henvendelsen, at der kan være et behov for at modvirke, at den skattepligtige optager private lån i virksomheden og indbetaler disse ved slutningen af året.
Der peges ikke i henvendelsen på alternativer til den foreslåede løsning.
Sådanne løsninger ville antagelig komplicere rentekorrektionsreglerne yderligere.
Det ville formentlig blive nødvendigt at tidsfæste de enkelte indskud og overførsler, således at der kun skete rentekorrektion, hvis hævning skete før indskud.
Det skal yderligere bemærkes, at det af virksomhedsordningen følger, at der skal føres et selvstændigt regnskab for virksomheden.
Det må heraf følge, at det også må være muligt at opgøre bruttohævninger og bruttoindskud.
Vedrørende § 1 Det kritiseres, at det ikke klart fremgår, hvad der skal forstås ved et andelsbevis.
 Kommentar:
Efter lovforslaget er det den samme kreds af værdipapirer, der omfattes af reglen, som er omfattet af reglerne i aktieavancebeskatningsloven.
Der er således ikke tale om en ny afgrænsning.
Vedrørende bogføringskravet Selv om det er oplyst, at regnskabet kun vil blive tilsidesat, hvis det ikke er muligt at adskille den skattepligtiges private økonomi fra virksomhedens, er man stadig ikke ganske beroliget.
Det skyldes bl.a. kravene i de nye regler om rentekorrektion.
 Kommentar:
Det må formentlig fastholdes, at det må være et minimumskrav til bogføringen, at det er muligt at adskille den private økonomi og virksomhedens økonomi.
Eventuelt kan en sådan opdeling foretages på grundlag af et skøn.
Vedrørende blandede driftsmidler Det ønskes klarlagt, om en landbrugsejendom i sin helhed skal henføres til privatdelen som et blandet aktiv, eller om den skal opdeles på stuehus, der henføres til privatdelen, og resten af ejendommen, der henføres til virksomheden.
 Kommentar:
Der skal ske en opdeling som nævnt.
Dette vil blive præciseret ved et ændringsforslag til 3. behandling.
Vedrørende prioriteringsreglen Man mener fortsat, at prioriteringsreglen bør ophæves.
 Kommentar:
Det følger af skattereformaftalen, at der skal ske en prioritering som indeholdt i lovforslaget.
Der kan i øvrigt henvises til besvarelsen af spørgsmål 95 og 99 b.
Vedrørende renteperiodisering Man spørger om, hvorledes renteperiodisering i virksomheden skal tilpasses beskatning af renter i privatområdet.
 Kommentar:
Der henvises til besvarelsen af spørgsmål 96 og til kommentaren til henvendelsen af 6. marts 1986 fra Advokatrådet (L 106 - bilag 82).
Vedrørende ophør Reglerne herom vil give fortolkningsproblemer, f.eks. i tilfælde hvor der ikke er driftsmidler i virksomheden eller der ikke sker salg af disse.
 Kommentar:
Det må bero på en konkret vurdering, om der foreligger ophør af virksomheden.
Selv om der f.eks. sker salg af virksomhedens ejendom kan det tænkes, at virksomhedens aktiviteter fortsætter fra lejede lokaler, således at den ikke kan anses for ophørt.
ad personskatteforslaget (L 106) Landboforeningerne henstiller, at der sker en yderligere forhøjelse af personfradraget for unge under 18 år.
 Kommentar:
Ved 2. behandling af lovforslaget er stillet ændringsforslag, hvorefter personfradraget for unge under 18 år er forhøjet fra 13.800 kr. til 17.000 kr.
Denne forhøjelse er sket efter aftale mellem parterne i skattereformforliget.
ad fondsbeskatningsforslaget (L 108) De Danske Landboforeninger henstiller, at kravet om, at bundfradraget for fonde og foreninger skal foretages inden fradragene for uddelinger m.v., opgives.
Desuden rejses der tvivl om, hvorvidt det er muligt at sondre mellem uddelinger og driftsomkostninger.
 Kommentar:
Kravet om, at bundfradraget skal foretages inden fradragene for uddelinger og hensættelser, skal ses i sammenhæng med, at et underskud fremkommet ved uddelinger eller hensættelser ikke kan fremføres til senere indkomstår.
På tilsvarende måde kan underskud fremkommet som følge af bundfradraget heller ikke fremføres.
For så vidt angår spørgsmålet om driftsomkostninger bemærkes, at afgrænsningen over for uddelinger ikke alene har betydning i relation til bundfradraget, men tillige i relation til konsolideringshensættelse og som nævnt i relation til underskudsfremførsel.
Desuden vil hele spørgsmålet om fradragsretten for en omkostning kunne afhænge af, om der er tale om en driftsomkostning eller en uddeling.
Dette er tilfældet, hvis modtager ikke er skattepligtig.
Af besvarelsen af spørgsmål 21-23 (L 108 - bilag 10) fremgår i øvrigt, at der indrømmes foreningen et temmelig frit skøn ved opgørelsen af, om en udgift skal anses for en uddeling eller en driftsomkostning.
Det er næppe muligt nærmere at redegøre for sondringen, eftersom der er tale om en konkret afgørelse i de enkelte tilfælde.
Bilag 2 Et af udvalgets spørgsmål til ministeren for skatter og afgifter og dennes svar herpå Spørgsmål 100:
Ad svaret på samrådsspørgsmål B - bilag 54 Svaret bedes uddybet med regneeksempler, som lovet under samrådet.
I eksemplerne bedes det forudsat, at den personlige indkomst efter fradrag for underskud overstiger 200.000 kr., og at der ikke foreligger positiv kapitalindkomst.
 Svar:
I vedlagte eksempler A og B er det forsøgt at konstruere et arrangement efter de i spørgsmålet angivne retningslinjer.
Der er tale om en højtlønnet person uden positiv kapitalindkomst, som ejer en del af en virksomhed (kommanditist).
Andelen består af afskrivningsberettigede driftsmidler for 100.000 kr.
Den er finansieret dels ved et kontant indskud på 10.000 kr., dels ved et 14-årigt annuitetslån på 90.000 kr. til 10 pct. rente p.a.
 Andelen giver et overskud før afskrivning og renter på 10.000 kr. pr.
år.
Overskuddet forudsættes at vokse med 5 pct. p.a., ligesom afskrivningsgrundlaget pristalsreguleres med 5 pct. p.a.
Efter 14 år sælges aktiverne til de nedskrevne værdier og virksomheden ophører.
Eksempel A viser forløbet efter gældende regler for en person med en marginalskattesats på 68 pct.
I eksempel B vises forløbet, hvis personen anvender virksomhedsordningen.
Der regnes med, at underskud kan modregnes i personlig indkomst med en skatteværdi på 68 pct., da personen forudsættes ikke at have positiv kapitalindkomst.
Overskuddene (i år 7 til 14) opspares i virksomheden, indtil virksomheden ophører i år 15. I dette år beskattes det opsparede overskud endeligt som personlig indkomst (dvs. med 68 pct.) og den tidligere betalte virksomhedsskat på 50 pct. modregnes i slutskatten.
Nettoresultatet for ejeren fremgår i hvert af eksemplerne af søjlen »Nettobetaling til/fra ejer«:
Nettobetaling til (+)/fra (¬) ejer A) Gældende regler B) Virksomhedsordning Ved beregningen af arrangementernes nutidsværdi er anvendt en diskonteringsrentefod på 3,2 pct. p.a. under gældende regler og på 5 pct. p.a. under virksomhedsordningen.
Der er således i begge tilfælde tale om, at diskonteringen sker med efter-skat-renten ved et renteniveau på 10 pct. p.a.
Se det trykte materiale BILAG 1 Nogle af udvalgets spørgsmål til ministeren for skatter og afgifter og dennes svar herpå:
 Spørgsmål 1:
Ad §§ 4 og 5 Udvalget udbeder sig en nøjere definition - ved eksempler - af begreberne »forudgående indkomstår«, »pågældende år«  

 og »inden fristen for indgivelse af selvangivelse«.
 Svar:
Ved overførsel efter forslagets § 5 af penge og andre værdier fra virksomheden til den skattepligtige i år 2 (pågældende år) anses kapitalafkast og resterende overskud fra år 1 (forudgående indkomstår) for overført før et eventuelt overskud fra år 2.
Overførsel af beløb kan enten ske ved, at der rent faktisk hæves af virksomhedens kassebeholdning, eller ved, at der i regnskabet hensættes et beløb til hævning.
Kaitalafkast og resterende overskud fra år 1 skal dog være overført til den skattepligtige inden fristen for indgivelse af selvangivelse for år 1, dvs. inden den faktiske frist for indgivelse af selvangivelse.
Er der således givet henstand, vil selvangivelsen være indgivet rettidigt, hvis den er ligningsmyndighederne i hænde inden udløbet af henstandsfristen.
Det følgende eksempel illustrerer, i hvilken rækkefølge et beløb på f.eks. 350.000 kr. anses for hævet i virksomheden i år 2 og overført til den skattepligtige:
 Spørgsmål 2:
Er det ikke reelt således, at personligt ejede virksomheder  

 »tvinges« over i virksomhedsordningen? Hvad er f.eks. skatten i følgende eksempel:
henholdsvis inden for og uden for virksomhedsordningen? Svar:
Det antages, at virksomhedens kapitalafkastgrundlag er 0 eller negativt, så der ikke bliver et beregnet kapitalafkast.
Det antages endvidere, at hele årets overskud overføres fra virksomheden til ejeren.
Endelig antages det, at ejeren er ugift og ikke har fradrag ud over dem, der knytter sig til virksomheden.
Skatten uden for henholdsvis inden for virksomhedsordningen beregnes således:
A) Uden for virksomhedsordningen B) Inden for virksomhedsordningen Benyttes virksomhedsordningen, nedsættes skatten således med 126.000 kr.
Forskellen svarer til 18 pct. af 700.000 kr.
Virksomhedsordningen sikrer med andre ord, at renteudgifter får fuld skatteværdi - 68 pct. - idet de nedsætter den personlige indkomst, hvorved såvel 12 pct.s-skatten som 6 pct.s-skatten bliver mindre.
Eksemplet viser tydeligt behovet for en ordning som lovforslagets, der sikrer, at fradraget for erhvervsmæssige renteudgifter får fuld skatteværdi.
De skattemæssige konsekvenser af ikke at benytte virksomhedsordningen medfører givetvis, at langt de fleste vil vælge at benytte virksomhedsordningen.
 Spørgsmål 3:
Hvorledes vil virksomhedsordningen virke for henholdsvis nyetablerede og veletablerede virksomheder, set i relation til a.
Fast ejendom, købspris kontra offentlig vurdering b.
Driftsmidler, købesum kontra skattemæssig værdi efter anvendelse af f.eks.
etableringskonto? Svar:
Ved opgørelsen efter forslagets § 8 af virksomhedens afkastgrundlag indgår fast ejendom til den kontante anskaffelsessum og driftsmidler til den skattemæssigt nedskrevne saldoværdi.
Er den faste ejendom anskaffet før 1. januar 1987, kan man dog vælge at benytte værdien ved 18. almindelige vurdering.
Hensigten med kapitalafkastberegningen er, at afkast af investering i reale aktiver skal beskattes ligesom afkast af investering i obligationer o.lign.
Uden beregning af et kapitalafkast ville skattesystemet begunstige »passive« investeringer i obligationer o.lign.
Da en del af afkastet af f.eks. fast ejendom består i skattefri værdistigninger, skal der tages hensyn hertil ved kapitalafkastberegningen.
Dette sker efter forslaget ved, at værdien af den faste ejendom fastholdes på anskaffelsessummen, således at der altid beregnes kapitalafkast med den aktuelle markedsrente på grundlag af det oprindeligt investerede beløb.
Dette gælder, hvad enten der er tale om en nyetableret eller en veletableret virksomhed.
Alternativt kunne man have valgt at opgøre kapitalafkastet på grundlag af den aktuelle ejendomsværdi og en real rentesats.
Denne mere komplicerede metode ville ved den lavere reale rentesats også tage hensyn til, at en del af afkastet af fast ejendom er skattefrit.
Sammenlignes forslagets metode og den anden metode, ses det, at den tidsmæssige fordeling af det beregnede kapitalafkast er forskellig.
I de første år efter ejendommens anskaffelse vil kapitalafkastet beregnet efter lovforslagets metode være størst, mens det efter nogen tid vil være mindre end det kapitalafkast, der kan beregnes efter den alternative metode.
Forskellen i tidsprofil for kapitalafkastet mellem de to metoder medfører, at lovforslagets metode typisk er mest fordelagtig for virksomheder med nyerhvervede ejendomme, når overskud og kapitalafkastgrundlag i øvrigt giver mulighed for beregning af kapitalafkast og udnyttelse af den skattemæssige fordel, der kan være herved.
Alternativet ville især være til fordel for virksomheder, hvor den offentlige vurdering af en fast ejendom ligger noget over anskaffelsessummen.
Det afgørende ved denne sammenligning er altså ikke, om virksomheden er nyetableret eller veletableret, men alene forskellen mellem anskaffelsessum og den aktuelle offentlige vurdering.
Da ejendomme anskaffet før 1. januar 1987 kan indgå til værdien ved 18. almindelige vurdering, dvs. kontantvurderingen pr. 1. januar 1986, beregnes kapitalafkastet i de nærmeste år på et ret ensartet værdigrundlag uanset anskaffelsessum og -tidspunkt.
Driftsmidler indgår som nævnt i afkastgrundlaget med den afskrivningsberettigede saldoværdi.
Dette gælder, uanset om saldoværdien er fremkommet som anskaffelsessummen reduceret med afskrivninger, etableringskonto- eller investeringsfondsmidler.
Når afskrivninger m.v. skal fragå i anskaffelsessummen, skyldes det, at afskrivning er et udtryk for, at de afskrevne beløb ikke længere er investeret i aktivet.
De kan derfor ikke danne grundlag for beregning af kapitalafkast.
Den skattebesparelse, der følger af afskrivningerne, vil forøge virksomhedens egenkapital og dermed indgå i kapitalafkastgrundlaget.
Nyetablerede og veletablerede virksomheder behandles også i denne henseende helt ens.
 Spørgsmål 4:
 I relation til § 3, stk. 6.
Hvorledes skal den skattepligtige dokumentere, at gældsposter (kassekredit) vedrører virksomheden? Svar:
Der henvises til svaret på spørgsmål 10 vedrørende sondringen mellem erhvervsmæssig og privat gæld.
Kun i den situation, hvor indskudskontoen i startsituationen er negativ, skal den skattepligtige for at undgå rentekorrektion efter § 11 dokumentere, at den medregnede gæld er erhvervsmæssig.
Den skattepligtige vil f.eks. kunne henvise til, at årsagen til den negative indskudskonto er, at den formueskattepligtige værdi af aktiverne er lavere end anskaffelsessummen eller handelværdien.
En negativ indskudskonto kan også skyldes, at virksomheden i nogle år har haft driftsunderskud, der er blevet finansieret ved optagelse af lån.
 Dokumentation af, hvad et låneprovenu er anvendt til, f.eks.
anskaffelse af maskiner, inventar o.lign., vil normalt være mulig ved nyetablerede gældsposter.
Ved ældre gældsposter, f.eks. ældre end 5 år, vil en sådan dokumentation være vanskelig.
Den skattepligtige vil kunne sandsynliggøre, at lånoptagelse er sket for at dække virksomhedens finansieringsbehov, ved oplysning om skattepligtig indkomst og privatforbrug.
 Spørgsmål 7:
Hvor skal kursregulering af prioritetsgæld bogføres? Svar:
Kursreguleringen af prioritetsgæld skal i lighed med øvrige kapitalbevægelser, der er den skattepligtige indkomst uvedkommende, bogføres på virksomhedens kapitalkonto.
Kursreguleringen påvirker således ikke konto for indskud og konto for opsparet overskud.
Kapitalafkastgrundlaget påvirkes derimod af kursreguleringen, idet virksomhedens gæld ved opgørelsen fragår med den formueskattepligtige værdi.
 Spørgsmål 6:
 I relation til indskudskonto.
Skal gæld vedrørende »blandede« bygninger og driftsmidler deles  

 i samme forhold som aktiver? Spørgsmål 43:
Er det rigtigt forstået, at bestemmelsen i § 8, stk. 5, ikke forhindrer, at en andel af de pågældende ejendomme indgår på indskudskontoen, og at en andel af gælden optages i virksomhedsregnskabet? Svar:
Efter forslagets § 3, stk. 5, indgår aktiver, der benyttes til både erhvervsmæssige og private formål, i opgørelsen af indskudskontoen med en andel af værdien, der svarer til den erhvervsmæssige benyttelse i det første indkomstår, hvor virksomhedsordningen anvendes.
Ved opgørelsen af indskudskontoen i startsituationen kan den skattepligtige godt medregne hele gælden vedrørende blandede aktiver.
Hvis indskudskontoen herved bliver negativ, skal der foretages en rentekorrektion efter § 11, medmindre den skattepligtige kan dokumentere, at den medregnede gæld er erhvervsmæssig.
Denne rente (afkastsatsen) svarer nogenlunde til den rente, som den skattepligtige skulle betale, hvis lånet var optaget privat.
Herefter vil den skattepligtige normalt ikke have fordel af fradrag for renter af privat gæld i virksomheden.
Den skattepligtige kan dog i stedet for rentekorrektionen vælge at holde den private gæld uden for virksomheden.
Hvis indskudskontoen derimod bliver positiv i startsituationen, skal der ikke foretages nogen ligningsmæssig kontrol af, om gælden er erhvervsmæssig eller privat.
Dette skyldes, at grundlaget for beregningen af kapitalafkastet bliver nedsat med det beløb, gælden forøges med.
Herved nedsættes det beregnede kapitalafkast med et beløb, der nogenlunde svarer til renteudgiften på den ekstra gæld.
Der henvises i øvrigt til svaret på spørgsmål 10 vedrørende sondringen mellem erhvervsmæssig og privat gæld.
 Spørgsmål 8:
En skatteyder, der er omfattet af virksomhedsordningen, stifter gæld med sikkerhed i en værdistigning på en fast ejendom, der er bogført på indskudskontoen.
For hver af de fire nedennævnte situationer ønskes en beskrivelse af de bogholderimæssige posteringer på a) indskudskonto b) konto for opsparet overskud og c) konto for afkastgrundlag:
1. Gælden betragtes som erhvervsgæld og anvendes til anskaffelse af privat aktiv.
2. Gælden betragtes som erhvervsgæld og anvendes til anskaffelse af erhvervsaktiv.
3. Gælden betragtes som privat gæld og anvendes til anskaffelse af privat aktiv.
4. Gælden betragtes som privat gæld og anvendes til anskaffelse af et erhvervsaktiv, der indskydes i virksomheden.
 Svar:
Det forhold, at en skatteyder, der er omfattet af virksomhedsordningen, optager et lån mod sikkerhed i et aktiv, der er indskudt i virksomheden, indebærer ikke i sig selv, at lånet automatisk henføres til virksomhedsdelen.
Skatteyderen kan som udgangspunkt selv afgøre, om lånet skal henføres til virksomhedsdelen eller til persondelen.
Ad situation 1 Når gælden betragtes som erhvervsgæld og anvendes til anskaffelse af et privat aktiv, svarer dette til, at lånet optages i virksomheden, og at låneprovenuet overføres som udtræk fra virksomheden til den skattepligtige.
I lovforslagets § 5 er det angivet, i hvilken rækkefølge beløb anses for hævet i virksomheden og overført til den skattepligtige.
Rækkefølgen vedrører årets samlede overførsler mellem den skattepligtige og virksomheden.
Virkningen af den enkelte transaktion kan derfor ikke opgøres isoleret.
Er der i et givet år overført et beløb til skatteyderen, skal dette først korrigeres for eventuelle overførsler, som skattemæssigt vedrører det foregående år.
Det således korrigerede overførselsbeløb anses for at blive overført i følgende rækkefølge:
a.
Den del af det overførte beløb, der kan rummes i årets overskud, beskattes hos den skattepligtige som henholdsvis kapitalindkomst og personlig indkomst.
b.
Den del af det herefter resterende overførselsbeløb, der kan rummes i kontoen for opsparet overskud, anses for at være opsparet overskud.
Beløbet skal beskattes som personlig indkomst hos den skattepligtige efter reglerne i § 10, stk. 3.
 Kontoen for opsparet overskud reduceres med det nævnte beløb.
c.
Den del af det herefter resterende overførselsbeløb, der kan rummes i indskudskontoen, anses for at være hævet indestående på indskudskontoen.
Der sker ingen beskatning af denne del af overførslen.
 Indskudskontoen reduceres med det nævnte beløb.
d.
Er der herefter et resterende overførselsbeløb, anses det for at være et »privat lån« i virksomhedsdelen.
Beløbet fragår på indskudskontoen, som herefter bliver negativ.
Dette medfører, at der skal foretages rentekorrektion efter § 11.
Afkastgrundlaget reduceres i alle tilfælde med det overførte beløb, da overførslen reducerer kassebeholdningen eller beholdningen af øvrige aktiver.
Nedsættelsen af afkastgrundlaget vil dog først påvirke kapitalafkastet det efterfølgende år, da det er afkastgrundlaget primo året, der danner grundlag for beregningen af kapitalafkastet det pågældende år.
Når der optages et privat lån gennem virksomheden, vil det eventuelt medføre, at der som følge af overførslen sker en beskatning, jfr.
punkt a og b ovenfor.
Endvidere vil afkastgrundlaget blive reduceret med låneprovenuet.
Er afkastgrundlaget herefter positivt, vil kapitalafkastet herved blive reduceret med et beløb, der stort set svarer til virksomhedens renteudgift.
Som vist i svaret på spørgsmål 10, kommer skatteværdien af renteudgifterne på lånet, som optages gennem virksomheden, herved til at svare til skatteværdien af renteudgifterne på lån, som optages uden for virksomheden.
Denne effekt vil dog ikke fremkomme umiddelbart, hvis afkastgrundlaget er negativt før overførslen fra virksomheden til den skattepligtige.
Indebærer lånet, at indskudskontoen bliver negativ, hvilket den i de allerfleste tilfælde vil være, når afkastgrundlaget er negativt, skal der som nævnt ske en rentekorrektion.
Princippet i rentekorrektionen er som vist i svaret på spørgsmål 10, at virksomhedens indkomst forhøjes med et beløb, som svarer til renterne af den negative saldo på indskudskontoen.
Forhøjelsen, der ikke kan være større end virksomhedens nettorenteudgifter, anses for overført fra virksomheden til den skattepligtige.
Samtidig nedsættes den skattepligtiges kapitalindkomst med forhøjelsen.
Ved rentekorrektionen sker der reelt det, at det er virksomhedens overskud renset for private renteudgifter, der beskattes efter reglerne i virksomhedsskattelovens §§ 6-10.
Ad situation 2 Når gælden betragtes som erhvervsgæld og anvendes til anskaffelse af et erhvervsaktiv, påvirker transaktionen ikke indskudskontoen, da der ikke sker overførsler mellem virksomheden og den skattepligtige.
Afkastgrundlaget ændres heller ikke, da transaktionen påvirker aktivsiden og passivsiden med lige store beløb.
Ingen af de nævnte konti vil således blive påvirket af transaktionerne.
Ad situation 3 Når gælden betragtes som privat gæld og anvendes til anskaffelse af privat aktiv, påvirker transaktionerne ikke virksomheden og derved ikke nogen af de nævnte konti.
Ad situation 4 Når gælden betragtes som privat og anvendes til anskaffelsen af et erhvervsaktiv, der skydes ind i virksomheden, betragtes det som et direkte indskud, som forøger indskudskontoen med et beløb svarende til aktivets værdi.
Kapitalafkastgrundlaget vil i forhold til en situation uden indskuddet være forøget med et beløb svarende til aktivets værdi.
Den skattepligtige kan dog almindeligvis modregne indskud i de overførsler, han foretager fra virksomheden.
Dette vil bevirke, at kontoen for opsparet overskud helt eller delvis forøges med aktivets værdi.
Den del af indskuddets værdi, der ikke påvirker kontoen for opsparet overskud, vil vise sig som en forøgelse af indskudskontoen.
Kapitalafkastgrundlaget vil i forhold til en situation uden indskuddet blive forøget med et beløb svarende til aktivets værdi.
 Spørgsmål 10:
Hvorledes forhindrer man, at det fulde fradrag for renteudgifter for de virksomheder, der anvender virksomhedsordningen, ikke misbruges? Svar:
Ved indtræden i virksomhedsordningen kan der opstå et afgrænsningsproblem med hensyn til opdelingen af gæld i en erhvervsmæssig og en privat del.
Efter forslaget sikrer reglerne om indskudskonto og kapitalafkast, at private renteudgifter får samme fradragsværdi, uanset om gælden er medtaget i virksomhedens regnskab eller holdt udenfor.
Hvis indskudskontoen bliver negativ i startsituationen, skal der foretages en ligningsmæssig kontrol af opdelingen mellem erhvervsmæssig og privat gæld.
Kan den skattepligtige ikke dokumentere, at den medregnede gæld er erhvervsmæssig, skal der foretages en rentekorrektion efter § 11. Denne rente (afkastsatsen) svarer nogenlunde til den rente, som den skattepligtige skulle betale, hvis lånet var optaget privat.
Ved rentekorrektionen sikres det, at den skattepligtige ikke får den fulde skatteværdi af private renteudgifter.
Den skattepligtige kan dog i stedet for rentekorrektionen vælge at holde den private gæld uden for virksomhedens regnskab.
I det følgende illustreres, hvorledes rentekorrektionen virker, hvis indskudskontoen er negativ i startsituationen, fordi der er privat gæld i virksomheden.
Ved rentekorrektionen anvendes kapitalafkastprocenten som rentesats.
Den er her forudsat at være 10 pct. p.a.
Det antages, at der er nettorenteudgifter på mere end 20.000 kr. i virksomheden.
 Eksempel:
Hvis gælden på de 200.000 kr. ikke indgår i virksomheden, men i den skattepligtiges privatøkonomi, ville virksomhedsoverskuddet før rentekorrektionen være 120.000 kr., idet virksomheden i så fald ikke har renteudgiften af de 200.000 kr.
Den skattepligtiges personlige indkomst ville være 150.000 kr. og den negative kapitalindkomst 40.000 kr.
Hvis den skattepligtige hæver hele virksomhedsoverskuddet, bliver den pågældende, uanset om gælden placeres i virksomheden eller udenfor, beskattet af en samlet personlig indkomst på 270.000 kr.
 og en negativ kapitalindkomst på 40.000 kr.
Når indskudskontoen er positiv, sker reguleringen mellem erhvervsmæssige og private renteudgifter over kapitalafkastberegningen.
Nedenfor vises, hvorledes det beregnede kapitalafkast afhænger af den gæld, der indskydes i virksomheden.
Ændringen i det beregnede kapitalafkast medfører, at skatteværdien af rentefradraget bliver det samme, uanset om privat gæld medregnes i privatdelen eller i virksomheden, når rente- og kapitalafkastsats som her er ens.
Eksemplet vedrører en person, der har erhvervsmæssige aktiver til en værdi af 1.000.000 kr. og en samlet gæld på 700.000 kr.
Af gælden er 500.000 kr. klart erhvervsmæssig, mens 200.000 kr. i sin tid blev anvendt privat.
 Rentesats og kapitalafkastsats er 10 pct. p.a.
 Eksempel:
A) Privat gæld indgår i virksomheden B) Kun erhvervsmæssig gæld indgår i virksomheden Da kapitalindkomsten og den personlige indkomst bliver den samme, uanset om gælden placeres i virksomheden eller i privatdelen, er den samlede skat også den samme - for en enlig godt 91.000 kr.
Hvis indskudskontoen senere bliver negativ er det et udtryk for, at den skattepligtige har »lånt« i virksomheden, og der foretages derfor rentekorrektion.
Virksomhedsordningen er således, på nær i startsituationen, selvkontrollerende med hensyn til opdelingen mellem erhvervsmæssig og privat gæld, idet kapitalafkastberegningen sammen med en eventuel rentekorrektion indebærer, at kun rente på lån, der er anvendt i virksomheden, får fuld skatteværdi.
 Spørgsmål 13:
Ad § 9 Hvad er årsagen til, at afkastet ikke renteberegnes med et gennemsnit af Nationalbankens diskonto, men at der anvendes et væsentligt højere fondsbørsgennemsnit? Hvor meget vil det afvige fra bankernes højeste indlånsrente? Hvad ville gennemsnitsprocenten have udgjort for 1985, hvis man a) benyttede lovteksten b) benyttede Nationalbankens diskonto c) benyttede bankernes gennemsnitlige højeste indlånsrente på 3 måneders opsigelse (opgjort for de 4 hovedbanker)? Svar:
Baggrunden for at anvende et obligationsrentegennemsnit som kapitalafkastsats er, at det herved opnås, at afkastet af investering i egen virksomhed beskattes på samme måde som afkast af investering i obligationer.
Placering i obligationer eller andre finansielle aktiver med tilsvarende afkast er vel det mest nærliggende alternativ til investering i egen virksomhed.
Det må derfor antages, at (kapital-)afkastet af investering i egen virksomhed mindst svarer til afkastet af den risikofri obligationsplacering.
Det er derfor, obligationsrenten benyttes ved beregningen af kapitalafkastet af midler investeret i egen virksomhed.
Nationalbankens diskonto er ikke udtryk for det afkast, man kunne opnå, såfremt man ikke investerede i egen virksomhed.
Diskontoen er derfor ikke velegnet som kapitalafkastsats. 1) Gennemsnit for samtlige serier på kurslistens sektion 1 og 2, da der ikke foreligger oplysninger alene vedrørende fast forrentede kroneobligationer i åbne serier.
Opgjort for de første 6 måneder af 1985 var obligationsrenten1) opgjort efter lovforslaget 12,81 pct. p.a.
Ved fastsættelsen af kapitalafkastsatsen nedrundes til 12 pct. p.a.
 Nationalbankens diskonto var i samme periode 7 pct. p.a.
 Den gennemsnitlige indlånsrente i pengeinstitutterne var i perioden:
Indlån med 1-12 mdr.s opsigelse 6,7 pct.
Indlån med over 12 mdr.s opsigelse 9,0 pct.
Den højeste indlånsrente - her opgjort som renten på aftaleindlån - i pengeinstitutterne var i denne periode omkring 11,5 pct., altså ca. 0,5 pct.points lavere end kapitalafkastsatsen opgjort efter forslaget.
 Spørgsmål 14:
Ad § 2, stk. 5 Hvilke planer har ministeren for anvendelsen af den anførte bemyndigelse? Svar:
Efter den foreslåede bestemmelse kan ministeren for skatter og afgifter fastsætte nærmere regler om formen for afgivelse af de regnskabsmæssige oplysninger.
Bemyndigelsen er i første række indsat med henblik på at kunne indføre skemapligt ved afgivelse af de regnskabsmæssige oplysninger til brug for selvangivelsen.
 Spørgsmål 20:
Kan man overføre renteudgifter til fuld fradragsværdi i virksomheder under virksomhedsskatteordningen ved at hæve på regnskabsårets første dag til privatforbrug og indsætte beløbet igen på indskudskontoen på regnskabsårets sidste dag? Hvorledes vil den spekulation fungere med en virksomhed med stor egenkapital og en virksomhed med ringe eller ingen egenkapital? Svar:
Efter lovforslaget anses enhver overførsel fra virksomheden til den skattepligtige for sket i hæverækkefølgen efter § 5. Overføres beløb som anført i spørgsmålet, vil det derfor ske i rækkefølgen:
årets overskud, opsparet overskud og indskud.
I det omfang overførslen udgør overskudsbeløb, vil det medføre beskatning som kapitalindkomst eller personlig indkomst.
Efter bemærkningerne til § 5 kan der imidlertid i praksis blive tale om, at overførsler fra virksomheden til den skattepligtige og indskud i virksomheden i visse tilfælde kan opgøres som nettoværdier.
En overførsel af årets overskud vil derfor ikke medføre beskatning, hvis den skattepligtige inden indkomstårets udløb foretager et indskud i virksomheden svarende til det overførte beløb.
Da indskudskonto og afkastgrundlag opgøres henholdsvis i slutningen og i begyndelsen af indkomståret, dvs. på et bestemt tidspunkt, vil overførsler og indskud i årets løb ikke påvirke opgørelsen af disse konti.
Det er uden betydning, om virksomhedens egenkapital er stor eller lille.
Hvis der således intet overskud, herunder opsparet overskud, er i virksomheden, eller hvis overførsler og indskud opgøres som nettoværdier, vil der efter lovforslaget være mulighed for i et vist omfang at »optage private lån« i virksomheden i årets løb.
Renteudgifter på det »private lån« fragår ved opgørelsen af virksomhedens resultat og får derved samme skattemæssige fradragsværdi som erhvervsmæssige renteudgifter.
For at imødegå sådanne dispositioner vil der blive fremsat ændringsforslag, således at der foretages rentekorrektion også i disse tilfælde.
Herved vil det blive sikret, at renteudgifter på lån, der er optaget i virksomheden, men som reelt har været til disposition for den skattepligtige privat, får en skattemæssig fradragsværdi som private renteudgifter.
 Spørgsmål 23:
I hvilket omfang vil ligningsmyndigheden ubetinget kræve § 2 om, at betingelsen for at anvende virksomhedsskattereglerne er, at bogføringslovens krav opfyldes? Svar:
De fleste selvstændige erhvervsvirksomheder er allerede bogføringspligtige i medfør af bogføringsloven.
Det vil derfor alene være et begrænset antal virksomheder, der ikke allerede er bogføringspligtige, som vil anvende virksomhedsordningen.
Bogføringen i disse virksomheder er tilrettelagt efter virksomhedens omfang og art, men normalt således, at hovedkravene til løbende registreringer overholdes.
Praksis er lempelig vedrørende tilsidesættelse af regnskabsgrundlaget som følge af manglende opfyldelse af bogføringslovens krav.
Det er således kun i tilfælde af grovere fejl og mangler, at der sker tilsidesættelse af regnskabsgrundlaget.
Ligningsmyndighederne vil fortsat kunne anvende den nuværende lempelige praksis vedrørende tilsidesættelse af regnskabsgrundlaget, i det omfang regnskabet sikrer, at der regnskabsmæssigt sker en adskillelse af virksomhedens økonomi og den skattepligtiges private økonomi.
Det har meget afgørende konsekvenser for den skattepligtiges økonomi, hvis regnskabet tilsidesættes med den virkning, at virksomhedsordningen ikke kan anvendes.
Tilsidesættelse vil derfor kun ske, når det ikke er muligt at adskille den skattepligtiges private økonomi fra virksomhedens.
 Spørgsmål 27:
Vil personer med flere virksomheder, der ikke har samme regnskabsår, have yderligere manipulationsmuligheder i forhold til andre, såfremt ovennævnte lovforslag vedtages? I bekræftende fald: bør følgen heraf ikke være, at kravet om fælles regnskabsår for alle en skatteyders aktiviteter i praksis strikte overholdes i alle tilfælde? Svar:
Det følger af statsskattelovens § 4, at skatteansættelsen finder sted på grundlag af indkomsten i en tolvmånedersperiode, der som hovedregel er kalenderåret.
Det kan tillades, at en skatteyder anvender et andet indkomstår end kalenderåret.
Uanset hvorledes regnskabsåret ligger i forhold til kalenderåret, må samme indkomstperiode anvendes for alle skatteyderens indtægter, således at flere forskellige indkomstår for samme skatteyder ikke kan godkendes.
At en skatteyder er medstifter af et interessentskab og kontraktligt forpligtet til at anvende et andet regnskabsår end det, den pågældende hidtil personligt har anvendt, er ikke bindende for skattemyndighederne.
Det kan dog i visse tilfælde tillades, at en del af indkomsten opgøres på grundlag af et andet regnskabsår end det, der normalt anvendes, f.eks. ved indtræden i flere interessentskaber med forskellige regnskabsår, eller hvis det drejer sig om en i forhold til den samlede indkomst mindre indtægt.
Det vil i sådanne tilfælde være en betingelse, at der medregnes en forholdsmæssig del af de opgjorte driftsresultater, dels fra det i skatteyders indkomstår afsluttede regnskab, dels fra det efterfølgende regnskabsår.
Der opgøres således et driftsresultat inden for en 12 måneders periode, der svarer til skatteyders indkomstår.
Det kan dog i tilfælde, hvor den tidsmæssige forskydning er lille, accepteres, at interessentskabets regnskabsår er forskudt, uden at der skal ske denne periodisering.
Denne praksis kan overføres på tilfælde, hvor skatteyderen er omfattet af virksomhedsordningen, uden at der vil opstå særlige problemer af denne grund.
 Spørgsmål 31:
Kan det bekræftes, at virksomhedsskatteordningen vil virke fremmende på omsætningen af erhvervsejendomme og udlejningsejendomme, idet det efter en periode vil være attraktivt at få en højere ejendomspris ind i grundlaget for kapitalafkastberegningen, og at der derfor vil være interesse for at foretage handler, der i praksis er byttehandler? Svar:
Det kan nok ikke udelukkes, at det i enkelte tilfælde vil være fordelagtigt at foretage transaktioner som anført i spørgsmålet.
Man skal dog være opmærksom på, at omsætning af sådanne ejendomme ofte udløser betydelige skatter og afgifter.
Der kan være tale om beskatning efter ejendomsavancebeskatningsloven.
Der kan også blive tale om beskatning af genvundne afskrivninger.
Endelig vil der være handelsomkostninger i form af salærer, stempel m.v.
De nævnte skatter og afgifter m.v. kan udgøre betydelige beløb.
Disse omkostninger, der også belaster likviditeten, må sammenholdes med den fordel, der kan opnås ved et højere kapitalafkastgrundlag.
Fordelen kan højst udgøre 18 pct. af det ekstra beregnede kapitalafkast, når ejeren i alt har negativ kapitalindkomst.
Er kapitalafkastsatsen f.eks. 10 pct., bliver den maksimale skattebesparelse pr. år således 1.800 kr. pr. 100.000 kr.s forhøjelse af kapitalafkastgrundlaget.
Har ejeren i alt en positiv kapitalindkomst, er den maksimale besparelse tilsvarende 1.200 kr.
For at man kan få fordel af et højere beregnet kapitalafkast, skal dette for det første kunne rummes i virksomhedens skattepligtige overskud, der for ejendomme ofte er beskedent.
For det andet skal ejerens personlige indkomst overstige 200.000 kr.
For det tredje må det højere kapitalafkast ikke medføre, at ejeren bliver omfattet af overgangsordningen for positiv kapitalindkomst.
Der er derfor ikke grund til at forvente, at de omtalte transaktioner får noget nævneværdigt omfang.
 Spørgsmål 33:
Anser ministeren det ikke for sandsynligt, at lønmodtagere - inden for de erhverv, hvor det er muligt - i stigende omfang vil omdanne sig til virksomheder med fast samarbejdsaftale med den tidligere arbejdsgiver.
 Svar:
Der vil antagelig forekomme tilfælde, hvor skatteydere, der hidtil har haft status som lønmodtagere, vil forsøge at blive anerkendt som selvstændige erhvervsdrivende, således at de kan vælge at blive beskattet efter reglerne i virksomhedsskatteloven.
Skattemyndighederne må i de konkrete tilfælde tage stilling til, om skatteyderen i realiteten har frigjort sig fra sit hidtidige ansættelsesforhold og etableret sig som selvstændig erhvervsdrivende.
Såfremt skatteyderen indgår en fast samarbejdsaftale med sin hidtidige arbejdsgiver, vil der være særlig anledning til at foretage en nøje efterprøvelse af, om der i realiteten er tale om en fortsættelse af det hidtidige ansættelsesforhold.
I lighed med, hvad der antages i relation til kildeskattelovens bestemmelser om skattetræk, må etablering af selvstændig erhvervsvirksomhed navnlig kunne antages at foreligge, såfremt:
 a) indkomstmodtageren har etableret sig i egne lokaler, f.eks.
forretning, værksted, kontor, klinik, tegnestue m.v., og arbejdet helt eller delvis udøves herfra.
 b) indkomstmodtageren ved annoncering, skiltning eller lign.
tilkendegiver at være fagkyndig og påtager sig at udføre arbejde af en nærmere bestemt art.
c) indkomstmodtageren er frit stillet med hensyn til antagelse af medhjælp.
d) indkomstmodtageren tilrettelægger, leder, fordeler og fører tilsyn med arbejdet uden anden instruktion fra hvervgiveren end den, der eventuelt følger af den afgivne ordre.
e) indkomstmodtageren ejer de anvendte redskaber, maskiner og værktøj.
f) indkomstmodtageren helt eller delvis leverer materialer til arbejdets udførelse.
g) indkomstmodtageren er økonomisk ansvarlig over for hvervgiveren for arbejdets udførelse.
h) hvervgiverens forpligtelse over for indkomstmodtageren er begrænset til det enkelte ordreforhold.
i) indkomstmodtageren ikke på grund af ordren er begrænset i sin adgang til samtidig at udføre arbejde for andre.
j) vederlaget erlægges efter regning og betaling først ydes fuldt ud, når arbejdet er udført som aftalt og eventuelle mangler afhjulpet.
k) indkomstmodtageren i henhold til lov om merværdiafgift er momsregistreret og ydelsen er faktureret med tillæg af moms.
l) indkomstmodtagerens erhvervsudøvelse kræver særskilt autorisation, bevilling o.lign. og indkomstmodtageren er i besiddelse af en sådan tilladelse.
Derimod vil der navnlig kunne antages at foreligge en fortsættelse af det hidtidige ansættelsesforhold, hvis:
a. indkomstmodtageren kun har den samme hvervgiver og der mellem denne og indkomstmodtageren er indgået aftale om løbende arbejdsydelse.
b. indkomstmodtageren anses for lønmodtager ved praktiseringen af ferieloven, lov om arbejdsløshedsforsikring, funktionærloven og lovene om arbejderbeskyttelse.
 c. vederlaget er nettoindkomst for indkomstmodtageren.
d. vederlaget er beregnet, som det er almindeligt i tjenesteforhold (timeløn, ugeløn, månedsløn, provision, akkord m.v.).
Ved afgørelsen af, om der er tale om en fortsættelse af det hidtidige ansættelsesforhold, kan der endvidere henses til, hvorvidt den pågældende har etableret selvstændig erhvervsvirksomhed i etableringskontolovens forstand.
På baggrund af erfaringerne med praktiseringen af kildeskattelovens bestemmelser om skattetræk efter ovennævnte retningslinier kan det antages, at lønmodtagere ikke i større omfang har mulighed for at frigøre sig fra deres hidtidige ansættelsesforhold og i stedet indgå samarbejdsaftaler med den konsekvens, at de kan vælge at blive beskattet efter virksomhedsskatteloven.
 Spørgsmål 34:
Ministeren bedes kommentere Chr.
Sørensens artikel i Weekendavisen den 20. december 1985.
 Spørgsmål 35:
Kan ministeren bekræfte, at brug af dels faktisk kapitalafkast og dels fikseret kapitalafkast i samme skattesystem altid vil give spekulationsmuligheder som påvist af Chr.
Sørensen? Spørgsmål 57:
Der anmodes om en kommentar til gennemgangen af virksomhedsordningen af formanden for det økonomiske råds formandskab, professor Christen Sørensen, i Weekendavisen den 20.-26. december 1985.
Specielt bedes oplyst, om ikke overvismanden i ramme 3 gør sig skyldig i et fejlræsonnement, idet han overser, at gældsposter kursansættes.
Endelig bedes betragtningerne i ramme 3 i artiklen belyst i forhold til den vedtagne kursgevinstordning § 5, stk. 5.
 Svar:
Christen Sørensens artikel i Weekendavisen den 20. december 1985 rummer en omfattende beskrivelse og analyse af skattereformforslagene, herunder specielt virksomhedsskatteforslaget.
Forslagene analyseres på baggrund af Renteskatteudvalgets betænkning og »Et debatoplæg om en skattereform« fra et udvalg nedsat af Danmarks Sparekasseforening.
Begge udvalg har nydt godt af professor Christen Sørensens ekspertise.
Analysen og nogle kritiske bemærkninger i tilknytning hertil vedrører - naturligt nok - især de områder, hvor skattereformforslagene afviger fra de forslag, der fremgår af de nævnte udvalgsarbejder.
Christen Sørensen argumenterer i artiklen for, at skattereformen burde være udformet som en rent proportional indkomstskat suppleret med en progressiv direkte forbrugsskat.
Jeg har stor forståelse for de fordele, der er ved et rent proportionalt indkomstskattesystem og ved den direkte forbrugsskat.
Jeg er endvidere enig med professor Sørensen i, at det kræver en grundlæggende bearbejdning af en række meget vanskelige spørgsmål om det tekniske grundlag for en direkte forbrugsskat, før en sådan løsning kan blive mere end et teoretisk bidrag til det aktuelle skattereformarbejde.
Professor Sørensen undervurderer nok også de administrative problemer i forbindelse med et sådant forslag.
Der er derfor i høj grad tale om, at skattereformforslagene vurderes i forhold til et ideelt skattesystem, der dog ikke kan omsættes i praksis i de første mange år.
Dernæst fremhæver Christen Sørensen, at der i virksomhedsordningen er indført et »hjemmelavet« indkomstbegreb.
Indkomstbegrebet er muligvis »hjemmelavet«, men nyt er det vel ikke.
Der er jo stort set tale om, at selvstændige, der benytter virksomhedsordningen, får opgjort deres indkomst på samme måde, som det efter gældende regler sker for hovedaktionærer.
En hovedaktionær beskattes også af udtræk fra selskabet, hvad enten det sker i form af løn eller udbytte.
Det påpeges, at »hjemmelavede« indkomstbegreber som oftest vil  

 give mulighed for skattetænkning.
Til illustration heraf er der i artiklen to eksempler.
Det ene er beskrevet i figur 3, det andet er den »finansielle pakkeløsning« i ramme 3. (Søjlediagrammet i ramme 4 hører til ramme 3).
Eksemplet i tilknytning til figur 3 bygger på en antagelse om, at indfrielsesgevinster på lån, der udstedes til en forud fastsat overkurs i forhold til indfrielseskursen, er skattefri.
Som antydet i artiklen er denne forudsætning ikke opfyldt.
Efter § 5, stk. 5, i lov om den skattemæssige behandling af gevinst og tab på fordringer og gæld er sådanne gevinster skattepligtige for debitor i det år, hvor fordringen stiftes.
Dermed er det udelukket, at sådanne arrangementer kan gennemføres med fortjeneste.
I ramme 3 beskrives en finansiel pakkeløsning, der efter Christen Sørensens opfattelse kan anvendes til at konvertere personlig indkomst til kapitalindkomst.
Der kunne være tale om følgende arrangement mellem 2 personer, der begge benytter virksomhedsordningen:
 (Pilene angiver, hvorfra og hvortil lån ydes).
Ved arrangementet får begge personer en nettorenteudgift i deres virksomheder på 200.000 kr. og en nettorenteindtægt på 200.000 kr.
i deres privatøkonomi.
Der sker ingen udtræk fra virksomhederne, og det forudsættes i artiklen, at alle lån og udlån kontantværdiansættes til kurs 100. Arrangementet udløser derfor ingen skatter.
Kapitalafkastgrundlaget er uændret, hvorfor det beregnede kapitalafkast også vil være det, for så vidt det kan rummes i overskuddet, efter at dette er nedsat med nettorenteudgifter på 200.000 kr.
Under disse forudsætninger vil gevinsten på arrangementet, der omfatter transaktioner på i alt 8 mill. kr., kunne udgøre 24.000-36.000 kr., når der bortses fra alle omkostninger.
Dette arrangement rummer tilsyneladende store muligheder.
I praksis er situationen nok noget anderledes.
Hvis de involverede parter skal være rimeligt sikrede over for hinanden, må arrangementet nok i vidt omfang hvile på krydsende ensartede rettigheder.
Det vil så være vanskeligt at overbevise ligningsmyndighederne om, at et sådant arrangement har reelt indhold.
Uden reelt indhold skal arrangementet tilsidesættes ligningsmæssigt.
Da arrangementet medfører en oppustning af de finansielle aktiver og passiver i såvel virksomhedsdel som privatdel, vil det være åbenbart for ligningsmyndighederne, når der er anledning til at undersøge sådanne arrangementer.
Hertil kommer, at virksomhedsdelen ikke er en juridisk enhed og derfor ikke vil kunne yde de udlån, der er et led i »pakken«.
Sådanne private udlån kan kun ydes af ejeren, det vil sige fra persondelen.
Konsekvensen heraf er, at et beløb svarende til udlånets størrelse efter lovforslaget anses for hævet og beskattes (eller medfører rentekorrektion).
Endelig skal alle aktiver og passiver opgøres til kontantværdi.
Det vil medføre, at lån, der forrentes med en langt højere rente end markedsrenten - afhængigt af lånetype, løbetid m.v. ansættes til kurser, der væsentligt overstiger 100. Dette vil automatisk reducere eller fjerne fordelene ved højt forrentet gæld.
Tilsvarende skal aktiver med lav rente ansættes til kurser under 100. Det skal i denne forbindelse erindres, at de generelle administrative forskrifter for kontantværdiansættelse af gælden - der bl.a. indebærer, at gæld med en restløbetid under 4 år kan sættes til kurs 100 - kan fraviges for gæld med atypiske vilkår.
Det kan f.eks. være i form af særlig høj pålydende rente eller andre vilkår, der bevirker, at renten i forhold til den ansatte værdi af gælden afviger væsentligt fra kapitalafkastsatsen.
Disse korrektioner vil sammen med en opmærksom ligning forhindre sådanne arrangementer.
Jeg skal ikke benægte, at der kan være visse mindre fordele ved at følge det handlingsmønster, der anbefales i artiklen: placering af aktiver med lavt skattepligtigt afkast og af højt forrentet gæld i virksomheden og omvendt i privatdelen.
Er den gennemsnitlige renteudgift i pct. af gældens kontantværdi højere end kapitalafkastsatsen, eller er renteindtægterne i pct.
af de finansielle aktiver lavere end kapitalafkastsatsen, kan virksomhedsejere få en fordel.
Dette skyldes, at der i så fald overføres mere til beskatning som kapitalafkast end den faktiske rentindtægt, eller at det beregnede kapitalafkast nedsættes med et beløb, der er mindre end de faktiske renteudgifter.
Når aktiver og passiver opgøres til kontantværdi, vil de nævnte gennemsnitlige renter normalt ligge tæt på kapitalafkastsatsen, og virksomhedejeren vil derfor ikke få særlige fordele.
Det er klart, at disse forhold kan ændres med mere spekulativt prægede arrangementer som det ovenfor omtalte.
Dernæst påpeger Christen Sørensen i ramme 4, at selvstændiges opsparing behandles lempeligere skattemæssigt end lønmodtageres opsparing.
Et af formålene med virksomhedsskatteordningen har været et ønske om at give selvstændige virksomhedsejere samme mulighed for konsolidering med 50 pct.-skat, som selskaber har.
Baggrunden herfor er et ønske om at styrke erhvervenes selvfinansiering og dermed give grundlag for investering i arbejdspladser og ny produktion.
Der er således tale om en naturlig konsekvens af den ligestilling af selvstændige med selskaber, der tilstræbes i virksomhedsordningen - en målsætning, Christen Sørensen selv tilslutter sig i artiklen.
Endelig spørger Christen Sørensen, hvorledes den endelige beskatning af et opsparet overskud skal ske i tilfælde, hvor ejeren flytter til udlandet og bliver skattepligtig der og først derefter afhænder virksomheden.
I dette tilfælde foreligger der virksomhedsophør, og et eventuelt opsparet overskud skal beskattes.
Der er fremsat et ændringsforslag, der præciserer dette, og at beskatningen i disse tilfælde skal ske i ophørsåret.
Afslutningsvis forudsiger Christen Sørensen, at virksomhedsordningen vil blive et af emnerne i den fremtidige skattepolitiske debat.
Det er kun godt, at nydannelser på skatteområdet mødes med en sund portion skepsis.
Jeg er dog overbevist om, at virksomhedsordningen i praksis vil vise sig at fungere tilfredsstillende.
 Spørgsmål 36:
Det bedes illustreret med et eksempel, hvordan et negativt kapitalafkast kan opstå.
 Svar:
Hvis afkastgrundlaget efter forslagets § 8 er negativt, dvs. at der er optaget større lån, end der er investeret i aktiver, ses der efter § 7 bort fra kapitalafkastet, der ligeledes vil være negativt.
Kun hvis det beregnede kapitalafkast bliver positivt, kan det have betydning ved fordelingen af skattepligtig indkomst på henholdsvis personlig indkomst og kapitalindkomst.
 Der henvises i øvrigt til svaret på spørgsmål 50.
 Spørgsmål 37:
Kan det bekræftes, at den værdi, hvormed aktiver optages i henholdsvis indskudskonto og afkastgrundlag, ikke nødvendigvis er den samme? Kan der opstilles et eksempel, hvor et aktiv optages til størst værdi i henholdsvis den ene og den anden sammenhæng? Kan grundlaget for kapitalafkast overstige summen af indskudskonto og konto for opsparet overskud? Svar:
Reglerne om værdiansættelse af aktiver og passiver ved opgørelse af indskudskontoen findes i forslagets § 3, stk. 4-5 og 8.
Værdiansættelsen af aktiver og passiver til brug for opgørelse af kapitalafkastgrundlaget findes i forslagets § 8, stk. 2-5.
Nedenstående oversigt viser, hvorledes forskellige aktiver og passiver værdiansættes ved opgørelsen af indskudskonto- og kapitalafkastgrundlag.
Første gang virksomhedsordningen anvendes, opgøres indskudskonto og kapitalafkastgrundlag på baggrund af de indskudte aktiver og passiver.
Som hovedregel anvendes den formueskattepligtige værdi med tillæg af eventuelt nedslag efter ligningslovens § 18 A-C ved begge opgørelser.
Der er dog følgende undtagelser fra hovedreglen:
 For det første indgår de aktiver, der er nævnt i forslagets § 8, stk.
4, ikke i opgørelsen af kapitalafkastgrundlaget.
For det andet anvendes anskaffelsessummen for fast ejendom ved opgørelse af kapitalafkastgrundlaget.
For fast ejendom anskaffet før 1. januar 1987 kan man dog anvende værdien ved 18. almindelige vurdering.
For det tredje skal anskaffelsessummen for goodwill ved opgørelsen af kapitalafkastgrundlaget nedskrives lineært med 15 pct. p.a., mens der ved opgørelsen af indskudskonto skal ske nedsættelse af anskaffelsessummen med eventuelt foretagne skattemæssige afskrivninger.
Endelig gælder der efter § 3, stk. 8, en særlig værdiansættelse af fast ejendom ved opgørelse af indskudskontoen, når en ejer, der tidligere har benyttet virksomhedsordningen, benytter den igen inden for en 5-årig periode.
Bortset fra de nævnte undtagelser sker opgørelsen af indskudskonto og kapitalafkastgrundlag på samme grundlag.
Opgørelse af indskudskontoen på grundlag af de indskudte aktiver og passiver sker kun ved indtræden i virksomhedsordningen.
I de følgende år opgøres indskudskonto ved regulering med nye indskud eller overførsler, der ikke er overskud.
Opgørelse af kapitalafkastgrundlaget sker derimod årligt på grundlag af virksomhedens aktiver og passiver ansat til de ovenfor anførte værdier.
Da goodwill ved opgørelse af indskudskonto indgår til anskaffelsessummen med fradrag af skattemæssige afskrivninger - der ikke kan foretages på goodwill erhvervet efter 1. juli 1982 - og ved opgørelse af kapitalafkastgrundlaget til anskaffelsessum nedskrevet lineært med 15 pct. p.a., vil goodwill næsten altid indgå med den højeste værdi ved opgørelse af indskudskontoen.
Hvis anskaffelsessummen for en fast ejendom overstiger den seneste vurdering, vil værdien ved opgørelsen af kapitalafkastgrundlaget være højest.
Er der derimod tale om, at den seneste ejendomsvurdering, første år virksomhedsordningen benyttes, er højere end anskaffelsessummen, vil værdien være højest ved opgørelse af indskudskontoen.
Dette kunne f.eks. være tilfældet, hvis ejendommen er anskaffet nogle år før virksomhedsordningen anvendes første gang.
Den særlige overgangsbestemmelse, der for ejendomme anskaffet før 1. januar 1987 giver mulighed for at vælge ejendomsværdien ved 18. almindelige vurdering ved opgørelse af kapitalafkastgrundlaget, gør dog nok, at det i de fleste tilfælde i 1987 vil være den samme værdi af fast ejendom, der indgår ved opgørelsen af både indskudskonto og kapitalafkastgrundlag.
Grundlaget for beregning af kapitalafkast kan overstige summen af indskudskonto og konto for opsparet overskud.
Dette vil typisk være tilfældet, når der realiseres ikke-indkomstskattepligtige formuegevinster.
Kursgevinster på f.eks. (»blåstemplede«) obligationer i forbindelse med rentefald og kursgevinster på gæld ved rentestigning kan også være årsag hertil, hvad enten gevinsterne realiseres eller ej.
 Spørgsmål 41:
Vil det ikke være muligt at opnå, at en ejendoms værdi i afkastgrundlaget ændres til den aktuelle ved at sælge ejendommen til et af ejeren kontrolleret selskab med senere tilbagesalg? Svar:
Der henvises til svaret på spørgsmål 31 med hensyn til muligheden for at få en højere ejendomspris ind i grundlaget for kapitalafkastberegningen.
Hvis den skattepligtige sælger en fast ejendom til et af den skattepligtige kontrolleret selskab og senere tilbagekøber ejendommen, vil dette kunne tilsidesættes af ligningsmyndighederne, hvis salget ikke er reelt, men alene foretaget ud fra skattemæssige overvejelser.
 Spørgsmål 42:
Vil begrundelsen for, at de aktiver, der er nævnt i § 8, stk. 4, ikke indgår i afkastgrundlaget, ikke i mange tilfælde gælde fast ejendom? Vil f.eks. en virksomhed, der jævnligt køber og sælger fast ejendom, uden at der dog foreligger næring, ikke få beregnet for stort et kapitalafkast af de faste ejendomme? Svar:
Ud fra en teoretisk præget betragtning er det muligt, at den begrundelse, der er givet for ikke at medtage de aktiver, der er nævnt i § 8, stk. 4 (i bemærkningerne til lovforslaget fejlagtigt anført som stk. 3), også i nogen grad gælder for fast ejendom.
I praksis er der næppe tale om et problem.
Efter forslagets § 7, stk.
1, kan det beregnede kapitalafkast ikke overstige det skattepligtige overskud.
Der findes næppe mange erhvervsejendomme, hvor det skattepligtige overskud når op i nærheden af markedsrenten gange anskaffelsessum/18. almindelige vurdering.
Dernæst skal det påpeges, at kapitalafkastet ikke beregnes af aktiverne alene, men på grundlag af aktiver minus gæld.
Det giver let en fejlagtig opfattelse af kapitalafkastberegningens virkemåde, hvis man alene betragter afkast/rente af enkelte aktiver eller passiver.
Således får man et skævt billede af kapitalafkastberegningens betydning for udlejningsejendomme, hvis man ikke tager i betragtning, at uforrentede gældsposter som forudbetalt husleje og deposita skal indgå i virksomheden og nedsætte kapitalafkastgrundlaget.
Ud fra teoretiske betragtninger må det erkendes, at kapitalafkastberegningen vedrørende enkelte aktiver eller passiver ikke er 100 pct. nøjagtig.
Men med de rimelige begrænsninger, foreslaget indeholder vedrørende beregning af kapitalafkast, og vurderet på baggrund af det praktiske livs mangfoldighed af aktiver og passiver giver den valgte metode i praksis rimelige resultater, og den løser et vanskeligt problem på en enkel, let forståelig måde, der også administrativt er let at have med at gøre.
Om en virksomhed, der jævnligt køber og sælger fast ejendom, uden at der dog foreligger næring, får beregnet for stort et kapitalafkast, kan der næppe svares generelt på.
Det vil i høj grad afhænge af, om det skattepligtige overskud er tilstrækkeligt til at rumme det beregnede kapitalafkast.
 Spørgsmål 47:
Der bedes redegjort nærmere for de forskellige indkomsters fordeling mellem ægtefællerne, dels i det tilfælde, hvor begge ægtefæller ejer og driver en virksomhed, og dels i det tilfælde, hvor den ene driver en virksomhed, som den anden ægtefælle både er ejer af og medhjælpende ægtefælle i.
 Svar:
Begge ægtefæller ejer og driver en virksomhed Efter § 2, nr. 3 (kildeskattelovens § 25 A, stk. 1) i lovforslag nr.
L 181 (Begrænsning af fradragsret for lønmodtagerudgifter og visse konsekvensændringer som følge af skattereformen) beskattes indkomst og formue, der vedrører en virksomhed, hos den ægtefælle, der driver virksomheden.
Deltager begge ægtefæller i driften, beskattes indkomst og formue hos den ægtefælle, der i overvejende grad driver virksomheden.
Har den anden ægtefælle deltaget i væsentligt omfang i driften af virksomheden, kan denne anses for medarbejdende ægtefælle, således at indtil 50 pct. af overskuddet efter regulering for renter m.v. - dog højst 117.300 kr. i 1987 - kan overføres til beskatning hos denne som personlig indkomst (kildeskattelovens § 25 A, stk. 3). Disse regler svarer til de nugældende bestemmelser i kildeskattelovens § 37 A.
Er virksomheden omfattet af virksomhedsskatteordningen, foretages overførsel til medarbejdende ægtefælle som ovenfor.
Overførsel kan kun ske i det indkomtår, hvor overskuddet er indtjent.
Indestående på en virksomheds konto for opsparet overskud kan således ikke overføres til den medarbejdende ægtefælle.
Kapitalafkastet, der ikke kan overstige virksomhedens skattepligtige indkomst med fradrag af det beløb, der er overført til den medarbejdende ægtefælle, beskattes dog hos ægtefællerne i forhold til deres andele i virksomheden.
Formueskattepligten påhviler den ægtefælle, der driver eller i overvejende grad driver virksomheden.
Den ene ægtefælle er ejer, og den anden ægtefælle driver virksomheden Den af ægtefællerne, der driver virksomheden, beskattes af virksomhedens indkomst og formue.
Ejeren af virksomheden kan, hvis betingelserne er opfyldt, beskattes som medarbejdende ægtefælle.
Er virksomheden omfattet af virksomhedsskatteordningen, foretages eventuel overførsel til ejeren efter reglerne om medarbejdende ægtefælle.
Ejeren beskattes endvidere af kapitalafkastet.
Den af ægtefællerne, der driver virksomheden, beskattes af den eventuelt resterende personlige indkomst og af formuen.
 Spørgsmål 48:
Hvordan skal de forskellige konti fordeles ved separation og skilsmisse? Svar:
Efter de gældende regler succederer den ægtefælle, der udtager virksomheden i forbindelse med separation og skilsmisse, i den anden ægtefælles skattemæssige stilling, hvis sidstnævnte har været beskattet af virksomhedens resultat.
I forbindelse med virksomhedsordningen må disse regler medføre, at den ægtefælle, der udtager virksomheden i forbindelse med separation eller skilsmisse, fortsætter i den hidtidige skattemæssige stilling, dvs. viderefører kontiene.
 Spørgsmål 52:
Vil virksomheder, der ejes af samme ejer eller af en person og dennes ægtefælle, kunne have gældsforpligtelse over for hinanden? I bekræftende fald vil der ikke være mulighed for at spekulere i at frembringe negativt kapitalafkast i den ene virksomhed og et større kapitalafkast i den anden for derved at nedbringe den andel, som den personlige indkomst udgør af det samlede overskud? Er det rigtigt forstået, at bestemmelsen i § 2, stk. 3, er af rent oplysende art og kun er beregnet på at lette ligningsmyndighedernes kontrol med omgåelser, men ikke i sig selv forhindrer omgåelse? Svar:
Der er intet til hinder for, at virksomheder med de i spørgsmålet nævnte ejerforhold vil kunne have gældsforpligtelser over for hinanden.
Af forslagets § 2, stk. 3, fremgår, at en skattepligtig, som driver flere virksomheder og ønsker at anvende virksomhedsordningen, skal anvende denne for samtlige virksomheder i indkomståret.
Efter stk.
4 gælder denne regel også for den skattepligtige og ægtefællens virksomheder.
Reglen er for så vidt rent oplysende, men den må ses i sammenhæng med reglerne i forslagets § 14. Efter § 14, stk. 1, sker overførsel af aktiver fra en virksomhed til den skattepligtige i den rækkefølge, der er anført i forslagets § 5, stk. 1, for virksomhederne under et.
Der kan således ikke tilbageføres indskudskapital fra en virksomhed, når der kan hæves overskud i en anden virksomhed.
Endvidere beregnes der et kapitalafkastgrundlag for virksomhederne under et.
Kapitalafkastet i den enkelte virksomhed kan hverken overstige nettooverskuddet i virksomhederne eller det kapitalafkast, der beregnes af virksomhedernes samlede afkastgrundlag, jfr. forslagets § 14, stk. 2. Et negativt grundlag i en virksomhed nedsætter således et positivt beregningsgrundlag i en anden virksomhed.
Efter § 14, stk. 3, kan fremførsel af underskud til fradrag i senere års overskud i virksomheden eller fradrag i anden indkomst kun ske, hvis underskuddet ikke kan rummes i årets overskud eller opsparet overskud fra tidligere år fra de øvrige virksomheder.
For ægtefællers vedkommende gælder disse regler ifølge stk. 4 for kapitalafkastberegning og overførsel af beløb fra virksomhederne for begge ægtefællers virksomheder.
Disse regler betyder, at en skattepligtig eller ægtefællen ikke kan opnå særlige skattemæssige fordele ved at have aktiviteterne i flere virksomheder fremfor i en enkelt.
 Spørgsmål 55:
Hvordan vil afholdelse af erhvervsmæssige udgifter, der ikke er fradragsberettigede, påvirke de forskellige indkomst- og opsparingsbegreber? Svar:
Erhvervsmæssige udgifter, der ikke er fradragsberettigede i den skattepligtige indkomst, fragår på virksomhedens kapitalkonto.
Det gælder f.eks. 75 pct. af repræsentationsudgifter afholdt efter den 31. december 1986. Disse udgifter påvirker således ikke indestående på indskudskonto og indestående på konto for opsparet overskud.
Udgifterne påvirker derimod kapitalafkastgrundlaget, idet de nedsætter virksomhedens egenkapital.
 Spørgsmål 58:
Vil ministeren prøve udtømmende at definere, hvilke grupper der vil kunne vælge at lade sig omfatte af virksomhedsskatteloven? Vil man f.eks. anse en forfatter, en freelancejournalist, en freelancepressefotograf, en revisor med kun en eller meget få klienter, en rengøringsassistent med flere arbejdssteder, en hospitalslæge, som har vagtkørsel, en handelsrejsende, som er rent provisionslønnet, og som afholder alle udgifter selv, en assurandør, som er rent provisionslønnet, og som heraf afholder kontorholdsudgifter samt løn til ansatte, en avisdistributør, som selv ansætter avisbude og afholder alle med jobbet forbundne udgifter, en konsulent, som fortrinsvis arbejder for en virksomhed, og som ligeledes afholder de med arbejdet forbundne udgifter selv - for omfattet af virksomhedsskatteordningen, såfremt de pågældende gør krav herpå og i øvrigt opfylder bogføringslovens bestemmelser? Svar:
Der kan ikke gives udtømmende definition af begrebet selvstændig erhvervsvirksomhed i virksomhedsskatteloven.
I de fleste tilfælde vil det ikke være vanskeligt at afgøre, at der foreligger selvstændig erhvervsvirksomhed.
Det gælder således næringsvirksomhed inden for handel, håndværk, industri, landbrug og liberale erhverv.
På den anden side er det klart, at lønindtægt ikke kan anses for indtægt ved selvstændig erhvervsvirksomhed.
Som det fremgår af bemærkningerne til lovforslaget, kan honorarer til musikere, skuespillere m.v. heller ikke anses for indtægt ved erhvervsmæssig virksomhed.
Den praksis, der har udviklet sig vedrørende de forskellige bestemmelser i skattelovgivningen om erhvervsvirksomhed, må i tvivlstilfælde være vejledende.
I bemærkningerne til lovforslaget henvises specielt til praksis vedrørende investeringsfondsloven og kildeskattelovens bestemmelse om indeholdelse af A-skat.
Der kan endvidere henses til, hvorledes lovgivningen uden for skatteområdet ser på det pågældende forhold.
Om de i spørgsmålet nænte indkomstmodtagere kan anses for selvstændige erhvervsdrivende i relation til virksomhedsskatteloven, bemærkes følgende:
Indtægt ved almindelig forfattervirksomhed må anses for erhvervet ved selvstændig erhvervsvirksomhed.
Indtægt som freelancejournalist eller freelancepressefotograf må normalt anses for erhvervet ved selvstændig virksomhed.
Såfremt journalisten eller pressefotografen har en løbende aftale med et blad om levering af stof inden for et bestemt fagligt eller geografisk område, må indtægt i henhold til en sådan aftale dog efter omstændighederne kunne anses for lønindkomst.
En revisor med en eller meget få klienter vil eventuelt ikke kunne anses for selvstændig erhvervsdrivende.
Dette vil dog bero på en nærmere bedømmelse i det konkrete tilfælde.
En rengøringsassistent med flere arbejdssteder kan ikke anses for selvstændig erhvervsdrivende.
Indtægt, som en hospitalslæge erhverver ved vagtkørsel for en anden læge, må regnes som indtægt ved selvstændig erhvervsvirksomhed.
 Det gælder dog ikke lægevagtskørsel for Københavns Lægevagt.
Om en handelsrejsende kan anses for selvstændig erhvervsdrivende, må bero på en konkret vurdering af forholdet mellem hvervgiveren og handelshuset.
Den omstændighed, at den handelsrejsende er provisionslønnet og afholder alle udgifter, medfører ikke i sig selv, at den pågældende må antages at være selvstændig erhvervsdrivende.
Assurandører må antages at drive selvstændig virksomhed, når de for egen regning driver deres kontor og er ansvarlige for en del af lønudgifterne.
En avisdistributør vil efter omstændighederne kunne anses for selvstændig erhvervsdrivende.
Dette vil dog bero på en samlet vurdering af aftalen mellem avisen og distributøren.
Konsulenter, som fortrinsvis arbejder for en virksomhed, må som udgangspunkt antages ikke at være selvstændige erhvervsdrivende.
Dette må dog afgøres ved en konkret vurdering af de enkelte tilfælde.
 Spørgsmål 59:
Vil foredragshonorar og lignende, som i dag lønangives som B-indkomst, kunne omfattes af virksomhedsskatteordningen (jfr.
ovenstående vedrørende forfattere)? Vil svaret være anderledes, hvis f.eks. en erhvervsdrivende holder foredrag inden for sit fagområde og herfor modtager et vederlag, der i dag ville blive lønangivet som B-indkomst? Vil svaret være anderledes i de to ovenfor nævnte eksempler, såfremt vederlaget lønangives som A-indkomst med kildeskattetræk? Det forudsættes fortsat, at bogføringslovens bestemmelser er overholdt.
 Svar:
Foredragshonorarer kan ikke anses for indtægt ved selvstændig erhvervsvirksomhed, der er omfattet af virksomhedsskatteloven.
Dette gælder også foredragshonorarer, som en erhvervsdrivende modtager for foredrag inden for sit fagområde.
Om honoraret lønangives som A-indkomst eller B-indkomst, er uden betydning i denne henseende.
 Spørgsmål 60:
Vil et folketingsmedlems vederlag for skribent- eller foredragsvirksomhed kunne blive omfattet af virksomhedsskatteordningen, såfremt den pågældende udsteder fakturaer og i øvrigt opfylder bogføringslovens bestemmelser? Svar:
Vederlag, som folketingsmedlemmer modtager for skribent- eller foredragsvirksomhed, kan ikke anses for indtægt ved selvstændig erhvervsvirksomhed, der er omfattet af virksomhedsskatteloven.
Dette gælder, uanset om indkomstmodtageren udsteder fakturaer og i øvrigt opfylder bogføringslovens bestemmelser.
 Spørgsmål 61:
Er ministeren opmærksom på, at det for erhvervsdrivende med negativ saldo på konto for driftsmidler, vil være uforholdsmæssigt fordelagtigt at udskyde indtægtsføringen af denne saldo til indkomståret 1987, og agter ministeren at kompensere herfor ved at pristalsregulere saldoen pr. ultimo 1986, således at denne fordel inddrages gennem regulering af saldoen? Svar:
Efter afskrivningslovens § 5 kan en erhvervsdrivende med en negativ afskrivningssaldo vælge at indtægtsføre dette beløb i indkomståret eller i det følgende indkomstår.
Denne regels formål er at give den erhvervsdrivende mulighed for eventuelt at udligne den negative saldo ved nyanskaffelser frem til året efter det indkomstår, hvori den negative saldo er opstået.
En afskrivningssaldo bliver negativ, hvis salg af afskrivningsberettigede aktiver indbringer så store fortjenester, at de overstiger virksomhedens samlede afskrivningsgrundlag.
Reglen om, at indtægtsførelsen af den negative saldo kan udskydes til det umiddelbart efterfølgende indkomstår, giver den erhvervsdrivende en kort, men rimelig frist til eventuelt at foretage nyanskaffelser, som igen gør saldoen positiv.
Normalt er der ingen økonomisk fordel ved at udskyde beskatningen af en negativ saldo.
Reglerne i afskrivningslovens §§ 2 og 5 sikrer nemlig, at en negativ saldo i givet fald pristalsreguleres.
Den nævnte pristalsregulering sker naturligvis også af negative saldi fra 1986, der henføres til beskatning i 1987.
Det er klart, at det som følge af skattereformen kan være fordelagtigt at udskyde beskatningen af en negativ saldo fra indkomståret 1986 til indkomståret 1987 på grund af de lavere skatteprocenter i 1987.
Det er dog uhensigtsmæssigt at lave en særregel som følge af skattereformen.
Det vil for det første næppe være rimeligt i 1986-87 at afskære de erhvervsdrivende fra den almindelige adgang til at videreføre en negativ saldo i et indkomstår.
Det er for det andet ikke i almindelighed muligt for en erhvervsdrivende at konstruere en negativ saldo, idet det forudsætter, at der sælges driftsmidler med en sådan fortjeneste, at hele virksomhedens afskrivningsgrundlag samtidig forsvinder.
For det tredje er den lavere skat i 1987 jo blot en følge af skattereformens princip, som kommer til at gælde også for de efterfølgende indkomstår.
Hvis en skattepligtig ønsker at komme ind under den lavere beskatning, kan han jo under alle omstændigheder blot udskyde sit salg til 1987, så afskrivningssaldoen først bliver negativ i 1987.
En særregel for 1986-87 vil således antagelig have særdeles ringe betydning.
 Spørgsmål 64:
Der udbedes et skøn over provenutabet som følge af, at hovedaktionærer efter ophævelse af dobbeltbeskatning må forventes at ophøre med at udbetale sig selv lønninger over 200.000 kr. og i stedet vil deklarere udbytte.
Er dette provenutab indeholdt i det skønnede provenutab i forbindelse med ophævelsen af dobbeltbeskatningen? Svar:
Efter skattereformaftalen skal den gældende dobbeltbeskatning af aktieudbytter m.v. ophæves med virkning fra 1. januar 1990, således at selskabsoverskud for fremtiden ikke beskattes både i selskabet og hos aktionæren.
Det skal efter aftalen tilstræbes, at fordelen i første række kommer selskaberne til gode.
Det skal desuden sikres, at det ikke er muligt at undgå eller reducere beskatningen ved at maskere andre udbetalinger fra selskaber som udbytter.
Det er endvidere lagt til grund, at ophævelsen af dobbeltbeskatningen skal ske inden for et provenumæssigt rammebeløb på 700 mill. kr.
Der er nedsat et udvalg med henblik på en nærmere afklaring af de spørgsmål, der opstår i denne forbindelse.
Efter udvalgets kommissorium skal arbejdet være afsluttet så betids, at der kan fremlægges lovforslag om ophævelse af dobbeltbeskatningen sidst i dette år.
Det er derfor ikke muligt på indeværende tidspunkt at foretage et egentligt skøn over provenutabet ved, at hovedaktionærer eventuelt konverterer en del af deres løn til udbytte.
Det må dog antages, at provenutabet herved vil blive af begrænset størrelse.
Der er i den nuværende ligningsmæssige praksis opstillet retningslinier vedrørende størrelsen af henholdsvis løn og udbytte i hovedaktionærselskaber.
Disse retningslinier vil også med de nye regler kunne medvirke til at begrænse konverteringsmulighederne, selv om problemstillingen her bliver at undgå, at løn maskeres som udbytte.
Endvidere vil overgangsordningen for positiv kapitalindkomst sætte en absolut grænse for størrelsen af den indkomst, der kan trækkes ud af virksomheden til lav beskatning.
Endelig vil den økonomiske fordel ved at konvertere løn til udbytte være marginal for hovedaktionærer, der betaler formueskat, hvis ophævelsen af dobbeltbeskatningen sker ved at forhøje skattegodtgørelsesprocenten til 100 pct.
Baggrunden herfor er, at den mindre lønudbetaling vil forøge virksomhedens overskud.
Når overskuddet forøges, vil den formueskattepligtige værdi af hovedaktionæraktierne stige og dermed udløse en forøget formueskat.
Der kan i denne forbindelse henvises til svaret på spørgsmål 63.
 Spørgsmål 65:
Hvordan kan man forhindre, at skatteydere under virksomhedsskatteordningen opsparer store beløb over en årrække for derefter at flytte enten til skattely eller til kommuner med særlig lave skatteprocenter, hvorefter beløbene hæves fra virksomheden? Svar:
Der henvises indledningsvis til svaret på spørgsmål 39. Som det fremgår heraf, vil der også i dag kunne opnås en skattebesparelse i forbindelse med realisation af almindelige indkomstskattepligtige aktiver gennem flytning.
Såfremt man skal forhindre, at skattepligtige under virksomhedsordningen vil kunne opnå skattemæssige fordele ved flytning som nævnt i spørgsmålet, må der indføres særregler vedrørende beskatning af opsparet overskud i tilfælde af flytning.
Sådanne særregler ville komplicere virksomhedsordningen væsentligt.
Når skattepligten ophører i forbindelse med fraflytning til udlandet og der samtidig foreligger virsomhedsophør, skal der ske endelig beskatning af opsparet overskud.
For at præcisere dette vil der blive fremsat ændringsforslag til 2. behandling.
 Spørgsmål 73:
Der ønskes en skematisk fremstilling af reglerne om fremførelse af underskud efter L 107 henholdsvis gældende regler.
 Svar:
Skematiske fremstillinger af underskudsfremførelse vedlægges som bilag.
 Spørgsmål 74:
Hvorledes løses det problem, der kan opstå, såfremt et ægtepar hver driver sin virksomhed og den ene ægtefælle ikke ønsker at deltage i virksomhedskatteordningen? Svar:
Når ægtefællerne driver hver sin virksomhed, kan den ene ægtefælle efter den foreslåede regel i § 2, stk. 4, ikke anvende virksomhedsordningen, medmindre den anden ægtefælle også anvender ordningen.
Reglen, der må ses i sammenhæng med reglen i § 14, stk.
4, er nødvendig for at hindre, at ægtefæller vil kunne opnå utilsigtede skattemæssige fordele ved at anvende hver sit regelsæt, jfr. svaret på spørgsmål 52. Det er således op til ægtefællerne at afgøre, om virksomhedsordningen skal anvendes.
 Spørgsmål 77:
Hvorledes behandles overskudskontoen ved dødsbobeskatning? Svar:
Efter de foreslåede regler om dødsboer og beskatning af opsparet overskud i en virksomhed har den person, der overtager virksomheden, også mulighed for at overtage afdødes indestående på konto for opsparet overskud.
Dette gælder, både når ægtefællen overtager virksomheden som led i et uskiftet bo, og når virksomheden udlægges fra et dødsbo til en arving m.v.
Såfremt den person, der overtager virksomheden, overfører beløb fra virksomheden med virkning for konto for opsparet overskud, medregnes det overførte beløb og den dertil svarende virksomhedsskat, som afdøde har betalt, i overtagerens personlige indkomst.
Virksomhedsskatten, som afdøde har betalt, modregnes i overtagerens slutskat efter virksomhedsskattelovens almindelige regler.
Overtages indestående på konto for overskud og den dermed forbundne latente skattebyrde ikke af arvinger m.v., beskattes indestående på konto for opsparet overskud i boet.
Det gælder dog ikke, når boet er fritaget for beskatning efter kildeskattelovens regler.
Skiftes der efter afdøde, indgår virksomheden i et dødsbo.
Dødsboer kan ikke anvende virksomhedsordningen.
Når beskatning af indestående på overskudskontoen sker i dødsboet, anses den allerede indbetalte virksomhedsskat for endelig.
Desuden beskattes indeståendet med 25 pct.
Inden beregningen af skatten på 25 pct.
gives der dog et fradrag på 65.000 kr. i indeståendet.
Skatten på 25 pct. betyder, at afdødes indkomst ud over virksomhedsskatten på 50 pct. beskattes med op til 121/2 pct.
Det skyldes, at indeståendet på opsparingskontoen alene svarer til halvdelen af den oprindelige indkomst.
Når en person får udlagt en virksomhed fra dødsboet, kan den pågældende som nævnt også overtage det opsparede overskud.
Af praktiske grunde gælder dette også, selvom virksomhedens værdi overstiger modtagerens arvepart.
Det svarer til, hvad der gælder om indtræden i afdødes stilling efter kildeskattelovens regler.
Efter forslaget gælder dog en undtagelse for testamentsarvinger og legatarer, der ikke er arveberettigede som følge af deres slægtskabsforhold til afdøde, og som ikke ville arve, medmindre der forelå et testamente.
De kan alene overtage den del af indeståendet på overskudskontoen, der svarer til deres arv ifølge testamentet.
 Spørgsmål 81:
Ad svaret på spørgsmål 33 Skal samtlige betingelser under a)-l) være opfyldt, eller er de kun vejledende for et skøn? Kan der ikke være indgået aftale om udførelse af en serie ordrer? ad i) Gælder dette også, hvor indkomstmodtageren eventuelt kommer i besiddelse af fortrolige oplysninger som følge af ordrens udførelse? ad l) Er autorisation, bevilling m.v. en betingelse? Svar:
De kriterier, der er nævnt under a)-l) ved besvarelsen af spørgsmål 33, er kun vejledende, når der i tvivlstilfælde skal tages stilling til, om indkomstmodtageren har frigjort sig fra sit hidtidige ansættelsesforhold og etableret virksomhed som selvstændig erhvervsdrivende.
Det er således ikke nogen forudsætning for at anerkende indkomstmodtageren som selvstændig erhvervsdrivende, at den pågældende opfylder samtlige kriterier under a)-l). Der er alene tale om momenter, der kan indgå i en samlet vurdering.
Med henblik på spørgsmålene til de enkelte kriterier bemærkes følgende:
Det er ikke nogen betingelse for at anerkende indkomstmodtageren som selvstændig erhvervsdrivende, at den pågældende har etableret sig i egne lokaler uden for sit hjem.
Det er heller ikke et ubetinget krav, at indkomstmodtageren annoncerer.
Om indkomstmodtageren selv ejer de anvendte redskaber eller lejer dem af en anden en hvervgiveren, er ikke afgørende ved bedømmelsen.
Såfremt indkomstmodtagerens forpligtelse over for hvervgiveren er begrænset til en enkelt ordre, er dette et moment, som taler for, at der ikke foreligger et ansættelsesforhold.
Det samme må efter omstændighederne kunne antages, når indkomstmodtageren indgår aftale om udførelse af en serie ordrer.
Den omstændighed, at indkomstmodtageren kommer i besiddelse af fortrolige oplysninger i forbindelse med hvervets udførelse, udelukker ikke, at den pågældende kan anses for selvstændig erhvervsdrivende.
Kræver erhvervsudøvelsen særskilt autorisation eller bevilling, kan dette være et moment, der taler for at anse indkomstmodtageren for selvstændig erhvervsdrivende.
Derimod kan der ikke sluttes modsætningsvis i de tilfælde, hvor erhvervsudøvelsen ikke kræver selvstændig autorisation eller lignende.
Autorisation, bevilling m.v. er således ikke nogen betingelse.
 Spørgsmål 82:
Indebærer bestemmelsen i § 15, stk. 3, at man uden at tage overskudskontoen til indtægt i personlig indkomst kan sælge den reelle virksomhed, men beholde f.eks. sin fabriks- eller forretningsbygning, som herefter af ejeren bruges til anden virksomhed eller udlejes, da der i den situation ikke kan siges at være tale om salg af en ideel anpart? Svar:
Efter § 15, stk. 1, skal indestående på en virksomheds konto for opsparet overskud medregnes i den personlige indkomst i forbindelse med ophør af virksomhed.
Spørgsmålet om, hvornår der foreligger virksomhedsophør, har i praksis været fremme vedrørende reglerne i afskrivningsloven.
Spørgsmålet er her afgørende for den skattemæssige behandling af avancer eller tab i forbindelse med afhændelse af en virksomheds driftsmidler.
Efter denne praksis vil der foreligge virksomhedsophør i den i spørgsmålet nævnte situation, hvor den skattepligtige sælger virksomheden, dvs. samtlige driftsmidler, varelager, goodwill m.v., selv om den pågældende beholder en fast ejendom.
Dette gælder, hvad enten den skattepligtige efter afhændelsen af virksomheden anvender ejendommen til anden virksomhed, eller ejendommen udlejes.
Det må antages, at spørgsmålet om, hvorvidt der efter virksomhedsskatteloven foreligger ophør af virksomhed, må bedømmes på samme måde.
I det nævnte eksempel skal indeståendet på overskudskontoen således medregnes i den skattepligtiges personlige indkomst i forbindelse med salget af virksomheden efter reglerne i forslagets § 10, stk.
 3.
 Spørgsmål 83:
Såfremt et investeringsfondsindskud skal efterbeskattes, skal beløbet da tages til indtægt enten i henhold til virksomhedsordningsforslaget eller i henhold til personbeskatningsforslaget? Svar:
Efter de gældende regler i investeringsfondsloven skal ikke anvendte investeringsfondshenlæggelser efterbeskattes i henlæggelsesårene.
Efterbeskatningen sker ved, at det ikke anvendte henlæggelsesbeløb med et 5 pct.s årligt tillæg medregnes i den skattepligtige indkomst.
 Virksomhedsordningen skal have virking fra og med indkomståret 1987.
Alle investeringsfondshenlæggelser, der er foretaget i 1986 eller tidligere, skal i givet fald efterbeskattes i den skattepligtige indkomst for de pågældende år.
Skattereformen har ingen virkning for disse efterbeskatninger.
Investeringsfondshenlæggelser, der foretages i 1987 eller senere af en skattepligtig person, der anvender reglerne i virksomhedsskatteloven, skal i givet fald efterbeskattes efter denne lov.
Investeringsfondshenlæggelser, der foretages i 1987 eller senere af en skattepligtig person, der ikke anvender reglerne i virksomhedsskatteloven, skal derimod efterbeskattes efter reglerne i personskatteloven.
Det afgørende for efterbeskatningen er, om den skattepligtige er under virksomhedsskatteordningen i henlæggelsesåret.
Bilag 2 De danske Landboforeningers henvendelse til udvalget og kommentarer hertil af ministeren for skatter og afgifter samt dennes kommentarer til en henvendelse fra Foreningen af Registrerede Revisorer DE DANSKE LANDBOFORENINGER Den 28. januar 1986 Til folketingets skatte- og afgiftsudvalg Vedrørende forslaget til en virksomhedsbeskatning De danske Landboforeninger værdsætter, at der er opnået politisk enighed om en skattereform, og kan for så vidt tiltræde de fleste af de principper, som den indgåede aftale bygger på.
Men vi finder, at det samlde skattesystem bliver unødigt kompliceret, og nærer derfor alvorlig bekymring for, at retssikkerheden på skatteområdet vil få ringere kår i fremtiden.
Vi erkender, at man med det nye system kommer et stykke vej med at begrænse skattetænkning, men det er vor bestemte opfattelse, at den eneste effektive løsning på dette problem vil være indførelse af en ensartet proportional beskatning af alle former for indkomst.
Det vil samtidig medføre den forenkling af skattesystemet, som alle finder ønskelig og mange nødvendig, og det vil løse de komplicerede problemer omkring ægtefællebeskatningen, som ikke bliver løst i forbindelse med skattereformen.
Det ville også overflødiggøre den foreslåede virksomhedsordning.
Vi er naturligvis enige i, at sådan som skattereformen er bygget op, er virksomhedsordningen en nødvendighed alene med det formål at give fuld fradragsret for erhvervsmæssige renter.
Vi værdsætter også, at der gennem opsparingsordningen indføres en nogenlunde ligestilling med selskaber, samt at den foreslåede beregning af et kapitalafkast tilsigter en beskatning af investeringer i erhvervsvirksomheder på linje med beskatningen af investeringer i værdipapirer.
Men virksomhedsordningen må i givet fald være så enkel som overhovedet muligt, og det er den efter landboforeningernes opfattelse ikke i det foreliggende forslag.
I vedlagte bilag har vi dels stillet en række spørgsmål, som det vil være nødvendigt at få afklaret inden en eventuel vedtagelse af loven, dels peget på en række områder, hvor vi finder, at forslaget bør ændres, hvis det skal gøres blot nogenlunde administrerbart i praksis.
Idet der henvises til den nærmere uddybning i bilaget, skal som noget af det væsentligste peges på følgende:
- Manglende opfyldelse af bogføringslovens krav må ikke medføre, at den pågældende skatteyder afskæres fra at anvende virksomhedsordningen.
- Eventuelle ligningsmæssige korrektioner af en selvangivet indkomst må give den pågældende skatteyder ret til at foretage heraf følgende ønskelige korrektioner på andre områder.
- Indskud i og hævninger fra virksomheden må tillades opgjort som nettobeløb ved regnskabsårets slutning.
Det vil i praksis være fuldstændig umuligt for en landmand at skulle arbejde med to kassebøger, en for driften og en privat.
- Prioriteringsreglen, efter hvilken overskud skal hæves før indskud, bør ophæves.
Som påpeget flere steder i bilaget vil en ophævelse kunne forenkle virksomhedsordningen på en række områder, og hertil kommer, som også påpeget, at reglen vil være let at omgå i en lang række tilfælde.
- Det forekommer yderst uhensigtsmæssigt - og unødvendigt - at forlange renteperiodisering ved anvendelse af virksomhedsordningen.
Det tvinger i realiteten alle potentielle brugere af ordningen til konstant at anvende renteperiodisering.
- Ud over ønsket om en afklaring af de i bilaget anførte problemer omkring helt eller delvist virksomhedophør skal landboforeningerne henstille, at der ved endeligt virksomhedsophør gives mulighed for at fordele beskatningen af et opsparet overskud over en årrække.
Landmandens opsparing i sin virksomhed bør betragtes som en form for pensionsopsparing.
- Reglerne for blandede driftsmidler forekommer fuldstændig uoverskuelige og uadministrerbare.
- Fastlåsningen af værdien af fast ejendom ved beregning af kapitalafkastgrundlaget medfører nogle højst besynderlige udsving i det beregnede kapitalafkast ved ændringer i renteniveauet.
Fast ejendom bør derfor medtages i kapitalafkastgrundlaget med sin aktuelle værdi på linje med andre aktiver.
Landboforeningerne skal henstille, at de her anførte synspunkter bliver imødekommet ved den endelige udformning af loven.
I modsat fald er vi alvorligt bange for, at det ikke vil lykkes at få ordningen til at fungere i praksis.
Med henblik på en uddybning af vore synspunkter skal vi anmode om et foretræde for udvalget.
De danske Landboforeninger H.
O.
A.
Kjeldsen Landboforeningernes landskontor for Driftsøkonomi Afd. vedrørende skatteforhold Kongsgaardsvej 28, 8260 Viby J.
Virksomhedsskat Bilag til henvendelse Indholdsforetegnelse Side 1. Bogføringskravet 1 2. Ligningsmæssige korrektioner 3 3. Omfanget af bogføringen 6 4. Vedrørende indskudskontoen 9 5. Vedrørende sondring imellem privat og erhvervsmæssig gæld 10 6. Overførsel af aktiver fra virksomhed til privat 12 7. Vedrørende prioriteringsreglen 13 8. Renteperiodisering, § 6, stk. 2 14 9. Vedrørende betaling af VS-skatten 15 10. Vedrørende start og ophør af en virksomhed 16 11. Vedrørende lån ifølge § 11 19 12. Blandede aktiver 20 13. Kapitalafkastgrundlaget 23 14. Underskud 25 15. Vedrørende dødsboer 25 16. Flere virksomheder 26 1. Bogføringskravet Hvis bogføringslovens krav ikke er opfyldt, kan VS-ordningen ikke anvendes.
Dette medfører ud over en eventuel skønsmæssig forhøjelse og eventuel kontrollovstillæg ifølge skattekontrollovens §§ 1-2:
a) at VS' renteudgifter i det pågældende indkomstår får begrænset fradragsværdi, b) at opsparingsordningen ikke kan anvendes i det pågældende år, og at eventuel opsparing fra tidligere år skal efterbeskattes, og c) at der ikke kan beregnes kapitalafkast for den i VS investerede egenkapital.
Alt i alt kan dette medføre en betragtelig i visse tilfælde katastrofal - merbeskatning.
Selv om det muligvis kun vil være i relativt få tilfælde, at bogføringslovens regler ikke er opfyldt, vil det alligevel være en usikker situaton for mange erhvervsdrivende med kravet om, at bogføringslovens regler skal være opfyldt, for at ordningen kan anvendes.
Regnskabskravene i VS-ordningen er principielt ikke større end i ApS eller A/S, men konsekvenserne af en manglende opfyldelse af kravene er ofte katastrofale i VS, medens man i ApS-sammenhæng nødvendigvis må acceptere ApSet og blot korrigere (eventuelt skønsmæssigt) indkomsten m.v., herunder også eventuelt udbyttet til aktionærerne m.v.
Dertil kommer, at anvendelsen af ApS er frivillig, medens anvendelsen af VS-ordningen ofte bliver nødvendig alene for at ophæve begrænsningen i rentefradraget.
Hvis bogføringen ikke er god nok og myndighederne derfor med rette helt eller delvis kan tilsidesætte opgørelsen, må denne tilsidesættelse efter landboforeningernes opfattelse ske med respekt for anvendelsen af VS-ordningen.
Hvis myndigheden skønsmæssigt forhøjer indkomsten med f.eks. 10.000 kr., så bør denne forhøjelse blot indpasses i VS-regnskabet, således at VS-indkomsten forhøjes med 10.000 kr.
Dette vil efter landboforeningernes opfattelse ikke give andre problemer end enhver anden indkomstkorrektion, jfr. nedenfor.
Man må i denne forbindelse erindre, at selve personbeskatningslovens opdeling i personlig indkomst, kapitalindkomst og ligningsmæssige fradrag også bevirker, at man i tilfælde af takseringen eller øvrige skønsmæssige ansættelser nødvendigvis må taksere/ansætte:
a) en personlig indkomst b) en kapitalindkomst c) et ligningsmæssigt fradrag.
Selv om bogføringslovens krav ikke er opfyldt, kan der derfor ikke være større problemer med i princippet tillige at ansætte de beløbsstørrelser, der er nødvendige i VS-ordningen.
I forbindelse med kravet til bogføringen skal i øvrigt bemærkes, at bogføringsloven bl.a. kræver følgende forhold opfyldt:
a) et kasseregnskab for ind- og udbetalinger.
Regnskabet skal afstemmes løbende.
b) en statusopgørelse ved begyndelse og slutning af hver regnskabsperiode.
 c) en indkomstopgørelse.
 d) en kapitalforklaring.
Når et regnskab er blevet tilsidesat og der er foretaget skønsmæssig ansættelse, er dette i praksis taget alle tilfælde sket, hvis kasseregnskabet har været fejlbehæftet, f.eks. med for store kassedifferencer eller negativ kassebeholdning.
Hvis der derimod konstateres fejl i selve indkomstopgørelsen, status eller kapitalforklaringen, korrigeres fejlene.
Man tilsidesætter i disse tilfælde ikke selve regnskabsgrundlaget.
Fejlene kan eventuelt være bødegivende, f.eks. en manglende statuspost, men når denne er korrigeret, lægges opgørelsen til grund.
Regnskabet/bogføringen er ikke tilsidesat, hvilket bl.a. kan ses af, at der ikke i disse tilfælde kræves en 100 pct.s binding af indskud på investeringsfonds.
Men hvis kassebogsføringen tilsidesættes, kræves en 100 pct.s binding, endog selv om indkomsten i forhold til den selvangivne ikke ændres, jfr.
LSR 1974, nr. 89.
Ifølge bemærkningerne til lovforslaget side 13 vil VS-ordningen kunne anvendes, selv om der er visse mindre mangler i regnskabet m.v., såfremt manglerne udbedres ved supplerende oplysninger inden for en rimelig frist.
Endvidere vil myndighederne selv kunne foretage mindre korrektioner.
Der henvises i bemærkningerne i øvrigt til gældende praksis vedrørende tilsidesættelse af regnskabet.
Henvisningen til gældende praksis om tilsidesættelse af regnskabet kunne tyde på, at kun mangler ved selve kassebogsføringen medfører, at VS-ordningen kan tilsidesættes.
Disse mangler kan dog i princippet ikke efterfølgende udbedres.
Derimod kan korrektionerne (også større korrektioner) ved selve opgørelsen af regnskabet, herunder også statuskorrektioner, normalt foretages ifølge gældende praksis uden tilsidesættelse af bogføringen m.v.
Hvad er herefter gældende i relation til VS-ordningen? a) Medfører tilsidesættelsen af selve kassebogføringen også tilsidesættelse af VS-ordningen? b) Medfører korrektioner af f.eks. afgrænsningen imellem skattepligtig indkomst og skattefri indtægt (eller fradragsberettiget udgift og ikke-fradragsberettiget udgift) og korrektioner af status en tilsidesættelse af VS-ordningen? c) Hvad er i givet fald mindre og hvad er større korrektioner? Som anført ovenfor bør det ikke være et krav til anvendelsen af VS-ordningen, at bogføringslovens krav er opfyldt.
Der bør endvidere kunne foretages større korrektioner af indkomst m.v. i VS, uden at VS-ordningen tilsidesættes.
Efter landboforeningernes opfattelse vil det være en alvorlig nedsættelse af retssikkerheden på skatteområdet med en bestemmelse om, at bogføringslovens krav skal være opfyldt, for at man kan anvende VS-ordningen.
Man skal derfor henstille, at der ikke stilles dette krav, jfr. i øvrigt nedenfor om omfanget af bogføringen.
2. Ligningsmæssige korrektioner Der er ikke i lovforslaget eller i bemærkningerne hertil anført, hvorledes man skal forholde sig, når der sker ligningsmæssige korrektioner.
Disse korrektioner kan f.eks. være:
a) En forøgelse/nedsættelse af VS-indkomsten.
Dette kan f.eks. ske ved, at en skattefri indtægt anses for skattepligtig.
Forøgelsen af VS-indkomsten kan også ske ved, at en statuspost er medregnet med et for lille beløb.
Denne korrektion vil tillige medføre, at status og dermed typisk kapitalafkastgrundlaget korrigeres.
En ændring, f.eks. forøgelse af VS-indkomsten, kan bl.a. medføre, at forøgelsen af VS-indkomsten:
- ønskes opsparet, - ønskes trukket ud som personlig indkomst, - skal trækkes ud som yderligere kapitalafkast (hvis indkomsten i forvejen ikke var så stor som det mulige kapitalafkast), - skal modregnes i tidligere opsparet overskud, hvis VS-indkomsten i forvejen er negativ.
b) En forøgelse/nedsættelse af kapitalafkastgrundlaget.
Dette kan f.eks. fremkomme ved, at en værdi af en statuspost, såvel aktiv som passiv, korrigeres. Ændringen kan også skyldes, at den særlige opgørelse af værdien af den faste ejendom korrigeres.
Disse ændringer medfører, at kapitalafkastet forøges eller nedsættes.
Dette må medføre, at den personlige indkomst må korrigeres modsvarende.
Hvis kapitalafkastet forøges og hele den personlige indkomst i forvejen var opsparet, må den del af opsparingen, der svarer til korrektionen, igen opløses.
Den forøgede kapitalindkomst skal i princippet hæves, og når dette ikke er sket inden indgivelsen af selvangivelsen, bliver den forøgede kapitalindkomst yderligere indskud, osv. osv.
I den modsatte situation, hvor kapitalafkastet nedsættes, kunne en øget del af indkomsten opspares, men hvis indkomsten er hævet, herunder hensat til hævning, kan dette i princippet ikke ske.
c) Korrektioner af hævede beløb Denne korrektion kan f.eks. fremkomme ved, at en kapitaludgift eller kapitalindtægt anses at vedrøre privatområdet i stedet for VS-området (eller omvendt). Korrektion af hævede beløb kan også skyldes, at en skattepligtig indtægt eller en fradragsberettiget udgift anses for at vedrøre privatområdet i stedet for VS-området (eller omvendt).
I sidstnævnte tilfælde korrigeres også VS- og privatindkomsten samt fordelingen heraf.
Korrektionen kan f.eks. skyldes, at en honorarindtægt er selvangivet som en VS-indkomst, medens myndigheden anser det pågældende honorar for at være en personlig indkomst, jfr.
følgende eksempel, hvor et honorar på 60.000 kr. er selvangivet som VS-indkomst, medens ligningsmyndighederne anser det for »privat« indkomst.
 Eksempel:
Under forudsætning af, at løbende indskud og hævninger i løbet af året kan modregnes, må de 60.000 kr. udgå af det hævede beløb, således at det hævede beløb nu bliver 70.000 kr.
 Det hævede beløb bliver dermed 30.000 kr. under kapitalafkastet.
Hvis disse 30.000 kr. nu ikke kan hæves (hensættes til hævning), bliver de anset for yderligere indskud, hvilket ofte vil være uønsket, når opsparingsordningen er anvendt.
Det bør derfor være muligt at hensætte minimum 30.000 kr. yderligere til hævning, også selv om det sker efter, at selvangivelsen er indleveret.
En korrektion af det hævede beløb m.v. kan medføre en række andre korrektioner.
d) Korrektioner af indskudskontoen Ved start af VS skal der opgøres en indskudskonto.
En ligningsmæssig korrektion heraf vil også kunne påvirke de øvrige opgørelser i VS.
Dette problem er især knyttet til selve starten af VS, men vil dog også kunne forekomme senere, f.eks. ved overførsel af private aktiver til VS-området, herunder øget erhvervsmæssig anvendelse af blandet anvendte aktiver, jfr. § 3, stk. 1.
Endvidere vil indskudskontoen kunne komme ud for ligningsmæsige korrektioner som følge af korrektioner af bl.a. hævet beløb, kapitalafkast m.v., jfr. ovenfor.
e) Korrektion af privat lån i VS, jfr. § 11. Dette private lån kan også komme ud for ligningsmæssige korrektioner, i princippet på samme måde som korrektion af indskudskontoen.
f) Et analogt problem til ovennævnte korrektioner findes i de tilfælde, hvor VS-ordningen tilsidesættes, f.eks. på grund af fejl i bogføringen.
En sådan tilsidesættelse kan ske flere år efter afslutningen af regnskabsåret.
F.eks. kan regnskabet for 1987 blive tilsidesat i 1990. Dette vil bl.a. medføre opgørelse af en ny indskudskonto primo 1988 og i øvrigt nye opgørelser af indkomst., kapitalafkastgrundlag, opsparing, hævning m.v. for 1988 og følgende år.
Skatteyderen kan i disse tilfælde eventuelt være interesseret i at foretage en anden afgrænsning imellem VS og privat.
Som det fremgår af ovennævnte, vil ligningsmæssige korrektioner af dele af VS-regnskabet kunne medføre, at der må gennemføres diverse konsekvensændringer af andre beløb i VS-ordningen.
De ligningsmæssige korrektioner kan endvidere medføre, at skatteyder ønsker andre beløb ændret, f.eks. en forøgelse af hensatte beløb, eller mulighed for efterfølgende at tilbagebetale tidligere hævede (hensatte) beløb.
Det bør være muligt at gennemføre disse korrektioner, og man bør ikke være bundet af, at hævningen skal være foretaget (hensat) inden udløbet af fristen for indgivelse af selvangivelsen.
I forbindelse med de ligningsmæssige korrektioner må endvidere erindres, at korrektionen kan blive gennemført for flere år ad gangen, og/eller at der er forløbet flere år siden det indkomstår, der ligningsmæssigt korrigeres.
De ligningsmæssige korrektioner, der gennemføres for et givet indkomstår, kan derfor i visse tilfælde medføre konsekvenskorrektioner for flere efterfølgende indkomstår, for hvilke selvangivelsen allerede er afleveret.
Disse konsekvenskorrektioner for de efterfølgende år kan dels være tvungne, f.eks. ændring af kapitalafkastet, og dels ønskede, f.eks. ændringer i opsparing kontra hævning som personlig indkomst.
Hvis myndighedernes ligningsmæssige korrektioner senere underkendes af en højere skattemyndighed eller domstolene, skal der igen foretages korrektioner såvel for de år, hvor ligningsmyndighedernes korrektioner underkendes, som for de år, der er gået siden ligningsmyndighedernes korrektioner, og indtil disse korrektioner senere underkendes.
Ud over de tilfælde, hvor der sker ligningsmæssige korrektioner, bør der helt generelt være en mulighed for skatteyderen for at få ændret ansættelsen i relation til VS-ordningen for de seneste 5 år.
Den samme ret har man i dag for så vidt angår ændringen af af- og nedskrivninger, jfr.
SD-cirk. 22 af 30. august 1982.
Der bør efter landboforeningernes opfattelse helt klart være mulighed for at foretage disse efterfølgende korrektioner uden andre begrænsninger, end der i øvrigt følger af den almindelige skattelovgivning, jfr. bl.a. den almindelige 5-årige frist i skattestyrelseslovens § 29, stk. 5.
Når skattelovgivningen generelt giver en skatteyder en 5-årig ret til at få foretaget ændringer i de skattemæssige opgørelser, jfr.
skattestyrelseslovens § 29, stk. 5, og da denne bestemmelse netop af den nuværende regering er forlænget fra 3 år til 5 år for at styrke retssikkerheden på skatteområdet, så bør der ikke nu ske begrænsninger af skatteyderens mulighed for omgørelsen af tidligere indsendte selvangivelser m.v.
Der bør derfor direkte gives hjemmel i loven til at kunne foretage efterfølgende korrektioner eller i det mindste en hjemmel til ligningsrådet til at kunne tillade efterfølgende ændringer, jfr.
 afskrivningslovens § 30, stk. 3.
En del af de administrative problemer med de ligningsmæssige korrektioner skyldes især problemet med prioriteringsreglen.
En afskaffelse af denne regel vil bevirke en enklere styring af de ligningsmæssige korrektioner m.v.
 Afskaffelsen af prioriteringsreglen omtales i afsnit 7.
3. Omfanget af bogføringen Ifølge bemærkningerne til lovforslaget skal der udformes et selvstændigt regnskab for VS, og der skal gennemføres en bogføring for VS.
Det fremgår ikke klart heraf, om bogføringen for VS også må indeholde en bogføring for private aktiver, f.eks. en bogføring, der omfatter lån og finansielle aktiver, som er henført til privatområdet.
Af § 4, sidste stk., i bekendtgørelse nr. 226 af 18. juni 1959 om bogføringens omfang og indhold fremgår det, at hvis en virksomhed ejes af en eneindehaver, skal den pågældendes samtlige aktiver og passiver optages i status, dog ikke privat løsøre.
Private aktiver og passiver kan dog optages i et særligt tillæg.
Indtægter og udgifter vedrørende disse aktiver og passiver kan i så fald holdes uden for bogføringen.
Bekendtgørelsen giver således mulighed for at holde private aktiver m.v. uden for bogføringen m.v., men hvis skatteyderen ønsker at medtage private aktiver m.v., er der intet til hinder herfor i bogføringsbekendtgørelsen.
Det bør i relation til VS-ordningen være muligt at udarbejde bogføringen, herunder især kassebogen m.v., således at denne også omfatter private aktiver og private passiver samt indtægter og udgifter vedrørende disse private aktiver m.v.
I regnskabsføringen i landbruget er ofte væsentlige dele af privatøkonomien inddraget i den løbende kassebogsføring.
Dette giver ofte en betydelig sikrere regnskabsopgørelse end i de tilfælde, hvor privatøkonomien ikke er inddraget i bogføringen.
Det vil derfor være et bogføringsmæssigt tilbageskridt at kræve, at privatøkonomien ikke som hidtil kan indgå i en samlet bogføring.
Herunder bør det også være tilladt at inddrage eventuelle lønindtægter m.v. i bogføringen.
VS- og privatområdet bør således, hvis det ønskes, kunne anvende en fælles kasse og en fælles kassekredit eller kassen og kassekreditten henføres i deres helhed til VS, men privatområdet kan hæve og indskyde i kassen og på kassekreditten.
De private hævninger og udtræk fra VS kan i så fald ved selve konteringen samles op på en art mellemregning imellem VS og privat.
Når året er gået, viser denne mellemregning med eventuelle statuskorrektioner i realiteten, hvad der i løbet af året netto er hævet i VS, eventuelt netto indskudt i VS.
VS-regnskabet bør således alene fremkomme ved en opsplitning af de nuværende regnskaber i 2 regnskaber, nemlig et for VS og et privat, men regnskabet bør kunne baseres på samme kassebogsføring m.v. som i dag.
Det bør således, jfr. ovenfor, være muligt i selve kassebogen m.v. også at inddrage private aktiver m.v.
I modsat fald skal den enkelte skatteyder ved selve kassebogsføringen tage stilling til de enkelte poster vedrørende privat eller VS.
Dette kan være vanskeligt at holde rede på, og der vil let kunne opstå fejl.
Hvis VS-bogføringen kun må og skal indeholde VS-indtægter og VS-udgifter, vil dette bl.a. kræve, at skatteyderen nøjagtigt skal kunne afgøre, om en given indtægt/udgift, såvel skattepligtig som skattefri, vedrører VS eller privat.
Denne afgrænsning må imidlertid ofte udskydes til revisorens afgørelse.
Når VS-ordningen anvendes, skal den anvendes på al VS-aktivitet i det pågældende år for begge ægtefæller.
Ifølge § 2 kan manglende opfyldelse af diverse regnskabskrav medføre tilsidesættelse af anvendelsen af VS-ordningen for begge ægtefæller.
Dette kan indirekte medføre, at afgrænsingen af, hvad der ifølge § 1 er VS-aktivitet eller ej, bliver af væsentlig betydning også for en i øvrigt ubetydelig aktivitet.
 Eksempel:
En erhvervsdrivende har f.eks. en mindre biindtægt som foredragsholder, indtægt for at skrive artikler eller lignende.
Hvis disse indtægter selvangives som VS-aktivitet, medens skattemyndighederne tilsidesætter dette, vil dette ifølge § 2 principielt kunne medføre tilsidesættelse af VS-ordningen for hele erhvervsvirksomheden.
Eller omvendt: honorarer selvangives som B-indkomst (eventuelt A-indkomst), men myndighederne anser indkomsten for VS-aktivitet; så har skatteyderen ikke opfyldt sin bogføringspligt m.v. for disse honorarer, og hele VS-ordningen tilsidesættes.
Disse situationer kræver en hårfin afgrænsning imellem, hvad der er VS-aktivitet, og hvad der ikke er VS-aktivitet, og denne afgrænsning skal være så nem at foretage, at alle skatteydere allerede ved bogføringen kan skille tingene ad, ellers kan man måske, jfr. ovenfor, risikere, at indtægter/udgifter, der vedrører disse bivirksomheder, ikke indgår i selve bogføringen, og i så fald kan hele VS-ordningen, jfr. ovenfor, tilsyneladende principielt tilsidesættes.
I en VS-bogføring kan således være inddraget private aktiver m.v.
Der vil også kunne opstå situationer, hvor VS-aktiver m.v.
traditionelt ikke er omfattet af en bogføring.
Denne situation forekommer f.eks. i interessentskaberne, hvor selve interessentskabet er den bogføringspligtige enhed.
Den enkelte interessent kan dog have lån og/eller finansielle aktiver, som ikke direkte er omfattet af interessentskabet, men som den enkelte interessent alligevel anser for en del af sin virksomhed.
Dette kan f.eks. være et personligt lån optaget for at fremskaffe indskuddet til interessentskabet.
Det kan også være finansielle aktiver anskaffet for det overskud, der er kommet fra interessentskabet, og som skatteyder ønsker at opspare i sin VS.
I relation til VS-ordningen vil den enkelte interessent således ofte have nogle personlige lån og finansielle aktiver, som sammen med hans ideelle anpart af interessentskabet udgør hans VS.
Tilsyneladende skal der i disse tilfælde laves en særlig bogføring, herunder kassebog for disse supplerende personlige lån m.v.
En kassebogsføring med måske kun ganske få posteringer i løbet af året og i øvrigt ofte posteringer, hvor der foreligger meget sikre kontroloplysninger m.v., synes at være et unødvendig stort krav at stille som betingelse for anvendelse af VS-ordningen.
Det bør derfor være tilstrækkeligt med et VS-regnskab opgjort på basis af regnskabet fra interessentskabet og bilag m.v. vedrørende de supplerende personlige aktiver og passiver, som skatteyderen anser for en del af sin VS.
Medens interessenten i dag direkte kan anvende opgørelsen fra interessentskabet, eventuelt med korrigerende af- og nedskrivninger, så medfører VS-ordningen, at der ofte knyttes personlige aktiver og passiver til den ideelle anpart, og dermed, at der for den enkelte interessent skal laves et afstemt VS-regnskab.
Derfor skal der ofte laves betydelig flere regnskaber fremover end i dag.
Skatteydere, der udlejer fast ejendom, er ofte ikke bogføringspligtige.
Også disse skatteydere skal, hvis de vil anvende VS-ordningen, til at opfylde bogføringslovens krav om et selvstændigt regnskab.
Også i disse tilfælde vil der ofte være så få posteringer i løbet af året, at det synes at være meget at kræve en egentlig kassebogsføring og regnskabsopgørelse på basis heraf.
 Det burde være tilstrækkeligt med en opgørelse på basis af bilag m.v.
Samme situation som nænt ovenfor er til stede, hvor en medarbejder i en virksomhed også ejer en del af virksomheden.
I disse tilfælde er medarbejderen skatteretligt anset for at være selvstændig erhvervsdrivende også for så vidt angår »lønindtægten«.
Dette gælder også, selv om skatteyderens arbejde og lønindtægt nøjagtigt svarer til de øvrige medarbejderes i virksomheden.
Jfr. ØLD af 11. november 1982, hvor en direktør, der ejede en anpart på 11 pct. i den virksomhed, hvori han arbejdede, ikke blev anset for at være lønmodtager i relation til anvendelsen af kapitalpension.
Denne lønindtægt vil formentlig også kunne omfattes af en VS-ordning og skal dermed omfattes af en bogføring m.v.
Der bebudes i bemærkningerne m.v., at der vil blive skemapligt for afgivelsen af en del af oplysningerne i forbindelse med VS-ordningen.
Det henstilles, at der også gives mulighed for, at afgivelsen af oplysningerne - med den specifikationsgrad, som skemaerne indeholder - kan ske som f.eks.
EDB-udskrevne sider i regnskabet.
Dette vil ofte være en lettelse i forbindelse med indsendelsen af selvangivelsen, ligesom der ikke opstår fejl i forbindelse med overførslen fra regnskabet til skemaerne.
Det skal i den forbindelse henstilles, at udformningen af skemaerne m.v. bliver udformet så betids, at EDB-centralerne m.v. kan nå at tilpasse EDB-regnskabssystemerne, inden regnskaberne skal opgøres.
Denne tidsfrist er ved mindre justeringer ofte ca. 1 år forud for indsendelsen af selvangivelsen.
I forbindelse med opstarten af VS-ordningen i 1987 kræves en større tidsfrist, idet regnskabssystemerne formentlig skal ændres på væsentlige punkter.
4. Vedrørende indskudskontoen Ved opgørelse af indskudskontoen ifølge § 3 indgår overførte aktiver fra skatteyderen til VS med den formueskattepligtige værdi.
Hvis der samtidig overføres gæld til VS, fragår gælden opgjort til kursværdien.
Ved opgørelsen af kapitalafkastgrundlaget anvendes for den faste ejendom i stedet den kontante anskaffelsessum med tillæg af forbedringer m.v., eventuelt 1. januar 1986-vurderingen.
I de tilfælde, hvor en fast ejendom overføres til VS, bør den ved opgørelsen af indskudskontoen i stedet for den formueskattepligtige værdi kunne indgå med sin kontante anskaffelsessum.
 Eksempel:
I 1986 købes en fast ejendom for 1 mill. kr. kontant. 1. januar 1986-vurderingen antages at være 800.000 kr.
Det forekommer ikke særlig logisk, hvis denne ejendom ikke kan indgå på indskudskontoen pr. 1. januar 1987 med sin anskaffelsessum.
Det fremgår ikke klart, hvorledes indskudskontoen opgøres for en nystartet VS.
En skatteyder køber f.eks. i 1987 en fast ejendom til 1 mill. kr.
Der betales 300.000 kr. kontant (af midler, skatteyderen havde i forvejen) og overtages lån for 700.000 kr.
Den formueskattepligtige værdi er f.eks. 800.000 kr.
I dette tilfælde må indskudskontoen vel udgøre 300.000 kr., hvis VS-ordningen starter samtidig med start af virksomheden.
Men hvis VS-ordningen først anvendes i det følgende år, bliver indskudskontoen (forudsat uændret ejendomsværdi) på 800.000 ¬ 700.000 = 100.000 kr.
Dette forekommer ikke logisk; derfor bør fast ejendom valgfrit kunne medregnes til den formueskattepligtige værdi eller til den faktiske anskaffelsessum.
Da vurderingsterminen er 1. januar, og da man ved opgørelsen af indskudskontoen anvender primostatusværdier, opstår det problem, om man ved opgørelsen af den formueskattepligtige værdi, jfr. § 3, stk. 4, for de VSer, der anvender kalenderåret som regnskabsår, kan/skal anvende vurderingen pr. 1. januar 1987 eller den senest ansatte vurdering forud for 1. januar 1987, dvs. typisk vurderingen 1. januar 1986, ved opgørelsen af indskudskontoen.
5. Vedrørende sondring imellem privat og erhvervsmæssig gæld Ifølge bemærkningerne til lovforslaget skal myndighederne ikke gennemføre en nærmere kontrol af fordelingen af lån og finansielle aktiver imellem VS og privatområdet, når indskudskontoen blot ikke er negativ ved starten af VS.
Landboforeningerne går hermed ud fra, at så længe indskudskontoen ved start af VS blot er positiv (eller nul), så er man fuldstændig frit stillet med hensyn til, hvilke lån og finansielle aktiver der overføres til VS.
Dette må bl.a. bevirke, at f.eks. hele gælden på en landbrugsejendom kan overføres til VS, såfremt ejendomsværdien af den del af landbrugsejendommen, der anvendes erhvervsmæssigt, og værdien af det erhvervsmæssige løsøre m.v. er lig med eller større end kursværdien af den overførte gæld.
Der må derfor også være mulighed for at lade en afbetalingskontrakt på f.eks. et privat aktiv indgå i VS, hvis der i øvrigt er plads i VS, dvs. indskudskontoen fortsat er positiv.
Denne frihed til fordeling af finansielle aktiver og passiver burde fremgå af selve loven.
Selv om man ville begrænse friheden til fordelingen af finansielle aktiver og passiver, så ville denne begrænsning alligevel kunne omgås ved at »tømme« VS ved at hæve et beløb i VS svarende til indskudskontoen.
Dette vil kunne ske ved at optage et lån af samme størrelse som indskudskontoen, uden at man dermed kommer i konflikt med § 11.
Kun en eventuel opsparingsordning og prioriteringsreglen vil kunne forhindre dette, men som anført nedenfor om prioriteringsreglen, herunder muligheden for at omgå denne, er denne begrænsning formentlig alligevel uden betydning.
I øvrigt vil de landmænd, som fremover forventer at få problemer med prioriteringsreglen, dvs. de landmænd, som vil anvende opsparingsordningen til permanent udskydelse af progressionen i personbeskatningen, altid kunne »tømme« VS for kapital, hvis  

 dette blot sker i året, inden opsparingsordningen påbegyndes.
Den selvkontrollerende effekt i VS-beskatningen bevirker, at det normalt er uden betydning, om et lån er placeret i VS eller i privatområdet.
De problemer, der er anført ovenfor, vil derfor normalt ingen reel betydning have for beskatningen.
Denne selvkontrollerende effekt er dog ikke effektiv i følgende tilfælde:
- Hvor indkomsten i VS er negativ, og hvor der ikke er positiv kapitalindkomst uden for VS, og hvor den personlige indkomst uden for VS er så stor, at den er omfattet af tillægsskatterne.
I disse tilfælde vil det være en fordel at have så megen gæld i VS som muligt og dermed så stor negativ indkomst i VS som muligt.
Denne forøgelse i den negative VS-indkomst er fradragsberettiget i den personlige indkomst uden for VS.
Det vil således i disse tilfælde være en fordel at tømme indskudskontoen, eventuelt forsøge at starte med negativ formue i VS, jfr. § 3, stk. 6.
- Hvor kapitalafkastgrundlaget er negativt, og hvor indskudskontoen fortsat er positiv.
I disse tilfælde vil det være en fordel at få »tømt« indskudskontoen og få den del af renterne, der svarer til indskudskontoen, ud af VS til kapitalafkastbeskatning uden for VS.
- Hvor forrentningen af gæld og finansielle aktiver set i forhold til kursværdien af gælden og finansielle aktiver afviger fra kapitalafkastprocenten.
Selv om der i ovennævnte 3 situationer (som formentlig forekommer forholdsvis sjældent) vil være en reel interesse hos ligningsmyndighederne for at tilsidesætte fordelingen imellem VS og privat, så vil det af hensyn til retssikkerheden alligevel være en fordel med en ubetinget ret til fri fordeling af finansielle aktiver og passiver imellem VS og privat og kun begrænset af kravet om positiv indskudskonto samt lånet ifølge § 11.
6. Overførsel af aktiver fra VS til privat Af bemærkningerne til § 5 fremgår det, at man ved overførslen af aktiver fra VS til privat samtidig kan overføre en gældspost, således at det kun er friværdien, der overføres.
Det fremgår dog ikke direkte af bemærkningerne, om man også kan overføre aktiver fra privat til VS som betaling for de fra VS til privat overførte aktiver.
Det fremgår ikke klart af lovforslaget eller bemærkningerne, hvorledes værdien skal fastsættes af aktiver, der overføres fra VS til privat, herunder f.eks. overførsel af en hidtil erhvervsmæssigt anvendt ejendom til privat benyttelse.
Det fremgår heller ikke, om man alene kan overføre et passiv fra VS til privat.
Dette vil i realiteten svare til et indskud i VS svarende til kursværdien af det til privat overførte passiv.
Og tilsvarende fremgår det ikke, om et passiv fra privat kan overføres til VS, hvilket i givet fald vil svare til en hævning i VS svarende til kursværdien af det overførte passiv.
Men når der kan overføres aktiver fra VS til privat (eller omvendt) og dette også må gælde finansielle aktiver, så bør det også være muligt at overføre passiver.
Man vil nemlig alligevel i realiteten kunne omgå et eventuelt forbud mod overførsel af passiver ved f.eks. at optage et privat lån, overføre pengene herfra til VS og derefter indfri et VS lån.
Dette svarer i realiteten til overførslen af et lån fra VS til privat.
Ved overførsel af finansielle aktiver og passiver må der af hensyn til renteberegning m.v. skulle fastsættes et tidspunkt for overførslen.
Da overførslen ikke bliver registreret af modparten til det finansielle aktiv eller passiv, foreligger der egentlig ingen registrering af overførslen.
Et krav om en registrering i kassebogen synes ej heller rimelig, idet der jo netop ikke sker nogen bevægelse i kassen.
Den tidsmæssige afgrænsning for overførslen bør derfor enten frit kunne fastsættes og således, at beslutningen herom kan træffes helt hen til opgørelsen af regnskabet, eller der bør ske en lovmæssig afgrænsning f.eks. således at opgørelsen over aktiver og passiver, der er i skatteyderens besiddelse såvel i primo som ultimo status og som af skatteyder ønskes flyttet fra VS til privat eller omvendt i relation til den skattemæssige afgrænsning af indkomst, konjunktur m.v., sker ved begyndelsen eller slutningen af året.
Formentlig vil en tidsmæssig afgrænsning til begyndelsen af året synes acceptabel.
Derved medregnes hele årets indtægt, konjunktur m.v. vedrørende samme aktiv/passiv enten til VS eller til privat.
Samtidig ville det også blive lovfæstet, at samme finansielle aktiv og passiv pr. år kun kunne overføres een gang imellem VS og privat.
Dette ville formentlig også begrænse mulighederne og konsekvenserne af den »oppustning« af kapitalafkastgrundlaget, som er anført i bemærkningen til § 8.
7. Vedrørende prioriteringsreglen Prioriteringsreglen skal forhindre, at man bruger kapital fra VS dvs.
hæver af indskudskontoen eller etablerer lån ifølge § 11 samtidig med, at opsparingsordningen anvendes eller bevares for så vidt angår tidligere år.
Da kreditorer m.v. er ligeglade med, om et passiv er omfattet af VS eller er i privatområdet, vil skatteyderen blot i stedet for at hæve i VS kunne optage et privat lån i et pengeinstitut og bevare en tilsvarende kapital i VS.
 Hvis VS i stedet for at udbetale et indskud, hvilket f.eks.
forhindres på grund af anvendelse af opsparingsordningen, opsparer kapitalen i et pengeinstitut, vil formuen stige i VS og dermed kapitalafkastgrundlaget.
Indkomsten stiger også svarende til forrentningen af indskuddet i pengeinstituttet.
Denne merindkomst i VS vil blive kapitalafkast (på grund af det højere kapitalafkastgrundlag i VS).
På privatsiden optages et privat lån l pengeinstituttet.
Dette bevirker en privat renteudgift, som modsvares af det øgede kapitalafkast fra VS.
Der er således ingen skattemæssige ulemper ved på denne måde at omgå prioriteringsreglen.
I mange tilfælde behøver man end ikke lave disse dobbelttransaktioner.
Hvis man f.eks. alligevel skal optage et lån, fordi investeringer i VS og privatforbruget m.v. overstiger indtjening, så kan lånet optages privat, medens indtjening i VS anvendes til investeringer.
Den skattemæssige balance er til stede, hvis kapitalafkastpct. svarer til rentesatserne på ind- og udlån.
Hvis derimod rentesatserne sættes væsentlig lavere eller højere end kapitalafkastpct., vil der opstå en skattemæssig konsekvens af transaktionerne.
Hvis rentesatsen er lavere end kapitalafkastpct., transformeres i realiteten en større del af VS' øvrige indkomster fra personlig indkomst til kapitalafkast.
Prioriteringsreglen kan således ofte omgås uden skattemæssige konsekvenser.
Dette skyldes den generelle selvkontrollerende effekt, som er indbygget i VS-ordningen og hvorefter det i de fleste tilfælde er uden betydning, om et lån er placeret i privat eller VS-området.
På grund af dette selvkontrollerende system er der således ikke behov for prioriteringsreglen.
Når dette er tilfældet, kan reglen lige så godt afskaffes.
Ved en afskaffelse af prioriteringsreglen vil der kunne ske væsentlige forenklinger i VS-loven samt i administrationen heraf.
Der vil således ikke være behov for regler om hensættelser af indkomst til hævning i det følgende år og der vil ikke være behov for regler om tilbagebetaling af for meget hævet.
Det vil heller ikke få betydning, om årets indskud og hævning kan modregnes i hinanden eller ej.
Også de ovenfor nævnte problemer med ligningsmæssige korrektioner vil blive administrativt enklere at tackle, hvis prioriteringsreglen ophæves.
Det er derfor landboforeningernes opfattelse, at prioriteringsreglen bør afskaffes og at denne afskaffelse i betydelig grad vil lette administrationen af hele VS-ordningen.
Hvis prioriteringsreglen bevares, opstår derimod en lang række problemer med styring af, hvor meget det kan betale sig at hæve.
Dette gælder især, hvis det ikke bliver muligt at hensætte private beløb til tilbagebetaling til VS i det følgende år.
Hvis det samtidig ikke bliver muligt at modregne indskud i hævede beløb, bliver det endnu vanskeligere at styre VS-ordningen.
Hvis prioriteringsreglen bevares, vil det derfor ofte være den meget forudseende skatteyder, som forstår at planlægge hævninger m.v., der opnår den optimale anvendelse af VS-reglerne, hvorimod den mindre forudseende skatteyder ikke vil komme til at anvende reglerne optimalt.
Dette er en uheldig situation og vil i betydelig grad reducere skatteyderens retssikkerhed - især den mindre forudseende skatteyders retssikkerhed.
Hvis man af politiske årsager vil begrænse anvendelse af opsparingsordningen, bør dette i stedet være en generel begrænsning set i forhold til virksomhedens art og omfang udfra visse objektive kriterier, f.eks. sat i relation til værdien af fysiske aktiver i VS og/eller omsætning eller lign. i VS.
En fjernelse af prioriteringsreglen vil kunne bevirke en nemmere administration bl.a.:
- af hele regnskabsopgørelsen m.v., jfr. afsnit 1-3 - af overførsel af aktiver/passiver imellem VS og privat - af kontrol med at hensatte hævninger i regnskabet sker rettidigt - af sambeskatningsreglen i § 14 - af forskydninger i anvendelsen af blandede aktiver, jfr. afsnit 12 herom - af ophørs- og genanbringelsesreglen i § 15 og 16, jfr. afsnit 10.
8. Renteperiodisering § 6, stk. 2 Det forekommer umiddelbart ikke særlig indlysende, hvorfor der er tvungen renteperiodisering i VS, selv om der er det i ApS.
Den tvungne renteperiodisering vil medføre, at der bl.a. skal tages stilling til, hvordan den periodiserede renteudgift/renteindtægt skal behandles ved start/ophør af VS.
I denne forbindelse må bl.a. erindres, at anvendelse af VS-beskatningen kan skifte fra år til år, hviket jo ikke er tilfældet i ApS.
Skal/kan der også foretages renteperiodisering af de private lån og finansielle aktiver? Dertil kommer yderligere problemer med rentekontrolsystemerne ud over dem, der allerede er til stede i dag.
Ovennævnte vil typisk medføre, at rentekontrollen ikke er anvendelig for de skatteydere inkl. ægtefæller, som har en VS-aktivitet, ej heller for så vidt angår renter uden for VS, medmindre rentekontrollen indrettes således, at pengeinstitutter bliver pålagt at skille lånene ad i dem, der er VS-lån, og de private lån.
Tilsvarende for obligationer m.v.
 Eksempel:
Pr. 1. januar 1987 er der en latent periodiseret renteudgift på de til VS overførte lån på 50.000 kr.
I 1987 forfalder 200.000 kr.
netto i renteudgifter.
Pr. 31. december 1987 er der en periodiseret nettorenteudgift på 60.000 kr.
I 1988 forfalder 150.000 kr. i renteudgifter.
VS ordningen anvendes i 1987, men ikke i 1988 (regnskabet tilsidesættes eventuelt). Der er ikke for privat anmodet om periodisering af renter, hvilket ofte nægtes af hensyn til netop rentekontrolsystemerne, jfr.
 statsskattedirektoratets afgørelse SD. 380-4300-861.
Skal de 50.000 kr. periodiserede renteudgifter pr. 1. januar 1987 fradrages i det personlige 1986-regnskab (der så må genoptages) eller i VS-regnskabet for 1987 eller i det private regnskab for 1987? Er de 50.000 kr. en VS-gæld, der fragår på indskudskontoen pr. 1. januar 1987? De 60.000 kr. i periodiseret renteudgift pr.
31. december 1987 skal formentlig fradrages i VS-indkomsten i 1987.
9. Vedrørende betaling af VS-skatten Beløb, der overføres fra VS til privat til dækning af VS-skatten og den særlige indkomstskat i VS, omfattes ikke af hævesystemet.
 Det er uklart, hvorledes der skal forholdes hermed, hvis der f.eks.
er forskudsregistreret en VS-indkomst, der afviger fra den endelige VS-indkomst, jfr. følgende eksempel:
 Eksempel:
Dette medfører en samlet skattebetaling på ca. 25.000 kr. i personlig skat og 150.000 kr. i VS-skat.
I årets løb hæves i VS 100.000 kr. og VS-skatten på 150.000 kr., i alt 250.000 kr.
Når året er gået, viser det sig at indkomsten i alt kun blev 280.000 kr.
Heraf ønskes 100.000 kr. anset for hævet personlig indkomst.
VS-indkomsten bliver herefter kun 180.000 kr. dvs., at VS-skatten kun bliver 90.000 kr.
Den for meget betalte a conto VS-skat tilbagebetales til skatteyderen personligt, dvs. der tilbagebetales 60.000 kr.
Dette sker dog først i det følgende år eventuelt først i det næstfølgende år, når indkomstårene er forskudte.
Eventuelt modregnes de 60.000 kr. i en restskat på personområdet, hvis indkomsterne på personområdet bliver større end forskudsregistreret.
Der er dog i året rent faktisk hævet 250.000 kr., der - når året er gået - umiddelbart må fordeles imellem Hvis de 60.000 kr. ikke kan anses for et for meget hævet beløb, vil det medføre, at de 60.000 kr. må anses for hævning af indkomsten, dermed må opsparingen nedsættes og dermed den faktiske VS-skat osv.
Hvis regnskabet skal stemme, fås derfor Opsparet indkomst 60.000 kr.
Hvis sidstnævnte fordeling af indkomsten og de hævede beløb er det rigtige, vil det medføre, at det er farligt at få forskudsregistreret for stor VS-indkomst - eller i hvert fald at hæve i VS til at betale skatten.
Generelt må dette medføre, hvis der gennemføres skrappe bestemmelser til regnskabsføringen og manglende mulighed for omgørelse af beslutningerne, at man anbefaler landmændene ikke at foretage hævninger i VS i årets løb, men afvente, til regnskabet er gjort op, og så afsætte beløb i regnskabet til hævning i det følgende år.
Der bør ske en afklaring af, hvorledes ovennævnte problemer skal/kan behandles i forbindelse med regnskabsopgørelse, forskudsregistrering m.v.
Man må i disse tilfælde også tage højde for, at regnskabsårene i en del tilfælde er forskudte, således at de i regnskabsåret betalte VS-skatter ikke svarer til regnskabsårets indkomst.
Også ovennænte situation vil blive lettere at tackle, hvis prioriteringsreglen ophæves.
10. Vedrørende start og ophør af en virksomhed Det er uklart, hvorledes man skal forholde sig, når en virksomhed starter i løbet af året, f.eks. ved at man 1. april 1987 køber et landbrug.
 I disse tilfælde må VS-ordningen vel i alle relationer starte pr. 1.
april 1987, dvs. at bogføringen jfr. § 2, stk. 2, kun kommer til at omfatte perioden 1. april 1987 til 21. december 1987.
 Indskudskontoen må vel i disse tilfælde skulle opgøres pr. 1.
 april 1987, jfr. dog ovenfor.
Kapitalafkastgrundlaget, jfr. § 8 opgøres i primo status.
Betyder dette, at der ikke kan beregnes kapitalafkast i det år, hvori virksomheden påbegyndes; eller vil der kunne beregnes et kapitalafkast på basis af en status pr. 1. april 1987? Skal dette beregnede kapitalafkast i givet fald reduceres forholdsmæssigt, jfr. § 7, stk. 2? Ved salg af virksomheden og køb af en ny virksomhed i samme eller følgende år kan opsparingskontoen på visse betingelser bevares, jfr. § 15.
På grund af § 2, stk. 1, må det antages, at bogføringen skal fortsætte også i den periode, hvori der ikke drives VS.
Denne bogføring må omfatte de finansielle aktiver og passiver, som ikke anvendes ved salget af landbruget.
Dette må vel i så fald også medføre, at reglerne om kapitalafkast kan anvendes i såvel det år, hvori den hidtidige VS sælges og i det år, hvori den nye VS købes og i begge tilfælde opgjort på basis af primostatus, men dette vil i så fald medføre, at konjunkturtab og gevinster m.v. i den ophørende VS bliver overført som kapital til den nye VS, uden at indskudskontoen ændres (medmindre der konkret indskydes nye private penge til den nye VS). En konsekvens heraf må vel så være, at også en nettogæld kan overføres fra den hidtidige VS til den nye VS? Eller skal reglerne forstås på en anden måde og i så fald hvilken? Hvis en VS ophører og der er i forvejen drives en anden VS, vil en negativ formue i den ophørende VS, (dvs. gældsposter i den ophørende VS, som bliver tilbage, efter at aktiverne er solgt) kunne overføres til den anden VS? Vil dette gælde, uanset om der overføres en opsparingsordning eller ej fra den tidligere VS? Vil denne overførsel i givet fald også kunne ske til en nystartet VS inden for fristen i § 15, stk. 2, sidste punktum, herunder også til en af ægtefællen drevet VS? Hvis en VS ophører og der i forvejen drives en anden VS og hvis der ingen opsparingskonto er i den ophørende VS, vil en formue f.eks.
hidrørende fra konjunkturgevinster i den ophørende VS da frit kunne hæves, også selv om der er anvendt en opsparingsordning i den fortsættende VS? I forbindelse med påbegyndelse og ophør med VS, vil opstå adskillige vanskelige afgrænsninger.
Disse afgrænsninger omfatter f.eks. situationer, hvor en eksisterende VS udvides eller reduceres.
F.eks. hvor en landmand, der har forpagtet et landbrug, senere køber landbruget eller omvendt sælger landbruget, men fortsætter med at forpagte landbruget.
Hvis man anser disse forhold som en kontinueret fortsættelse af samme VS skal bl.a.
1. Kapitalafkastgrundlaget opgøres i primo status, uafhængigt af køb og salg af selve den faste ejendom.
 2. Ophørsreglen og genanskaffelsesreglen i § 15 skal ikke anvendes.
3. Indskudskontoen reguleres alene med et faktisk kontant indskud eller hævning i VS, dvs. indskudskontoen skal ikke korrigeres med forskellen imellem kontantanskaffelsesprisen og den formueskattepligtige værdi.
Hvis man i stedet anser situationen for ophør med en VS og start af en ny VS skal 1) Kapitalafkastgrundlagene opgøres efter de regler, der gælder for køb og salg af VS og hvor regnskabsperioden ikke er et helt år.
 2) Ophørsreglen og genanskaffelsesreglen i § 15 skal anvendes.
 3) Indskudskontoen skal opgøres ved påbegyndelsen af det nye VS bl.a.
måske med regulering af købspris til formueskattepligtig værdi, dog skal eventuelle konjunkturgevinster og tab fra den ophørende VS overføres til den nye VS, måske kun i de tilfælde, hvor der også overføres en opsparingsordning, jfr. ovenfor.
Hvis ophørsreglen og genanskaffelsesreglen skal anvendes, må aktiver, der overføres fra den ophørende VS (typisk hele løsøret), skulle overføres til bogført værdi til den nye VS, jfr. bemærkningerne til § 5.
Når en VS sælges og der købes en ny VS, kan opsparingskontoen overføres til den nye VS.
Hvis den kontante købspris for den nye VS er mindre end salgsprisen for den afståede VS (i begge tilfælde ekskl. finansielle aktiver) kan dog kun en forholdsmæssig del af opsparingskontoen overføres.
Dette må give betydelige afgrænsningsproblemer med hensyn til, hvor meget af en VS der kan sælges eller i øvrigt ophøre, uden at der foreligger salg eller ophør af selve VS.
Hvis der kun skal genanskaffes en ny VS svarende til salgsprisen for den sidste del af den tidligere VS, vil dette lettere kunne opfyldes ved forinden at frasælge dele af den oprindelige VS.
Hvis en landmand kan fortsætte sin hidtidige VS, selv om den faste ejendom sælges, men han fortsætter som forpagter, vil salgsprisen for de aktiver, der sælges ved ophør af forpagtningen ofte være beskedne, og dermed vil det være lettere at etablere en fortsættende VS.
F.eks. sælger en landmand efterhånden løsøret, eventuelt sælger dele af den faste ejendom, således at salgsprisen for den sidste del er relativ beskeden i forhold til den oprindelige VS.
Også fastlæggelse af købsprisen vil give problemer, f.eks. hvor man umiddelbart efter købet af en ny ejendom køber løsøre m.v.
Vil dette løsøre eventuelt købt indenfor fristen i § 15, stk. 2, sidste punktum kunne tælle med ved opgørelse af købsprisen? Vil løsøre købt med VS, men senere frasolgt, kunne tælle med? Også afgrænsningen imellem en eller 2 VSer får betydning i disse tilfælde.
Hvis en landmand f.eks. driver et landbrug og en minkfarm og disse 2 dele er betragtet som 2 VS, vil han ikke kunne sælge den ene VS uden en efterbeskatning af den opsparingskonto, der er knyttet til denne VS.
(Dette vil i øvrigt bevirke en interesse i at få foretaget den største del af opsparingen for tidligere år i den VS, han beholder).
Hvis begge aktiviteter betragtes som een VS, vil opsparingen muligvis kunne bevares fuldt ud, jfr. ovenfor om delsalg af en VS.
Ved salg af en ideel anpart af en VS skal en ideel anpart af opsparingskontoen efterbeskattes.
Denne efterbeskatning må vel kunne overføres til en ny VS, hvis der indenfor fristen i § 15, stk. 2, sidste punktum anskaffes en ny VS for salgsprisen for den afståede ideelle anpart.
Ved anvendelsen af ophørsreglen i § 15 vil en VS med beskedne fysiske aktiver f.eks. liberalt erhverv, drevet fra lejede lokaler, ofte have en begrænset salgspris ofte kun good-will (som vel i relation til § 15 må anses for et fysisk aktiv?). Der vil i disse tilfælde kun skulle genanskaffes en mindre VS f.eks. en mindre udlejningsejendom for at kunne opretholde en større opsparingsordning.
Opsparingskontoen kan i disse tilfælde i realiteten anvendes som en art pensionsordning.
Hvis det derimod er et stort landbrug, der sælges, vil opsparingskontoen ikke lige så let kunne opretholdes.
Den genanskaffede VS skal være for stor (jfr. dog ovenfor om den eventuelle mulighed for først at sælge den faste ejendom og så fortsætte som forpagter i en periode) og derfor er det i disse tilfælde meget sværere at bevare opsparingskontoen som en art pensionsordning.
 Disse konsekvenser forekommer ikke særlig rimelige.
Hvis man sælger een VS og køber en ny VS, herunder også sælger en ideel anpart af een VS, bør opsparingskontoen kunne blive stående i den udstrækning, der stadig er fysiske aktiver eller lignende i den fortsættende VS, der mindst svarer til det indestående på opsparingskontoen, eller der bør generelt anvendes den objektive begrænsning på opsparingskontoen, som er anført ovenfor om prioriteringsreglen.
En sådan begrænsning af opsparingskontoens størrelse kunne medføre både en afskaffelse af prioriteringsreglen og en lettere administrerbar ophør/genanbringelsesregel.
11. Vedrørende lån ifølge § 11 Det private lån, der etableres ifølge § 11, er reelt et aktiv i VS.
Vil dette aktiv i VS kunne indgå ved opgørelsen af kapitalafkastgrundlaget, jfr. § 8? Hvis dette ikke er tilfældet, vil det samme skattemæssige resultat alligevel kunne opnås.
I den udstrækning, det er muligt at overføre et lån fra VS til privat, vil man også reelt kunne opnå samme resultat ved at optage et privat lån i f.eks. et pengeinstitut.
Når dette derfor er muligt, skal det henstilles, at et lån ifølge § 11 er et finansielt aktiv i VS, som indgår ved opgørelse af kapitalafkastgrundlaget i § 8.
Hvis prioriteringsreglen ikke ophæves, bør der være mulighed for at yde private lån til VS.
Den pågældende situation kan alligevel opnås ved at lade VS låne på det normale pengemarked og at privatpersonen f.eks. indskyder et tilsvarende beløb privat i pengeinstituttet.
Der bør i givet fald fastsættes forrentningsbestemmelser på et eventuelt privat udlån til VS f.eks. svarende til de private lån i VS, jfr. § 11.
12. Blandede aktiver Reglerne vedrørende blandede aktiver vil tilsyneladende give en del problemer.
 Blandede aktiver optræder i princippet i 2 tilfælde, nemlig:
a) Aktiver, som på visse tider anvendes privat og til andre tider anvendes erhvervsmæssigt f.eks. biler og sommerhuse m.v., som udlejes i nogle uger og i andre uger bruges privat.
b) Aktiver, hvoraf een del hele tiden anvendes privat og en anden del hele tiden anvendes erhvervsmæssigt.
F.eks. er en landbrugsejendom ifølge hidtidig skattelovgivning at opfatte som eet aktiv og på dette aktiv anvendes stuehuset hele tiden privat og resten hele tiden erhvervsmæssigt.
Det fremgår ikke klart af lovforslaget med bemærkninger, om begge typer blandede aktiver skal behandles efter reglerne for blandede aktiver, eller om der kun er tænkt på type a, medens type b i relation til VS-ordningen skal anses for 2 adskilte aktiver.
Aktiver, som har en blandet anvendelse, såvel før som i VS-ordningen, må jfr. § 3, stk. 4 og stk. 5 indgå på indskudskontoen med den til det erhvervsmæssige formål anvendte del af den formueskattepligtige værdi.
En senere relativ forskydning i den erhvervsmæssige anvendelse må, jfr. § 3, stk. 1, og § 5, stk. 3 anses for hævning/indskud af kapital i VS.
Efter hvilke regler skal disse forskydninger værdiansættes? Der synes i hvert fald at være følgende muligheder:
a) handelsværdi b) formueskattepligtig værdi c) for fast ejendom kan også værdien ved opgørelsen af kapitalafkastgrundlaget eventuelt komme på tale, dvs.
 anskaffelsessummen eventuelt 18. almindelige vurdering.
 Eksempel:
 En bil, der normalt anvendes 25 pct. erhvervsmæssigt, har den 1.
 januar 1987 f.eks. en formueskattepligtig værdi på 100.000 kr.
(inkl. en eventuelt ikke afskrivningsberettiget del (post 2)) og en handelsværdi på 70.000 kr.
Ved opgørelsen af indskudskontoen indgår bilen med 25 pct. af 100.000 kr. dvs. 25.000 kr. 1. januar 1988 er den formueskattepligtige værdi f.eks. 85.000 kr. og handelsværdien 50.000 kr.
I 1988 anvendes bilen 60 pct. erhvervsmæssigt.
Dette må tilsyneladende medføre et indskud i VS på (60 ¬ 25 =) 35 pct. af 50.000 kr. dvs.
 17.500 kr.
Vil dette »tvungne« indskud kunne udbetales til skatteyderen  

 uden om opsparingsordningen og uden om hævesystemet, dvs. som om de 35 pct. af bilen var blevet solgt til VS for 17.500 kr.
Året efter er værdien faldet til 75.000 kr. i formueskattepligtig værdi og 35.000 kr. i handelsværdi.
Bilen anvendes nu igen 25 pct.
erhvervsmæssigt, dvs. at der er hævet 35 pct. af 70.000 kr. = 24.500 kr. (eventuelt 35 pct. af 35.000 kr.?). Kan denne hævning indbetales til VS eller skal hævningen være omfattet af det generelle hævesystem? Eksempel:
Et sommerhus eller anden boligejendom udlejes 100 pct. og indgår i en samlet udlejningsvirksomhed indtil f.eks. 1990, herefter overgår den til 100 pct. privat anvendelse.
Det forudsættes, at skatteyderen (eller ægtefællen) i øvrigt fortsætter VS-virksomheden efter 1990.
1986-vurderingen antages at være 300.000 kr.
Vurderingen i 1990 antages at være 400.000 kr.
Handelsværdien i 1990 skønnes at være 450.000 kr.
Ifølge § 5, stk. 2 må dette medføre, at der i 1990 er hævet 400.000 kr. (eventuelt 450.000 kr.) og dette vil i givet fald kunne bevirke en større efterbeskatning af en eventuel opsparingskonto.
Vil de relative forskydninger kunne finansieres/betales f.eks. ved at skatteyderen overfører andre aktiver til VS for 400.000 kr.
eventuelt 450.000 kr. eller overtager hidtidige VS-lån med en kontantgæld på 400.000 kr. eventuelt 450.000 kr.? Hvis det antages, at den faste ejendom overføres til f.eks. 400.000 kr. og der samtidig overtages gæld for 400.000 kr., vil overførslen reelt bevirke, at kapitalafkastgrundlaget, hvori ejendommen f.eks. er indgået med værdien pr. 1. januar 1987 med 300.000 kr., bliver forøget med 100.000 kr.
Hvis en landbrugsejendom med stuehus anses for en blandet ejendom, vil relative værdiforskydninger imellem stuehusværdi og restejendomsværdi indgå i hæve/indskudssystemet.
Disse forskydninger opstår såvel ved vurderingerne, f.eks. stiger stuehusværdien ved 1. januar 1986 vurderingen formentlig mere end ejendomsværdien generelt.
Forskydningerne opstår endvidere, når der bygges eller frasælges herunder brænder dele af ejendommen.
Eksempel på forskydning i den relative stuehushandel Dvs. at der er hævet værdier svarende til (31,66 ¬ 30,0) = 1,66 pct.
 af 1.200.000 kr. = 19.920 kr.
Eksempel på byggeudgifter på fast ejendom I 1987 bygges der for 400.000 kr. driftsbygninger.
Dette medfører en vurdering pr. 1. januar 1988 på:
 Ifølge § 3, stk. 1, er der indskudt i VS på indskudskontoen:
30 ¬ 25,33 = 4,67 pct. af 1.500.000 kr. = 70.050 kr. på grund af, at stuehuset nu kun udgør 25,33 pct. af ejendomsværdien, uden at stuehuset er ændret og uden at stuehuset i øget omfang anvendes erhvervsmæssigt.
På kapitalafkastkontoen må opgørelsen af den faste ejendom opgøres som Eller ???? Reglerne for blandede aktiver er meget indviklede og i denne forbindelse må det erindres, at mange - langt de fleste - af de skatteydere, der skal anvende VS-ordningen, har en blandet ejendom.
Det må for disse ejendomme nok anbefales at betragte ejendommen - på trods af, at det formueretligt kun er eet aktiv - som 2 aktiver i relation til VS-ordningen.
Dermed vil de nævnte problemer kun opstå, når en hidtidig privat anvendt del overgår til erhvervsmæssig anvendelse (eller omvendt). Sidstnævnte situationer vil f.eks. opstå, hvor stuehuset fraflyttes og udlejes.
I den udstrækning, der sker forskydninger imellem privat og erhvervsmæssig anvendelse, bør der også kunne overføres gæld eller betales for overførslen uden om indskud/hævesystemet.
Ellers vil der tilsyneladende kunne opstå situationer, hvor der hæves store beløb, som kan bevirke en større efterbeskatning.
En ophævelse af prioriteringsreglen vil fjerne nogle af de problemer, der er ved forskydningen i anvendelsen af blandede aktiver.
Kan aktiver, der hverken anvendes erhvervsmæssigt eller privat, omfattes af en VS-ordning? Dette kan f.eks. gælde ubebyggede grunde.
I § 3, stk. 4 er ikke fastsat regler om overgang fra fuldt privat til blandet anvendelse.
§ 3, stk. 8. Gælder denne fastfrysning af værdien også ved skifte imellem en fast ejendoms anvendelse til privat og erhverv, f.eks.
hvor en tidligere erhvervsmæssig del af fast ejendom efter en periode med privat anvendelse igen anvendes erhvervsmæssigt, eller gælder de almindelige regler om skifte i erhvervsmæssig anvendelse dvs. handelsværdien.
13. Kapitalafkastgrundlaget Fast ejendom skal ved opgørelsen af kapitalafkastgrundlaget indgå med sin kontante anskaffelsessum.
Det fremgår ikke, hvorledes der skal forholdes, når der sælges en del af en fast ejendom, herunder når noget af ejendommen beskadiges og der modtages erstatning herfor.
Disse salgssummer og erstatninger må formentlig indgå i VS, men skal værdien af den faste ejendoms kontante anskaffelsessum reduceres og i givet fald efter hvilke regler.
Umiddelbart må man vel gå ud fra, at den del af den kontante anskaffelsessum, herunder forbedringer m.v., som vedrører den frasolgte m.v. skal udgå af kapitalafkastgrundlaget.
Det vil dog ofte være forholdsmæssigt vanskelige fordelinger, der skal foretages i disse tilfælde, i øvrigt tilfælde, som ikke er så sjældne.
Ved opgørelsen af kapitalafkastgrundlaget fastlåses værdien af den faste ejendom, hvorimod gældsomregningen følger kursudviklingen.
 Dette vil kunne give følgende eksempel.
En fast ejendom købes til 1 mill. kr., heraf gæld 800.000 kr. og kontant 200.000 kr.
Kapitalafkastgrundlaget er 200.000 kr.
På købstidspunktet er renten 10 pct. dvs. et kapitalafkast på 20.000 kr.
Senere ændres renteniveauet til f.eks. 15 pct.
Dette bevirker, at gældens kursværdi ændres til f.eks. 500.000 kr.
 Kontantværdien af den faste ejendom ændres typisk samtidig til ca.
 700.000 kr., men dette får ingen betydning for afkastgrundlaget.
Efter rentestigningen bliver kapitalafkastgrundlaget 1 mill. kr. ¬ 500.000 kr. dvs. 500.000 kr. og kapitalafkastet bliver 15 pct.
 heraf, dvs. 45.000 kr.
Kapitalafkastdelen af indkomsten vil således i høj grad blive påvirket af ændringer i renteniveauet.
Dette skyldes bl.a., at gæld omregnes til kontant efter det til enhver tid gældende kursniveau, medens anskaffelsessummen for fast ejendom fastlåses.
VS-ordningen vil formentlig blive enklere at administrere i disse tilfælde, hvis den faste ejendom altid kan medregnes til den seneste kontante ejendomsværdi, dog at skatteyderen eventuelt valgfrit kan anvende den kontante anskaffelsessum, hvis denne er større.
Ved opgørelsen af kapitalafkastgrundlaget kan fast ejendom anskaffet før 1. januar 1987 i stedet for den kontante anskaffelsesum anvende 18. vurdering.
Har skatteyderen valgfrihed imellem disse muligheder f.eks. også således, at han vælger det laveste grundlag for dermed eventuelt at begrænse konsekvensen af overgangsreglen for stort positivt kapitalafkast? Vil et sådant valg for opgørelse af den faste ejendom i kapitalafkastgrundlaget kunne ændres for senere år? I bemærkningerne til § 8 er anført, at en oppustning af kapitalafkastgrundlaget omkring status kan tilsidesættes ved ligningen.
Sker denne tilsidesætning alene ved opgørelsen af kapitalafkastgrundlaget, dvs. at dette reduceres skønsmæssigt med den del af kapitalen i VS, der anses for »oppustning«, eller tilsidesættes indskuddet før status og hævninger efter status også i relation til styringen af hævesystemet og i andre relationer til VS-ordningen herunder eventuelt lånesystemet i § 11.
Ifølge § 8, stk. 4 kan fast ejendom, som både anvendes til skatteyderens private bolig og til hans erhvervsvirksomhed, ikke indgå ved opgørelsen af kapitalafkastgrundlaget, hvis der ikke er foretaget en ejerboligvurdering.
Derimod kan den erhvervsmæssigt anvendte del i disse tilfælde tilsyneladende indgå ved opgørelsen af indskudskontoen, jfr. bemærkningen til § 3.
Ligeledes synes bestemmelsen at udelukke, at udlejningsejendom med mere end 3 lejligheder og hvor skatteyderen selv anvender den ene lejlighed, kan indgå ved opgørelsen af afkastgrundlaget.
Som anført i afsnit 11 om lån ifølge § 11 så bør dette private lån være et aktiv i VS og indgå i kapitalafkastgrundlaget, jfr. den begrundelse, der er anført i afsnit 11.
14. Underskud Hvis VS har underskud, skal man, jfr. § 13, stk. 1 hæve et til underskuddet svarende beløb på en eventuel opsparingskonto.
Den til det hævede beløb svarende VS skat kan dog kun modregnes i slutskatten og kan ikke direkte udbetales.
VS-ordningen indeholder således ikke en carry back regel.
 Et af formålene med VS-ordningen var at udligne gode og dårlige år.
Dette gælder også for så vidt angår den progression, der ligger i tillægsskatten.
Derimod løses problemerne ikke, hvis indkomsten svinger omkring 0 kr.
 Eksempel:
Et ægtepar forventer i en årrække at have et gennemsnitligt indkomstniveau på ca. 100.000 kr., dvs. ca. 50.000 kr. over personfradragene.
I et enkelt år får de en indkomststigning på f.eks. 200.000 kr. og året efter en tilsvarende indkomstnedgang.
Dette giver i år 1 en indkomst på 300.000 kr. og i år 2 en indkomst på ¬100.000 kr.
Hvis opsparingsordningen kunne virke som en carry back ordning, ville man i år 1 opspare f.eks. 150.000 kr.
Dette ville give en VS skat på 75.000 kr.
I år 2 opløses opsparingen igen.
Dette giver i år 2 en indkomst på ¬100.000 kr. + 150.000 kr.
= +50.000 kr. svarende til pesonfradragene og den i år 1 betalte VS skat blev tilbagebetalt.
Dette ville netto bevirke, at skatten i de 2 år set under eet vil svare til skatten af en indkomst i begge år på 100.000 kr./år.
På grund af, at de 75.000 kr. ikke direkte tilbagebetales, vil de først kunne udnyttes ved modregning i slutskatten på ca. 25.000 kr./år i år 3, 4 og 5.
Efter landboforeningernes opfattelse bør en tidligere betalt VS skat direkte kunne tilbagebetales, når der som ovenfor opstår negative indkomster i et efterfølgende år og den hævede VS skat overstiger slutskatten.
15. Vedrørende dødsboer Vedrørende dødsboer skal bemærkes, at der bl.a. opstår de samme problemer som nævnt ovenfor ved delsalg og salg og genkøb m.v.
Det fremgår ikke af lovforslaget, om den beskatning på 25 pct. af opsparingskontoen, jfr. § 20 der sker af den del af en opsparingskonto, der opløses i forbindelse med bobehandlingen, kan reduceres med bofradragene på 3.500 kr./mdr., jfr.
 personbeskatningslovens § 15, stk. 2.
Når bofradragene generel kan reducere skatten i boet, så bør det også være tilfældet for så vidt angår 25 pct.-skatten ved opløsning i opsparing.
Reglen burde derfor eventuelt udformes således, at der i boets indkomst indgår 50 pct. af den del af en opsparingskonto, som opløses i dødsboet.
Disse 50 pct. bliver herefter i den udstrækning, de ikke kan modregnes i underskud i boet, beskattet med 50 pct. og skatten bliver reduceret med skatteværdien af bofradragene.
16. Flere virksomheder Når man driver flere VSer, herunder hvis ægtefællen driver en VS, skal man i de fleste situationer foretage samlede opgørelser bl.a.
af kapitalafkastgrundlaget.
Ligeledes skal prioriteringen af hævningerne m.v. administreres under eet.
Dette må medføre, at der opstår udligningskonti imellem de forskellige VSer.
I disse »koncernregler« opstår også problemer med, om man frit  

 kan overføre værdier herunder finansielle aktiver og lån imellem de enkelte VSer, herunder eventuelt overføre opsparingskonti.
Vil en eksisterende VS kunne opdeles i 2 VSer, eller omvendt vil 2 eksisterende VSer kunne sammenlægges til een VS.
Disse problemer med »Koncernreglerne« i § 14 vil efter landboforeningernes opfattelse også kunne væsentlig forenkles, hvis prioriteringsreglen afskaffes.
MINISTERIET FOR SKATTER OG AFGIFTER Den 15. februar 1986 Til folketingets skatte- og afgiftsudvalg De danske Landboforeninger har i skrivelse af 28. januar 1986 rettet henvendelse til udvalget vedrørende lov om indkomstbeskatning af selvstændige erhvervsdrivende.
 I det følgende knyttes kommentarer til hovedpunkterne i henvendelsen.
1. Landboforeningerne anfører bl.a., at manglende opfyldelse af bogføringslovens krav ikke må medføre, at den pågældende skatteyder afskæres fra at anvende virksomhedsordningen.
 Kommentar: Der henvises til svaret på spørgsmål 23.
2. Landboforeningerne anfører, at eventuelle ligningsmæssige korrektioner af en selvangivet indkomst må give den pågældende skatteyder ret til at foretage heraf følgende ønskelige korrektioner på andre områder.
Kommentar: Udligning af ligningsmæssige korrektioner vil fortsat kunne ske i henhold til gældende regler.
Ifølge praksis kan den skattepligtige således inden for rammerne af afskrivningsloven, varelagerloven og loven om husdyrbesætninger få ændret af- og nedskrivninger.
Det kan ske i et sådant omfang, at en af ligningsmyndighederne påtænkt forhøjelse eller nedsættelse af den selvangivne eller ansatte indkomst udlignes helt eller delvis.
Denne praksis må tilpasses virksomhedsordningen, når der i 1988 eller senere opstår spørgsmål om efterfølgende ligningsmæssige korrektioner af virksomheds indkomst.
3. Landboforeningerne anfører, at fast ejendom, der indskydes i virksomheden, bør indgå på indskudskontoen med den kontante anskaffelsessum i stedet for den formueskattepligtige værdi.
Kommentar: Der vil blive stillet ændringsforslag til § 3, der giver den skattepligtige mulighed for at vælge den kontante anskaffelsessum eller vurderingen på den faste ejendom.
Herved vil resultatet af opgørelsen af indskudskontoen blive det samme, hvad enten det er den kontante anskaffelsessum eller ejendommen, der indskydes i virksomheden.
4. Landboforeningerne anfører, at der ikke skal foretages en ligningsmæssig kontrol af opdelingen mellem privat og erhvervsmæssig gæld ved start af virksomhedsordningen.
Landboforeningerne går herefter ud fra, at den skattepligtige er fuldstændig frit stillet med hensyn til, hvilke lån og finansielle aktiver der kan overføres til virksomheden ved start på virksomhedsordningen.
Kommentar: Princippet i virksomhedsordningen er, som også anført i Landboforeningernes henvendelse, at hvis indskudskontoen ved start af virksomhedsordningen er nul eller positiv, skal der ikke foretages en ligingsmæssig kontrol af, om opdelingen mellem privat og erhvervsmæssig gæld er foretaget korrekt.
Dette princip er helt afgørende for, om virksomhedsordningen i praksis kan fungere.
Det er imidlertid ikke helt korrekt, når Landboforeningerne foretager den følgeslutning, at den skattepligtige så er fuldstændig frit stillet med hensyn til, hvilke lån og finansielle aktiver der kan overføres til virksomheden ved start på virksomhedsordningen.
Det fremgår både af selve lovforslaget og af bemærkningerne hertil, at den skattepligtige ved udarbejdelse af åbningsbalancen skal foretage en regnskabsmæssig opdeling på virksomhed og privatøkonomi.
Den skattepligtige vil derfor ikke ved udarbejdelse af åbningsbalance for virksomheden kunne medtage private aktiver i virksomhedsregnskabet som f.eks. privat indbo, værdien af en livsforsikringspolice samt de finansielle aktiver, der efter det ændringsforslag, der vil blive stillet til § 1, ikke kan indgå i virksomheden.
Det er derimod som nævnt uden betydning for opdelingen i virksomhed og privatøkonomi, om et lån er anvendt til privat eller erhvervsmæssigt formål, når indskudskontoen i åbningsbalancen er 0 eller positiv.
Som det fremgår af svaret på spørgsmål 10 (bilag 9) til skatte- og afgiftsudvalget, vil det som regel være uden betydning, om finansielle aktiver og passiver indgår i virksomheden eller holdes udenfor.
Ligningsmyndighederne skal derfor normalt ikke undersøge den regnskabsmæssige opdeling, som den skattepligtige har foretaget.
Der kan imidlertid være en vis forskel på den beregnede kapitalafkastsats efter lovforslaget og den faktiske rente i forhold til kontantværdien af fordringer og gæld.
Hvis der er tale om meget store beløb, kan denne forskel betyde, at der kan være en skattemæssig fordel i, at de finansielle aktiver og passiver indgår under virksomhedsordningen.
I de tilfælde, hvor der klart kun foreligger en skattemæssig begrundelse for at medtage en stor post finansielle aktiver og passiver i regnskabet, kan der være anledning til at foretage en nærmere efterprøvelse af, om disse finansielle aktiver og passiver må karakteriseres som erhvervsmæssige eller private.
Det kan f.eks. være en interessent med en leasinganpart på 50.000 kr., der i sit regnskab for denne selvstændige virksomhed supplerer med finansielle aktiver og passiver på et større millionbeløb.
Der kan således undtagelsesvis blive tale om at ændre den skattepligtige opdeling af virksomhed og privatøkonomi. Ønsker ligningsmyndighederne i enkeltstående tilfælde at foretage en sådan ændring, bør spørgsmålet forinden forelægges statsskattedirektoratet.
I øvrigt er det tanken at følge udviklingen på virksomhedsskattelovens område for at sikre, at ordningen virker som tilsigtet.
Dette gælder også spørgsmålet om, hvilke aktiviteter der kan anses for omfattet af lovens virksomhedsbegreb.
5. Landboforeningerne anfører, at indskud og hævninger fra virksomheden må tillades opgjort som nettobeløb ved regnskabsårets slutning.
Det anføres endvidere, at det i praksis vil være fuldstændig umuligt for en landmand at skulle arbejde med to kassebøger, en for driften og en for privat.
Kommentar: Efter lovforslaget anses enhver overførsel fra virksomheden til den skattepligtige for sket efter hæverækkefølgen i § 5. Tilsvarende anses enhver overførsel fra den skattepligtige til virksomheden for indskud efter § 3, stk. 1 (bruttooverførsler).
I bemærkningerne til § 5 er det anført, at der i praksis kan være tale om at opgøre overførslerne som nettoværdier.
Det betyder, at overførsel af værdier fra virksomheden til den skattepligtige beregnes efter fradrag af værdier, der overføres fra den skattepligtige til virksomheden.
Nettoværdi kan tolkes dels som nettoværdien af årets samlede overførsler dels nettoværdien af overførsel af et aktiv med fradrag af tilhørende passiver.
Det er dog ikke nærmere angivet under hvilke omstændigheder, en sådan nettoopgørelse kan finde sted.
Som følge heraf vil der blive stillet et ændringsforslag til § 11, stk. 3, der giver den skattepligtige en udtrykkelig adgang til at opgøre overførslerne som nettobeløb.
Med hensyn til Landboforeningernes tilkendegivelse af at det er umuligt at skulle arbejde med to kassebøger, en for driften og en for privatdelen skal det bemærkes, at dette ikke er nødvendigt.
Det skal blot ved bogføringen registreres, hvorvidt bevægelsen vedrører virksomheden eller privatdelen.
6. Landboforeningerne påpeger, at prioriteringsreglen, efter hvilken overskud skal hæves før indskud, bør ophæves.
En ophævelse vil kunne forenkle virksomhedsordningen, ligesom det påpeges, at reglen vil være til at omgå i en lang række tilfælde.
Kommentar: Hæverækkefølgen i lovforslagets § 5 sikrer, at den skattepligtige bliver beskattet i fuldt omfang af virksomhedens overskud, før der kan hæves på indskudskontoen.
En ophævelse af prioriteteringsreglen vil formentlig medføre, at den skattepligtige vil henføre alle hævningerne til indskudskontoen, hvorimod hele virksomhedens overskud med fradrag af kapitalafkast spares op.
Selv efter at hele indskuddet er hævet, vil der kunne hæves over indskudskontoen mod rentekorrektion.
Ophævelse af prioriteringsreglen synes således ikke at medføre de åbenbare lettelser i administrationen af virksomhedsordningen, som Landboforeningerne anfører.
Det gælder, uanset der som anført indføres objektive kriterier for begrænsning af opsparingsordningen, f.eks. efter værdien af fysiske aktiver i virksomheden og/eller omsætning eller lignende i virksomheden.
Opsparingsmuligheden under virksomhedsordningen skal åbne mulighed for indkomstudjævning over en vis årrække.
Ophævelse af prioriteringsreglen vil derimod give mulighed for udskydelse af endelig beskatning til virksomhedsophør.
7. Ifølge Landboforeningerne forekommer det yderst uhensigtsmæssigt - og unødvendigt - at forlange renteperiodisering ved anvendelse af virksomhedsordningen.
Det anføre, at det i realiteten tvinger alle potentielle brugere af ordningen til konstant at anvende renteperiodisering.
Kommentar: Som anført i bemærkningerne til § 6, er det nødvendigt med en regel om fuld periodisering, fordi den skattepligtige kan skifte mellem at anvende virksomhedsordningens og personskattelovens regler fra det ene år til det andet.
Uden en periodiseringsregel ville man i visse tilfælde kunne flytte renteindtægter og -udgifter til de år, hvor det skattemæssigt er mest fordelagtigt.
8. Landboforeningerne henstiller, at der ved endeligt virksomhedsophør gives mulighed for at fordele beskatningen af et opsparet overskud over en årrække, idet opsparingen bør betragtes som en form for pensionsopsparing.
Kommentar: Efter lovforslagets § 15, stk. 1 skal indestående på konto for opsparet overskud medregnes i den personlige indkomst for året efter virksomhedsophøret.
Som det fremgår af de almindelige bemærkninger til lovforslaget, er baggrunden for at indføre en opsparingsordning, at der herved gives de selvstændige erhvervsdrivende en mulighed for at udjævne de skattemæssige virkninger af svingende indkomster.
Endvidere giver opsparingsordningen mulighed for at konsolidere virksomheden, idet overskud, der opspares, kun beskattes med 50 pct. i virksomhedsskat.
Det opsparede overskud skal derimod ikke som anført af Landboforeningerne betragtes som en form for pensionsordning for de selvstændige erhvervsdrivende.
Beskatningen af det opsparede overskud ved virksomhedsophør kan derfor ikke fordeles over en årrække.
9. Landboforeningerne spørger, om virksomhedsordningen er gældende i perioden mellem salg af en virksomhed og køb af en ny virksomhed i samme eller følgende år i henhold til § 15, stk. 2.
Endvidere spørges der, om en formue i den ophørende virksomhed frit kan hæves, uanset om der er en opspringskonto i den fortsættende virksomhed.
Kommentar: Hvis den skattepligtige ophører med en virksomhed og overtager en anden virksomhed inden udløbet af indkomståret efter ophørsåret, kan indestående på konto for opsparet overskud helt eller delvis overgå som indestående på konto for opsparet overskud i den nye virksomhed efter reglen i § 15, stk. 2.
I perioden fra ophøret af den gamle virksomhed og til overtagelsen af den nye virksomhed finder virksomhedsordningen ikke anvendelse.
Dette skyldes, at den skattepligtige ikke driver selvstændig virksomhed i den mellemliggende periode og derfor ikke opfylder betingelsen for at anvende reglerne.
For så vidt angår spørgsmålet, om en formue i den ophørende virksomhed frit kan hæves, uanset om der er en opsparingskonto i den fortsættende virksomhed kan henvises til forslagets § 15, stk.
4. Det fremgår heraf, at hvis en skattepligtig ophører med en ud af flere virksomheder, gælder reglen i § 14, stk. 1 ikke på den ophørte virksomhed.
Det vil sige, at hæverækkefølgen i § 5, som normalt gælder for virksomhederne under et ikke finder anvendelse.
Den skattepligtige vil således frit kunne hæve en formue i den ophørende virksomhed, uanset om der er en opsparingskonto i den fortsættende virksomhed.
10. Landboforeningerne påpeger, at afgrænsningerne i forbindelse med påbegyndelse og ophør af virksomhed vil volde vanskeligheder, f.eks. hvor en landmand, der har forpagtet sit landbrug, senere køber landbruget eller omvendt sælger landbruget, men fortsætter med at forpagte landbruget.
Kommentar: Ved afgrænsninger i forbindelse med påbegyndelse og ophør af virksomhed må der lægges vægt på gældende praksis på skatteområdet.
Dette gælder i relation til ophør af hidtidig virksomhed og anskaffelse af ny virksomhed.
Det gælder også i relation til spørgsmålet, om der foreligger udvidelse af eksisterende virksomhed eller etablering af en ny selvstændig virksomhed.
Der kan henvises til svaret på spørgsmål 82.
11. Landboforeningerne anfører, at private lån, der etableres ifølge § 5, må betragtes som et finansielt aktiv i virksomheden, der må kunne indgå ved opgørelsen af kapitalafkastgrundlaget.
Kommentar: Når hele indeståendet på indskudskontoen er overført til den skattepligtige efter § 5, vil yderligere overførsler, hvorved indskudskontoen bliver negativ, blive anset for »lån« fra virksomheden til den skattepligtige.
Hvis dette »private lån« indgår i afkastgrundlaget, forsvinder effekten af rentekorrektionen, idet kapitalafkastet forøges med et beløb svarende til rentekorrektionen.
12. Landboforeningerne anfører, at reglerne om aktiver, der benyttes både til erhvervsmæssige og private formål, forekommer fuldstændig uoverskuelige og uadministrerbare.
Kommentar: Der vil blive stillet et ændringsforslag, hvorefter aktiver, der benyttes både til erhvervsmæssige og private formål, som hovedregel ikke indgår i den selvstændige erhvervsvirksomhed.
Dog kan biler og vindmøller, der benyttes både erhvervsmæssigt og privat, indgå fuldt ud i virksomheden.
Herved imødegås de problemer, som Landboforeningerne omtaler.
13. Landboforeningerne anfører, at fastlåsningen af værdien af fast ejendom ved opgørelse af grundlaget for beregning af kapitalafkast medfører nogle højst besynderlige udsving i det beregnede kapitalafkast ved ændringer i renteniveauet.
Fast ejendom bør derfor medregnes i afkastgrundlaget med sin aktuelle værdi på linie med andre aktiver.
Kommentar: Værdiansættelsen på den faste ejendom ved opgørelsen af kapitalafkastgrundlaget er direkte nævnt i aftalen om skattereformen.
MINISTERIET FOR SKATTER OG AFGIFTER Den 15. februar 1986 Til folketingets skatte- og afgiftsudvalg I skrivelse af 10. februar 1986 har Foreningen af Registrerede Revisorer rettet henvendelse til udvalget vedrørende forslag til lov om indkomstbeskatning af selvstændige erhvervsdrivende (Virksomhedsskatteloven).
1. Foreningen anfører, at der er behov for i det lovforberedende arbejde nærmere at klarlægge, hvilke personer der kan anvende de foreslåede regler.
I samme forbindelse peges på, at personer, der ikke er selvstændige erhvervsdrivende, men lønmodtagere med betydelige driftsomkostninger, også burde kunne anvende forslagets regler.
Det skyldes den fradragsomlægning, der skal foretages efter personskatteloven.
Kommentar: Efter lovforslaget er det alene personer, der driver selvstændig erhvervsvirksomhed, der skal kunne anvende virksomhedsordningen.
Vedrørende afgrænsningen af, hvornår der foreligger en selvstændig erhvervsvirksomhed, kan henvises til svarene på spørgsmål 58, 59 og 60.
De udgifter, lønmodtagere afholder i forbindelse med arbejdet, er reelt arbejdsgiverens driftsudgifter.
Reduktion af fradragsværdien kan undgås i det omfang, arbejdsgiveren afholder omkostningerne enten direkte, eller ved at lønmodtagerne får refunderet disse udgifter efter regning.
Herved opnås, at udgifterne behandles skattemæssigt som arbejdsgiverens direkte driftsomkostninger.
I visse tilfælde er det dog vanskeligt eller umuligt at fremskaffe bilag for afholdte udgifter (f.eks. ved kørsel i egen bil). For så vidt angår rejse- og befordringsudgifter er det i lovforslag nr.
L 181 (forslag til lov om ændring af ligningsloven og kildeskatteloven) foreslået, at arbejdsgiverens godtgøelse for rejse- og befordringsudgifter ikke medregnes ved indkomstopgørelsen.
Det er dog en betingelse, at godtgørelsen ikke overstiger satser, der fastsættes af ligningsrådet.
Herved opnås, at godtgørelsen behandles skattemæssigt neutralt.
2. Foreningen er betænkelig ved eventuelle konsekvenser af forslagets krav om, at den erhvervsdrivende, der ønsker at anvende virksomhedsordningen, skal udarbejde et selvstændigt regnskab for virksomheden, der opfylder bogføringslovens krav.
 Kommentar: Der henvises til svaret på spørgsmål 23.
3. Foreningen anfører, at hvis indskudskontoen er positiv ved start af virksomhedsordningen, kan man også medtage andre passiver end erhvervsmæssige.
Det forekommer dog usikkert, om man også kan medtage private aktiver under virksomhedsordningen.
Endvidere henstiller foreningen, at der gives retningslinier for, hvornår et aktiv/passiv har den fornødne tilknytning til den erhvervsmæssige virksomhed.
Kommentar: Det er ikke korrekt, når foreningen anfører, at man frit kan overføre private passiver til virksomheden, hvis indskudskontoen ved start af virksomheden er positiv.
Der henvises her til punkt 4 i besvarelsen af henvendelsen fra De danske Landboforeninger.
Med hensyn til spørgsmålet om, hvorvidt private aktiver kan indgå i virksomheden, henvises til svaret på spørgsmål 49.
Det er ikke muligt at give retningslinier for, hvornår et aktiv kan anses for privat, og hvornår det anses for erhvervsmæssigt.
Dette må bero på en konkret ligningsmæssig vurdering.
4. Foreningen anfører, at det ikke forekommer rimeligt, at afskrevet eller selvoparbejdet good-will ikke kan indgå som et aktiv ved opgørelsen af indskudskontoen.
Foreningen mener i øvrigt generelt, at man ved opgørelsen af indskudskontoen bør anvende værdien i handel og vandel.
Endvidere anføres det, at reglen i § 3, stk. 5, vedrørende aktiver, der benyttes såvel erhvervsmæssigt som privat, ikke er ganske klar.
Kommentar: Med hensyn til erhvervet good-will stilles der ændringsforslag om, at denne skal nedskrives med 15 pct. årligt fra anskaffelsestidspunkt og frem til tidspunktet for indskudskontoens opgørelse.
Bestemmelsen har kun betydning ved opgørelsen af indskudskontoen og har således ingen betydning for, om der kan foretages skattemæssige afskrivninger på den erhvervede good-will med virkning fra indkomstopgørelsen.
En selvoparbejdet good-will anses ikke som en investering i virksomheden og kan derfor ikke indgå på indskudskontoen.
For så vidt angår værdiansættelsen for de aktiver, der indgår på indskudskontoen, bemærkes, at der vil blive stillet ændringsforslag om, at man kan vælge at medtage den faste ejendom til den kontante anskaffelsessum eller vurderingen.
For aktiver, der benyttes såvel erhvervsmæssigt som privat, vil der blive stillet ændringsforslag om, at disse som hovedregel ikke indgår i den selvstændige erhvervsvirksomhed.
Dog kan biler og vindmøller, der benyttes såvel erhvervsmæssigt som privat, indgå fuldt ud i virksomheden.
5. Foreningen anfører, at det ikke synes velbegrundet, når man i kapitalafkastgrundlaget ikke kan medregne en række værdipapirer som nævnt i forslagets § 8, stk. 4.
Kommentar: Afkastet af aktiver, som nævnt i § 8, stk. 4, dvs. aktier, indeksobligationer m.v., kan som også anført af foreningen fremkomme gennem skattefri kursgevinster og indekstillæg.
Når disse aktiver ikke medregnes ved opgørelsen af afkastgrundlaget, skyldes det, at der i så fald normalt vil blive beregnet et kapitalafkast, der er langt større end aktivernes skattepligtige afkast.
Som følge af, at der i visse tilfælde også kan opnås en skattemæssig fordel ved at belåne sådanne aktiver, vil der blive fremsat ændringsforslag om, at disse aktiver holdes uden for virksomhedsordningen.
6. Foreningen anfører, at det er betænkeligt, at ægtefæller ikke uafhængigt af hinanden kan afgøre, om de vil anvende virksomhedsordningen.
Kommentar: Der henvises til svaret på spørgsmål 52 og på spørgsmål 74.
7. Foreningen anfører, at det ved ophør af en ud af flere virksomheder er uklart, hvorledes en eventuel efterbeskatning skal ske af en fælles konto for opsparet overskud.
Kommentar: Efter lovforslagets § 2, stk. 2, skal den skattepligtige ved indsendelse af selvangivelse bl.a. oplyse størrelsen af indestående på konto for opsparet overskud.
Hvis den skattepligtige har flere virksomheder, skal der efter stk. 3 bl.a. gives oplysning om virksomhedernes samlede indestående på konto for opsparet overskud.
Der er alene tale om en sammentælling, idet der skal føres en særskilt konto for opsparet overskud for hver enkelt virksomhed.
