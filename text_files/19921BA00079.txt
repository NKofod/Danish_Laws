Nr BSF 79 Folketingsbeslutning om at øge sikkerheden hos det danske personel ved  

 FN's fredsbevarende styrke i det forhenværende Jugoslavien (UNPROFOR) samt  

 udvide det danske bidrag til UNPROFOR's hovedkvarterskompagni i  

 Bosnien-Hercegovina Fremsat af forsvarsministeren (Hans Hækkerup) den 23. marts 1993 Vedtaget ved anden (sidste) behandling den 1. april 1993 Folketinget meddeler sit samtykke til, at der træffes foranstaltninger til  

 at øge sikkerheden hos det danske personel ved FN's fredsbevarende styrke i  

 det forhenværende Jugoslavien (UNPROFOR) som anbefalet i Sikkerhedsrådets  

 resolution nr. 807 af 19. februar 1993.
 Folketinget meddeler endvidere sit samtykke til, at det danske bidrag til  

 UNPROFOR's hovedkvarterskompagni i Bosnien-Hercegovina udvides som anmodet af  

 FN den 13. januar 1993.
 Folketinget meddeler sit samtykke til, at der træffes foranstaltninger til  

 at øge sikkerheden hos det danske personel ved FNs fredsbevarende styrke i  

 det forhenværende Jugoslavien (UNPROFOR) som anbefalet i Sikkerhedsrådets  

 resolution nr. 807 af 19. februar 1993.
 Folketinget meddeler endvidere sit samtykke til, at det danske bidrag til  

 UNPROFORs hovedkvarterskompagni i Bosnien-Hercegovina udvides som anmodet af  

 FN den 13. januar 1993.
Bemærkninger til forslaget Med resolution nr. 743 af 21. februar 1992 godkendte Sikkerhedsrådet en  

 rapport af 15. februar 1992 fra FNs Generalsekretær om at oprette en  

 fredsbevarende styrke i det tidligere Jugoslavien (UNPROFOR). Sikkerhedsrådet  

 har i en række efterfølgende resolutioner øget ansvarsområderne for UNPROFOR.  

 Styrkens nuværende mandat omfatter Kroatien, Bosnien-Hercegovina, Makedonien,  

 Montenegro og Serbien.
Styrken opretholder endvidere forbindelse til  

 Slovenien.
I Kroatien bestod den oprindelige opgave i som et foreløbigt arrangement  

 at skabe de nødvendige betingelser for fred og sikkerhed, herunder en varig  

 våbenhvile, således at der kunne forhandles en overordnet fredsplan for den  

 jugoslaviske krise.
Hovedelementet i UNPROFORs mandat er en fuldstændig  

 demilitarisering af de tre serbisk kontrollerede FN beskyttelseszoner  

 (UNPA'er), som er underopdelt i fire sektorer, med henblik på at gøre det  

 muligt for de fordrevne kroater at vende tilbage til områderne.
 Styrkens mandat er efterfølgende udvidet.
 Med resolution nr. 761 af 29. juni 1992 blev UNPROFORs mandat udvidet,  

 således at styrken fik til opgave at sikre den fortsatte drift af Sarajevo  

 lufthavn, og de sikkerhedsmæssige foranstaltninger i denne forbindelse, og  

 dermed gøre det muligt at opretholde nødhjælpstrafikken via denne lufthavn.
 I Sikkerhedsrådets resolution nr. 762 af 30. juni 1992 blev styrkens  

 mandat udvidet til også at omfatte overvågningsopgaver i de såkaldte  

 »lyserøde zoner«, der grænser op til de tre beskyttelsesområder.
 Videre bemyndigede Sikkerhedsrådet ved resolution nr. 769 af 7. august  

 1992 UNPROFOR til at udføre funktioner i relation til immigrations- og  

 toldkontrol, hvor grænserne for beskyttelsesområderne er sammenfaldende med  

 internationale grænser.
 Endelig blev UNPROFOR 6. oktober 1992 ved Sikkerhedsrådsresolution nr. 779  

 bemyndiget til at overvåge den jugoslaviske hærs tilbagetrækning fra Prevlaka  

 halvøen.
 Den samlede FN-styrke i Kroatien er p.t. knap 14.000 mand, hvoraf Danmark  

 bidrager med ca. 900 mand.
Styrken er opstillet og udsendt med personel, som i hovedsagen har meldt  

 sig frivilligt eller har været indforstået med omhandlede tjeneste.
Kun få  

 personer i nøglefunktioner er beordret til tjeneste.
FNs Sikkerhedsråd besluttede på baggrund af Generalsekretærens rapport af  

 10. september 1992 med vedtagelsen af resolution nr. 776 af 14. september  

 1992 at udvide mandatet og størrelsen af den daværende FN-styrke til at  

 omfatte en øget indsættelse i Bosnien-Hercegovina.
UNPROFORs opgave i  

 Bosnien-Hercegovina består i at yde militær eskorte i forbindelse med  

 transport af FNs Flygtningehøjkommissærs nødhjælpsforsyninger til ofrene for  

 krigen, at varetage bevogtningen af nødhjælpsdepoterne samt i nødvendigt  

 omfang at bistå Internationalt Røde Kors med at eskortere frigivne muslimske  

 og kroatiske fanger ud af lejrene i Bosnien-Hercegovina.
Styrken er - i  

 lighed med UNPROFOR i Kroatien - underlagt de almindelige regler for FNs  

 fredsbevarende operationer, dvs. at våben alene må anvendes i selvforsvar.  

 Generalsekretæren præciserede i sin rapport til Sikkerhedsrådet, at  

 selvforsvar i den foreliggende situation også ville omfatte situationer, hvor  

 bevæbnede personer med magt måtte søge at forhindre FN-soldaterne i at udføre  

 deres opgave.
Sikkerhedsrådet vedtog den 9. oktober 1992 resolution nr. 781 om forbud  

 mod militære flyvninger over Bosnien.
Forbudet er i første omgang  

 deklaratorisk, men resolutionen indeholder en klar henvisning til, at der på  

 et senere tidspunkt kan overvejes tvangsmæssige skridt, såfremt forbudet ikke  

 overholdes.
Der overvejes p.t. en håndhævelse af flyveforbudet.
Den samlede styrke i Bosnien-Hercegovina er i alt godt 9.000 mand, hvoraf  

 Danmark bidrager med ca. 175 mand.
Styrken er opstillet og udsendt på  

 frivillig basis.
Forsvarsministeren opstiller styrken, idet enhver, der  

 udpeges til denne specielle styrke, gives lejlighed til at melde fra med  

 angivelse af begrundelse herfor.
Med henblik på at forhindre en spredning af konflikten i  

 Bosnien-Hercegovina til Makedonien traf Sikkerhedsrådet med resolution nr.  

 795 af 11. december 1992 beslutning om at udsende en præventiv FN-styrke til  

 Makedonien.
De nordiske lande stiller i fællesskab styrken, som er under  

 dansk ledelse, på i alt ca. 700 mand.
Det danske bidrag er p.t. på 7 mand  

 henset til det store danske engagement i det øvrige UNPROFOR.
Personellet er  

 udsendt på samme måde, som personellet udsendt til Kroatien.
 Generalsekretæren har i rapport af 10. februar 1993 gjort status over  

 UNPROFOR som følge af, at det oprindelige mandat ville udløbe 21. februar  

 1993. I rapportens pkt. 17 anføres det, at styrkens chef på baggrund af den  

 seneste tids udvikling løbende overvejer forskellige forholdsregler for at  

 øge styrkernes sikkerhed, ligesom en række lande på national basis allerede  

 har tilført deres styrker øget selvforsvarsevne.
Med resolution nr. 807 af 19. februar 1993 besluttede Sikkerhedsrådet  

 enstemmigt at forlænge UNPROFORs mandat midlertidigt til 31. marts 1993.  

 Generalsekretæren blev samtidig anmodet om at tage alle nødvendige skridt til  

 at styrke sikkerheden for UNPROFOR.
I resolutionen understreges det, at  

 styrken i denne forbindelse handler efter FN-pagtens kapitel VII.
 I resolutionens operative § 8 opfordres Generalsekretæren, under  

 henvisning til føromtalte rapports pkt. 17, til i samråd med de  

 troppebidragydende lande at tage alle fornødne forholdsregler for at øge  

 sikkerheden for personellet ved UNPROFOR i særdeleshed ved at tilføre  

 nødvendige defensive midler.
Det er regeringens opfattelse, at den senere tids udvikling ikke har  

 medført en øget fare for det danske personel.
Regeringen finder det  

 imidlertid hensigtsmæssigt ud fra en vurdering af den værst tænkelige  

 situation at forbedre de danske enheders evne til fortsat at løse deres  

 opgaver under en truende situation, at forbedre personellets sikkerhed og at  

 øge deres evne til at gennemføre nærforsvar.
Der påregnes derfor gennemført  

 følgende foranstaltninger i henhold til resolution nr. 807:
 Ved den danske styrke i Kroatien øges sanitetskapaciteten,  

 transportkapaciteten såvel i form af lastvogne som pansrede mandskabsvogne  

 forøges, og der tilføres 2 pansrede mortersektioner samt en pansret  

 panserværnsraketdeling med missiler af typen TOW.
Ved den danske styrke i Bosnien-Hercegovina forøges den materielle  

 sanitetskapacitet og den pansrede transportkapacitet.
Regeringen har  

 informeret FNs Generalsekretær om de danske overvejelser med henblik på at  

 opnå den formelle FN godkendelse af disse tiltag.
Udover ovennævnte tiltag  

 for beskyttelse af det danske personel har FN den 13. januar 1993 anmodet om,  

 at Danmark, som følge af omorganisering af UNPROFORs hovedkvarterskompagni i  

 Bosnien-Hercegovina øger sit bidrag til dette med 13 mand.
De samlede foranstaltninger vil betyde en personeltilførsel på i alt ca.  

 130 mand, heraf ca. 100 mand til Kroatien og ca. 30 mand til  

 Bosnien-Hercegovina.
Disse vil blive tilvejebragt og udsendt til respektive  

 indsættelsesområder efter samme retningslinjer som hidtil.
Herudover vil der  

 i Danmark blive etableret et sanitetsberedskab omfattende 12 læger,  

 sygeplejersker og sygepassere, som vil kunne udsendes med kort varsel.
 Den samlede styrke i Kroatien forudses reduceret med ialt 30 mand i  

 forbindelse med rotation af personellet i august måned som følge af  

 samordning af visse funktioner.
Bruttoudgiften i finansåret 1993 forventes at udgøre ca.110 mio. kr.
Efter  

 fradrag for FN-refusion, herunder forventet refusion for den nuværende styrke  

 i Bosnien-Hercegovina, og mindreforbrug ved UNPROFOR-styrken, indledende  

 materielanskaffelser til den internationale styrke samt udtagning af  

 driftsmateriel fra forsvarets lagre, forventes nettoudgiften at udgøre ca. 30  

 mio. kr., som forudsættes dækket ved en forhøjelse af forsvarets bevilling  

 til operationer i FN-, CSCE- og NATO-regi.
UNPROFOR/Kroatien og UNPROFOR/Makedonien har i lighed med vanlig praksis  

 været delvis finansieret af FN ved pålignede bidrag.
Finansieringen af  

 UNPROFOR/Bosnien-Hercegovina har derimod påhvilet de troppebidragydende lande  

 selv.
Det påregnes, at FNs Sikkerhedsråd i forbindelse med forlængelse af  

 UNPROFORs mandat efter 31. marts 1993 vil tage endelig stilling til  

 spørgsmålet om en finansieringsordning for styrken i Bosnien-Hercegovina.
På  

 grundlag af Sikkerhedsrådets tidligere behandling af Generalsekretærens  

 rapport, som indeholdt en anbefaling herom, ved vedtagelsen af resolution nr.  

 807 om UNPROFORs nuværende mandat forventes i FN en positiv indstilling i  

 Sikkerhedsrådet.
Ved en sådan finansieringsform forventes den samlede  

 refusion for denne styrke og for de påtænkte foranstaltninger, der er  

 omfattet af denne folketingsbeslutning, at kunne dække op mod halvdelen af  

 merudgifterne i 1993.
 Der vil i forbindelse med forelæggelse af et aktstykke for Finansudvalget  

 blive redegjort mere detaljeret for udgifterne.
 De heri nævnte tiltag vil medføre, at det samlede danske bidrag til  

 UNPROFOR kommer op på ca. 1200 mand.
Regeringen finder, at den bør gøre sit yderste for at imødekomme  

 henstillingen i Sikkerhedsrådets resolution nr. 807 om at styrke sikkerheden  

 for personellet ved UNPROFOR.
Regeringen finder endvidere, at FNs anmodning  

 om yderligere personel til FNs hovedkvarter bør efterkommes i  

 overensstemmelse med den traditionelle danske politik om at svare  

 imødekommende på sådanne anmodninger.
 Det understreges, at formålet med de tiltag, som er indeholdt i denne  

 beslutning, er at forbedre de danske enheders evne til fortsat at løse deres  

 opgaver under en truende situation, at forbedre personellets sikkerhed og at  

 øge deres evne til at forsvare sig selv.
