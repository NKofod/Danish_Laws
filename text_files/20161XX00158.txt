Skriftlig fremsættelse (10. november 2016) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af lov om regionernes finansiering (Ændret kommunal medfinansiering, indførelse af regional omfordeling som følge af effektiviseringsgevinster ved kvalitetsfondsstøttede sygehusbyggerier m.v.) (Lovforslag nr.
L 74) Enhver sygehusindlæggelse, der kunne være forebygget, er én for mange.
I dag sker det for ofte, at svage ældre borgere bliver indlagt med fx blærebetændelse, væskemangel og andre lidelser, som kunne være fanget i opløbet, og dermed kunne have forebygget en sygehusindlæggelse.
Med lovforslaget ønsker regeringen at give kommuner, som forebygger unødige indlæggelser blandt ældre og børn, en større økonomisk gevinst.
Ordningen skal give kommunerne et økonomisk incitament til at styrke forebyggelsesindsatsen og det nære sundhedsvæsen, og på den måde holde borgerne raske, så de undgår sygehusindlæggelse.
Kommunerne skal bl.a. i højere grad sørge for, at hjemmeplejen tænker i løsninger, som kan hjælpe den ældre og svage i nærmiljøet, så den ældre borger undgår indlæggelse.
Samtidig skal kommunerne sørge for, at sundhedsplejersken så hurtigt som muligt efter fødsel står klar i hjemmet, og følger op på forløbet, så det lille barn ikke unødigt indlægges på sygehuset igen.
 Det bidrager til øget kvalitet og mere sundhed for pengene.
Regeringen ønsker samtidig at foretage tekniske justeringer af den kommunale medfinansiering for at styrke ordningen, herunder fremme samarbejdet mellem kommuner og regioner.
Med justeringerne mindskes evt. uhensigtsmæssigheder ved den nuværende ordning.
Derudover ønsker regeringen at søge hjemmel til at foretage en omfordeling af det regionale bloktilskud på sundhedsområdet.
Omfordelingen skal sikre en bedre balance i fordelingen af effektiviseringsgevinster fra kvalitetsfondsprojekterne.
 De foreslåede ændringer af den kommunale medfinansiering indgår i den nationale handlingsplan for ældre medicinske patienter (Styrket indsats for den ældre medicinske patient, juni 2016). Dertil er både ændringer af den kommunale medfinansiering og omfordeling af effektiviseringsgevinster aftalt med KL og Danske Regioner i hhv. aftale om kommunernes økonomi for 2017 og aftale om regionernes økonomi for 2017.
Med lovforslaget ændres den kommunale medfinansiering af det regionale sundhedsvæsen, så der skabes større sammenhæng mellem den kommunale sundhedssektor og det regionale sundhedsvæsen.
Konkret differentieres ordningen efter alder, så betalingen varierer og afspejler de kommunale muligheder for forebyggelse der, hvor kommunerne i forvejen har kontakt og fokus blandt andet særligt i sundheds- og hjemmeplejen.
Fremover kommer kommuner til at betale mere for sygehusbehandlingen af småbørn og ældre over 65 år, og mindre for de øvrige borgere.
Den samlede kommunale medfinansiering forbliver uændret på de ca. 20 mia. kr.
 Med forslaget ændres afregningen af den kommunale medfinansiering, så der ikke fremadrettet opkræves medfinansiering på ny, når patienter bliver overflyttet fra et sygehus til et andet inden for samme region.
 Herudover ændres eventuel tilbagebetaling til kommuner af merbetalt medfinansiering, så der sikres større sammenhæng mellem evt. kommunale merbetalinger og tilbagebetalingen heraf til kommunerne.
 Endelig skal den kommunale medfinansiering teknisk ændres, så ordningen ikke i praksis giver regionerne et incitament til uhensigtsmæssigt at øge aktiviteten for at opnå maksimal indtægt fra medfinansiering.
 Der foreslås hjemmel til, at ministeren årligt kan udstede en revisionsinstruks for revision af den kommunale medfinansiering og den statslige aktivitetspulje.
Forslaget har til formål at sikre, at effektiviseringsgevinsterne fra de kvalitetsfondsstøttede sygehusbyggerier kommer borgere i hele landet til gode.
Regeringen søger derfor hjemmel til at foretage en omfordeling af en del af det regionale bloktilskud på sundhedsområdet, så der sker en balanceret fordeling af effektiviseringsgevinsterne mellem regionerne.
 Idet jeg tillader mig at henvise til lovforslaget og de ledsagende bemærkninger skal jeg hermed anbefale lovforslaget til det Høje Tings velvillige behandling.
