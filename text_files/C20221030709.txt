Cirkulære om aftale om flyttegodtgørelse (Til samtlige ministerier mv.) Generelle bemærkninger 1. Skatteministeriet og tjenestemændenes centralorganisationer har den 24. november 2022 indgået vedlagte aftale om flyttegodtgørelse.
 Aftalen er ændret på følgende punkter:
- I § 28 om godtgørelse uden forflyttelse tilføjes § 20 om godtgørelse for handelsomkostninger.
Tilføjelsen er alene udtryk for en redaktionel rettelse af bestemmelsen.
 2. Aftalen gælder for tjenestemænd i staten og folkekirken, jf. § 1.
En række overenskomster, herunder fællesoverenskomster, indeholder bestemmelser om, at reglerne om flyttegodtgørelse for tjenestemænd skal finde anvendelse på overenskomstens område.
I så fald gælder aftalen for tjenestemænd i det omfang, det fremgår af overenskomsten.
3. Formålet med aftalen er at godtgøre merudgifter ved forflyttelse, jf. § 2. Alle merudgifter skal derfor dokumenteres.
Dette gælder dog ikke for den supplerende godtgørelse efter § 13 eller § 22.
 4. Hvor der ifølge aftalen skal gives godkendelse, foretages skøn o.l., ligger kompetencen hos det pågældende ministerium eller hos den institution, virksomhed mv., som afgørelseskompetencen eventuelt er blevet delegeret til.
 Således skal bl.a. flyttetilbud, som medarbejderen efter aftalens § 12 indhenter, godkendes af vedkommende ministerium eller styrelse.
 5. I tilslutning til aftalens § 15, stk. 4, om længden af perioden for udbetaling af godtgørelse for udgifter ved dobbelt husførelse bemærkes, at vedkommende styrelse efter vurdering af de konkrete forhold i det enkelte tilfælde kan forlænge perioden ud over 12 måneder, specielt i tilfælde, hvor medarbejderen ikke har kunnet sælge sin ejerbolig, selv om særlige bestræbelser herfor har været udvist.
6. I aftalen skelnes der på visse punkter mellem forflyttelse i forbindelse med eller uden forbindelse med forfremmelse.
For tjenestemænd aflønnet efter lønrammesystemet er der tale om forfremmelse ved ansættelse i en højere lønramme, herunder et lønrammeforløb på et højere niveau, eller overgang til en stilling med anden benævnelse inden for samme lønramme/lønrammeforløb, når sådan overgang anses som en naturlig oprykning.
For tjenestemænd aflønnet efter nye lønsystemer er der tale om forfremmelse, når der sker oprykning til en højere basisløngruppe eller når der ydes tillæg/sker tillægsforhøjelser, der i det hidtidige lønsystem (lønrammesystemet) ville have haft form af oprykning til en højere lønramme.
Tilsvarende er der ved aflønning efter et intervallønssystem tale om forfremmelse, når der sker oprykning i intervallet, der i det hidtidige lønsystem ville have haft form af oprykning til en højere lønramme.
 7. Udbetaling af forhøjet flyttegodtgørelse efter reglerne i §§ 24 - 26 er mulig i forflyttelsessituationer, hvor der er tale om ansøgt forflyttelse i forbindelse med forfremmelse og ansøgt forflyttelse uden forbindelse med forfremmelse.
 Reglerne, der er indført for at fremme mobiliteten, indebærer, at den enkelte ansættelsesmyndighed i tilfælde, hvor der konkret skønnes at foreligge fornødent behov for dækning af yderligere flytteudgifter, kan give en ansøger til en stilling tilsagn om en ydelse, der supplerer den flyttegodtgørelse, som ansøgeren har ret til efter gældende aftaler og overenskomster.
Anvendelsen af reglerne er betinget af, at der i forvejen er hjemmel til i det konkrete tilfælde at udbetale flyttegodtgørelse i et eller andet omfang inden for rammerne af aftalens øvrige bestemmelser.
Reglerne finder ikke anvendelse i forbindelse med flytninger, som er omhandlet i § 1, stk. 2, og kapitel 6 i aftalen.
8. Med hensyn til beskatning af flyttegodtgørelse henvises til de til enhver tid af Skatteforvaltningen fastsatte regler, jf. for tiden Den Juridiske Vejledning , punkt C.
A. 5.13.3 og C.
A. 4.3.1.2. Den Juridiske Vejledning kan findes på www.skat.dk.
Ikrafttræden Cirkulæret har virkning fra 13. december 2022. Samtidig ophæves cirkulære om aftale om flyttegodtgørelse (Medst. nr. 019-20) af 25. juni 2020.
Skatteministeriet, Medarbejder- og Kompetencestyrelsen, den 13. december 2022 Peter Broe Lund Bilag Aftale om flyttegodtgørelse - I henhold til § 45, stk. 1, i lov om tjenestemænd aftales følgende:
Kapitel 1. Dækningsområde, afgrænsninger, definitioner og andre generelle bestemmelser § 1. Dækningsområde Aftalen gælder for tjenestemænd i staten og folkekirken.
Den gælder endvidere for tjenestemænd i folkeskolen ansat før 1. april 1993, der efter denne dato ansættes som tjenestemænd i staten eller folkekirken.
Stk. 2. Aftalen gælder ikke for flytninger a) til og fra udlandet og b) til, i eller fra Grønland § 2. Formål Aftalens formål er at godtgøre merudgifter ved forflyttelse, jf. § 3, stk. 1-5, samt flytninger omfattet af § 3, stk. 6.
§ 3. Definitioner Ved forflyttelse forstås i denne aftale, at en medarbejder skifter fast tjenestested, og dette medfører flytning af familie og/eller indbo.
 Stk. 2. Der udbetales flyttegodtgørelse til medarbejdere, der uansøgt forflyttes efter reglerne i kapitel 2.
 Stk. 3. Der udbetales flyttegodtgørelse til medarbejdere, der efter ansøgning forflyttes i forbindelse med forfremmelse efter reglerne i kapitel 3.
 Stk. 4. Der udbetales flyttegodtgørelse til medarbejdere, der efter ansøgning forflyttes uden forbindelse med forfremmelse efter reglerne i kapitel 4.
 Stk. 5. Flyttegodtgørelse efter § 3, stk. 3-4 kan eventuelt suppleres med ydelser efter reglerne i kapitel 5 om forhøjet flyttegodtgørelse.
Stk. 6. Aftalen gælder også i forbindelse med visse flytninger, hvor der ikke foreligger forflyttelse.
I disse tilfælde udbetales godtgørelse efter reglerne i kapitel 6.
§ 4. Dokumentation for merudgifter Flyttegodtgørelse efter kapitel 2-5 og godtgørelse efter kapitel 6 udbetales kun mod dokumentation for, at udgiften er afholdt, jf. dog stk. 2.
 Stk. 2. supplerende flyttegodtgørelse efter § 13 og § 22 er undtaget fra kravet om dokumentation i stk. 1.
§ 5. Udbetaling af flyttegodtgørelse Der udbetales flyttegodtgørelse, når følgende betingelser er opfyldt:
a) flytningen er forårsaget af forflyttelsen, b) flytningen bringer medarbejderens bopæl væsentligt nærmere til det nye tjenestested, og c) medarbejderen agter at foretage bopælsforandring.
 Stk. 2. Stk. 1, litra b), finder ikke anvendelse ved ind- og udflytning af tjenesteboliger.
§ 6. Flyttegodtgørelse ved første ansættelse Flyttegodtgørelse udbetales ikke ved første ansættelse i staten eller folkekirken, jf. dog stk. 2.
 Stk. 2. Medarbejdere, der får anvist tjenestebolig ved første ansættelse i staten eller folkekirken, jf. § 27, og medarbejdere, der forflyttes indbyrdes mellem staten og folkekirken, er undtaget fra reglen i stk. 1.
§ 7. Samlevende Par, der har levet sammen i mindst 1 år, sidestilles i denne aftale med ægtefæller.
Samlivet kan kræves dokumenteret af folkeregisteret.
§ 8. Hvis begge ægtefæller forflyttes Samlevende ægtefæller, der forflyttes til samme egn, kan alene få udbetalt supplerende flyttegodtgørelser efter denne aftale for én af ægtefællerne.
§ 9. Rejser i forbindelse med forflyttelse Rejser i forbindelse med flytning af bopæl grundet forflyttelse er ikke tjenesterejser.
Kapitel 2. Flyttegodtgørelse ved uansøgt forflyttelse § 10. Uansøgt forflyttelse Til medarbejdere, der forflyttes uansøgt, udbetales flyttegodtgørelse efter reglerne i dette kapitel.
Ved uansøgt forflyttelse forstås i denne aftale forflyttelse, der skyldes, at medarbejderen beordres til at skifte tjenestested.
 Stk. 2. Til medarbejdere, der i forbindelse med nedlæggelse eller flytning af tjenestesteder eller nedlæggelse af stillinger får nyt tjenestested, udbetales flyttegodtgørelse efter reglerne for uansøgt forflyttelse.
§ 11. Godtgørelse af befordringsudgifter Medarbejderen og personer, der hører til husstanden, kan få godtgjort befordringsudgifter i forbindelse med flytningen.
 Stk. 2. Medarbejderen og/eller dennes ægtefælle kan desuden få godtgjort udgifterne til en besigtigelsesrejse til det nye tjenestested inden flytningen.
§ 12. Godtgørelse af udgifter ved indboets flytning Godtgørelse af udgifter ved flytning af indbo udbetales på følgende betingelser:
a) medarbejderen skal indhente tilbud fra mindst 3 flytteforretninger og b) de modtagne flyttetilbud skal godkendes af det tjenestested, hvortil medarbejderen flytter.
Stk. 2. Hvis ingen af de flyttetilbud, som medarbejderen har indhentet, kan godkendes, skal tjenestestedet, hvortil medarbejderen flytter, fremskaffe et nyt flyttetilbud.
Hvis medarbejderen foretrækker at acceptere et andet højere tilbud, der ikke kan godkendes af tjenestestedet, må den pågældende selv betale forskelsbeløbet.
Stk. 3. Medarbejdere, der kun flytter med enkelte indbogenstande, kan undlade at søge flyttetilbud godkendt.
Medarbejdere, der selv foretager flytningen, kan få refunderet udgifterne til leje af transportmiddel samt eventuel færgeudgift/broafgift.
Stk. 4. Rimelige udgifter til autoriseret nedtagning og opsætning af belysningsmidler og sædvanlige husholdningsmaskiner godtgøres. ¬ § 13. Supplerende flyttegodtgørelse ved uansøgt forflyttelse Ved uansøgt forflyttelse udbetales der supplerende flyttegodtgørelse til dækning af en række uspecificerede udgifter, som normalt følger med en flytning.
 Stk. 2. Supplerende flyttegodtgørelse efter stk. 1 udbetales med følgende beløb:
 Stk. 3. Med virkning fra 1. oktober 2018 sondres der ikke mellem supplerende flyttegodtgørelse til gifte og enlige jf. stk. 2. Der udbetales herefter supplerende flyttegodtgørelse til alle medarbejdere omfattet af bestemmelsen med følgende beløb:
Stk. 4. Til enker og enkemænd udbetales supplerende godtgørelse med beløbet for gifte.
Tilsvarende gælder for andre medarbejdere, der har hjemmeværende børn under 21 år, jf. stk. 2. Med virkning fra 1. oktober 2018 omfattes enker, enkemænd og andre medarbejdere, der har hjemmeværende børn under 21 år af bestemmelsen i stk. 3.
 Stk. 5. Supplerende flyttegodtgørelse efter stk. 1 er undtaget fra kravet om dokumentation, jf. § 4, stk. 2.
 Stk. 6. Er der gået mindre end 3 år siden seneste uansøgte forflyttelse, udgør den supplerende flyttegodtgørelse det dobbelte af den gældende sats i stk. 1.
Stk. 7. Satserne reguleres hvert år pr. 1. januar på grundlag af den årlige procentvise ændring af netteprisindekset for september måned. ¬ Stk. 8. Godtgørelsen udbetales med den på flyttetidspunktet gældende sats.
§ 14. Godtgørelse af huslejetab Medarbejderen kan få godtgjort huslejetab, jf. stk. 2-6.
Stk. 2. Som huslejetab betragtes i lejelejligheder husleje, centralvarmebidrag og lignende, som medarbejderen kontraktligt er forpligtet til at betale, hvis lejligheden er fraflyttet, og lejemålet ikke har kunnet bringes til ophør.
Eventuelt boligtilskud (boligsikring) fradrages i lejebeløbet ved beregning af godtgørelsen.
Der kan maksimalt udbetales godtgørelse for en periode svarende til den pågældende boligs normale opsigelsesvarsel.
Stk. 3. Som huslejetab betragtes ved andel i en andelsboligforening den boligafgift, som medarbejderen skal betale til andelsboligforeningen, hvis den pågældende er flyttet til det nye tjenestested, og andelen ikke har kunnet sælges.
Der kan normalt ikke betales godtgørelse ud over en periode på 6 måneder.
Stk. 4. Som huslejetab betragtes ved bolig i fast ejendom - herunder ejerlejligheder - renteudgifter, hvis medarbejderen er flyttet til det nye tjenestested, og ejendommen ikke har kunnet sælges.
Efter anmodning skal medarbejderen dokumentere dette over for sit tjenestested.
Der kan normalt ikke betales godtgørelse ud over en periode på 6 måneder.
 Stk. 5. Lån i den ejendom, som medarbejderen forlader, og som er stiftet inden for en periode af 1 år forud for forflyttelsestidspunktet eller senere, kan ikke indgå i beregning af huslejetab efter stk. 2, medmindre der foreligger særlige omstændigheder.
 Stk. 6. Der kan ikke inden for samme tidsrum udbetales godtgørelse for huslejetab og udgifter foranlediget af dobbelt husførelse.
§ 15. Godtgørelse af udgifter ved dobbelt husførelse Medarbejdere kan få godtgjort udgifter foranlediget af dobbelt husførelse, når:
a) den dobbelte husførelse er forårsaget af forflyttelsen, b) medarbejderen ikke har mulighed for at skaffe sig passende bolig ved det nye tjenestested, herunder fordi den pågældendes hidtidige bolig ikke har kunnet sælges, og c) den forflyttede opretholder husførelse på det tidligere tjenestested af hensyn til ægtefællen og/eller hjemmeværende børn.
 Stk. 2. Tjenestestedet kan udbetale godtgørelse for dobbelt husførelse i tilfælde, hvor medarbejderens husstand flytter til det nye tjenestested forud for tidspunktet for skift af tjenestested.
Stk. 3. Udgifter til dobbelt husførelse må ikke overstige et beløb svarende til godtgørelsesbeløbene, der udbetales under udstationering, jf. den til en hver tid gældende aftale om tjenesterejser Har tjenestestedet besluttet, at medarbejderen kan vælge godtgørelse for rimelige merudgifter på tjenesterejser, kan der tilsvarende godtgøres rimelige merudgifter ved dobbelt husførelse.
Stk. 4. Godtgørelse for udgifter ved dobbelt husførelse kan kun i ganske særlige tilfælde udbetales ud over 12 måneder.
Medarbejderen skal på anmodning over for sit tjenestested godtgøre, hvad der er foretaget for at skaffe en ny bolig, herunder med hensyn til salg af den hidtidige bolig.
§ 16. Godtgørelse af udgifter til midlertidig bolig for enlig medarbejder Enlige medarbejdere, der ikke har kunnet sælge deres hidtidige faste ejendom, kan få godtgjort udgiften til midlertidig bolig på det nye tjenestested inden for det i § 15, stk. 4, fastsatte tidsrum og inden for den beløbsramme, der er fastsat for overnatningsgodtgørelse, jf. § 15, stk. 3.
§ 17. Dækning af transportudgifter frem for godtgørelse for dobbelt husførelse Hvis en medarbejder, der er berettiget til godtgørelse for dobbelt husførelse, jf. § 15, bliver boende på sin bopæl, kan der i stedet for godtgørelse for dobbelt husførelse betales godtgørelse for udgifter til befordring med offentlige transportmidler mellem medarbejderens bopæl og det nye tjenestested eller godtgørelse for kørsel med eget befordringsmiddel efter lav sats, jf. gældende aftale om tjenesterejser.
 Stk. 2. Godtgørelsen kan udbetales i det tidsrum, der er fastsat i § 15, stk. 4, dog maksimalt med det beløb, der kan udbetales efter § 15, stk. 3, og højst med det beløb, hvormed medarbejderens udgifter til transport mellem bopæl og tjenestested er forøget ved forflyttelsen.
§ 18. Transportudgifter ved dobbelt husførelse En medarbejder, der modtager godtgørelse for dobbelt husførelse, kan højst én gang om ugen få godtgjort udgiften til offentlige transportmidler til besøg hos familien.
Stk. 2. Hvis medarbejderen benytter fly, skal den pågældende selv betale merudgifterne i forhold til billigste offentlige transportmiddel.
For rejser til og fra Bornholm refunderes udgiften til billigste flybillet.
 Stk. 3. Hvis medarbejderen benytter egen bil eller motorcykel i de i stk. 1 nævnte tilfælde, kan den pågældende få udbetalt godtgørelse pr. km i henhold til gældende aftale om tjenesterejser og eventuel færgeudgift/broafgift, dog maksimalt et samlet beløb svarende til billigste offentlige transportmiddel.
 Stk. 4. I stedet for godtgørelse af udgift til den i stk. 1 nævnte rejse til besøg hos familien kan medarbejderen, hvis de tjenstlige forhold ikke er til hinder herfor, efter tjenestestedets bestemmelse få godtgjort befordringsudgift til ægtefælles og/eller hjemmeværende børns besøgsrejse til medarbejderens tjenestested inden for samme udgiftsbeløb som efter stk. 1-3.
§ 19. Godtgørelse af udgifter til opmagasinering af indbo Der kan udbetales godtgørelse for udgifter til opmagasinering af indboet i stedet for godtgørelse af huslejetab eller godtgørelse for dobbelt husførelse, indtil medarbejderen har skaffet sig en passende bolig, normalt dog højst i 12 måneder.
§ 20. Godtgørelse for handelsomkostninger Der udbetales godtgørelse for visse handelsomkostninger ved køb og/eller salg af bolig i forbindelse med forflyttelse.
 Stk. 2. Ved køb og/eller salg af fast ejendom kan udgifter til advokat- og ejendomsmæglersalærer, stempelafgift, tilstandsrapport, energimærkning, annonceudgifter samt tinglysningsafgifter godtgøres inden for et ureguleret beløb af 55.000 kr.
 Stk. 3. Ved køb og/eller salg af en andel i en andelsboligforening kan udgifter til advokat og ejendomsmægler, stempelafgifter samt annoncer godtgøres inden for et ureguleret beløb af 55.000 kr.
 Stk. 4. Ud over de i stk. 2 eller 3 nævnte godtgørelser for dokumenterede udgifter udbetales en godtgørelse på højst 32.500 kr., dog ikke ud over det beløb, de dokumenterede udgifter udgør i henhold til stk. 2 eller 3.
Kapitel 3. Flyttegodtgørelse ved ansøgt forflyttelse i forbindelse med forfremmelse § 21. Ansøgt forflyttelse i forbindelse med forfremmelse Ved ansøgt forflyttelse i forbindelse med forfremmelse forstås i denne aftale forflyttelse, der skyldes, at en medarbejder efter ansøgning skifter tjenestested i forbindelse med ansættelse i en stilling, der må betragtes som et avancement.
 Stk. 2. Til medarbejdere, der forflyttes ansøgt i forbindelse med forfremmelse, udbetales flyttegodtgørelse efter reglerne i kapitel 2 om flyttegodtgørelse ved uansøgt forflyttelse bortset fra § 13 om supplerende flyttegodtgørelse og § 20 om godtgørelse for handelsomkostninger.
§ 22. Supplerende flyttegodtgørelse ved ansøgt forflyttelse i forbindelse med forfremmelse Ved ansøgt forflyttelse i forbindelse med forfremmelse kan der udbetales supplerende flyttegodtgørelse til dækning af en række uspecificerede udgifter, som normalt følger med en flytning.
 Stk. 2. Supplerende flyttegodtgørelse efter stk. 1 udbetales med følgende beløb:
 Stk. 3. Med virkning fra 1. oktober 2018 sondres der ikke mellem supplerende flyttegodtgørelse til gifte og enlige jf. stk. 2. Der udbetales derfor flyttegodtgørelse med et beløb på 18.570 kr. til alle medarbejdere omfattet af bestemmelsen.
 Stk. 4. Supplerende godtgørelse efter stk. 1 er undtaget fra kravet om dokumentation.
 Stk. 5. Satserne reguleres hvert år pr. 1. januar på grundlag af den årlige procentvise ændring af netteprisindekset for september måned.
 Stk. 6. Godtgørelsen udbetales med den på flyttetidspunktet gældende sats.
Kapitel 4. Flyttegodtgørelse ved ansøgt forflyttelse uden forbindelse med forfremmelse § 23. Ansøgt forflyttelse uden forfremmelse Ved ansøgt forflyttelse uden forbindelse med forfremmelse forstås i denne aftale, at en medarbejder efter ansøgning skifter tjenestested men ikke bliver forfremmet i den forbindelse.
Skiftet er dermed ikke omfattet af § 10 om uansøgt forflyttelse eller § 21 om ansøgt forflyttelse i forbindelse med forfremmelse.
 Stk. 2. Følgende situationer sidestilles med ansøgt forflyttelse uden forbindelse med forfremmelse:
a) forflyttelse i forbindelse med tilbagevenden fra tjenestefrihed uden løn, b) en ugift medarbejders forflyttelse i forbindelse med tilbagevenden efter værnepligtstjeneste, c) en medarbejders overførelse til andet tjenestested som disciplinær straf.
 Stk. 3. Medarbejdere, der forflyttes efter ansøgning uden forbindelse med forfremmelse, får udbetalt flyttegodtgørelse efter reglerne i § 11, stk. 1 om godtgørelse af befordringsudgifter i forbindelse med flytningen og § 12 om godtgørelse af udgifter ved indboets flytning med fradrag af 20 pct.
Kapitel 5. Forhøjet flyttegodtgørelse ved ansøgt forflyttelse § 24. Forhøjet flyttegodtgørelse Hvis ansættelsesmyndigheden konkret skønner, at der er behov for at dække flytteudgifter ud over de ydelser, der fremgår af kapitel 3 om ansøgt forflyttelse i forbindelse med forfremmelse eller kapitel 4 om flyttegodtgørelse ved ansøgt forflyttelse uden forbindelse med forfremmelse kan flyttegodtgørelsen suppleres med ydelserne i §§ 25-26.
§ 25. Forhøjet flyttegodtgørelse ved ansøgt forflyttelse med forfremmelse Ved ansøgt forflyttelse i forbindelse med forfremmelse, jf. kapitel 3, kan den supplerende godtgørelse, som den forflyttede har ret til ifølge § 22, udbetales med et beløb op til samme sats, som følger af aftalens § 13 om supplerende godtgørelse ved uansøgt forflyttelse.
 Stk. 2. Sammen med eller som alternativ til en forhøjet supplerende godtgørelse efter stk. 1 kan der tilbydes hel eller delvis dækning af sådanne handelsomkostninger, som efter aftalens § 20 tilkommer en medarbejder, der forflyttes uansøgt.
§ 26. Forhøjet flyttegodtgørelse ved ansøgt forflyttelse uden forfremmelse Ved ansøgt forflyttelse uden forbindelse med forfremmelse, jf. kapitel 4, kan der helt eller delvis ses bort fra det fradrag på 20 pct., der efter § 23, stk. 3, sker ved udbetaling af flyttegodtgørelse efter aftalens § 11, stk. 1, og § 12.
 Stk. 2. Kombineret med eller i stedet for helt eller delvist bortfald af fradrag på 20 pct. efter stk. 1 kan der ydes delvis eller fuld godtgørelse efter reglerne i en eller flere af følgende bestemmelser i aftalen: § 11, stk. 2, om udgifter til besigtigelsesrejse, § 13 om supplerende godtgørelse, § 14 om godtgørelse af huslejetab, §§ 15-18 om godtgørelse af udgifter ved dobbelt husførelse, § 19 om godtgørelse af udgifter til opmagasinering af indboet samt § 20 om godtgørelse for handelsomkostninger.
Kapitel 6. Godtgørelse uden forflyttelse § 27. Anvist tjenestebolig ved første ansættelse Til medarbejdere, som ved første ansættelse flytter ind i en anvist tjenestebolig, udbetales godtgørelse efter reglerne i kapitel 4.
§ 28. Godtgørelse uden forflyttelse En medarbejder kan i følgende tilfælde få udbetalt flyttegodtgørelse efter aftalens §§ 11-14 og 20:
a) hvis medarbejderen uden at skifte tjenestested flytter ind i en anvist tjenestebolig, b) hvis medarbejderen - efter pålæg - fraflytter en anvist tjenestebolig efter afsked med rådighedsløn eller ventepenge, c) hvis medarbejderen efter pålæg fraflytter en lejebolig som følge af dens nedlæggelse, d) hvis medarbejderen - efter pålæg - fraflytter en anvist tjenestebolig uden forbindelse med afsked, eller e) når en efterlevende ægtefælle - efter medarbejderens - død fraflytter en tjenestebolig.
 Stk. 2. Der udbetales kun supplerende flyttegodtgørelse ved første flytning, når medarbejderen midlertidigt fraflytter en tjenestebolig som følge af nedrivning og/eller istandsættelse, og medarbejderen senere flytter tilbage til tjenesteboligen.
§ 29. Engangsgodtgørelse Der udbetales en éngangsgodtgørelse svarende til 100 pct. af det fastsatte årlige boligbidrag i følgende tilfælde:
a) når medarbejderen fraflytter en tjenestebolig ved afsked med pension, b) når medarbejderen modtager rådighedsløn eller ventepenge og fraflytter en lejebolig, c) når en efterlevende ægtefælle fraflytter en lejebolig, ved medarbejderens død.
 d) når medarbejderen fraflytter en tjenestebolig ved dispensation grundet helbredsmæssige forhold.
§ 30. Medarbejdere på Færøerne Aftalens regler i kapitel 4 gælder også for medarbejdere på Færøerne, der fraflytter Færøerne for at bosætte sig i Danmark i forbindelse med afsked med pension på grund af alder eller helbredsbetinget utjenstdygtighed.
Kapitel 7. Ikrafttrædelsesbestemmelser § 31. Ikrafttræden Denne aftale har virkning for forflyttelser, der sker pr. 1. april 2018 og senere.
 Stk. 2. Hvor forflyttelsen er sket før 1. april 2018, finder de hidtidige regler om flyttegodtgørelse mv. anvendelse, uanset om selve flytningen foretages senere.
 Stk. 3. Aftalen kan opsiges skriftligt med 3 måneders varsel, dog tidligst til 31. marts 2021.
 Stk. 4. Samtidig ophæves aftale 25. juni 2020 om flyttegodtgørelse.
