Cirkulære om forretningsorden for det  

 rådgivende udvalg for forsøgsfiskeri og produktudvikling m.v. i  

 den primære fiskerisektor I henhold til § 7f, stk. 5, i lov nr. 16 af 14. januar  

 1998 om ændring af lov om tilskud til produktudvikling af jordbrugs- og  

 fiskeriprodukter m.m. fastsættes følgende forretningsorden for  

 det i medfør af lovens § 7f, stk. 1, nedsatte rådgivende  

 udvalg:
 § 1. Formanden indkalder til udvalgets  

 møder ca. 4 uger efter hver ansøgningsfrist den 1. februar, 1.  

 maj, 1. august og 1. november.
 Stk. 2. Møde skal endvidere indkaldes, hvis  

 formanden finder anledning hertil, eller 3 medlemmer fremsætter  

 ønske herom.
 Stk. 3. Udvalget kan supplere sig med særlige  

 sagkyndige, jf. § 7f, stk. 2.
 § 2. Formanden og sekretariatet udarbejder  

 dagsorden for og forbereder sager til behandling på udvalgets  

 møder.
Stk. 2. Formanden indkalder udvalget til møder med  

 mindst 10 dages varsel.
I presserende tilfælde kan fristen  

 fraviges.
Stk. 3. Med mødeindkaldelsen skal følge  

 forslag til dagsorden, der så vidt muligt skal indeholde angivelse af  

 de sager, der skal behandles på mødet.
Forslag til dagsorden  

 skal være bilagt det materiale, formanden skønner  

 nødvendigt.
 § 3. Udvalget afgiver anbefaling til  

 Strukturdirektoratet vedrørende tildeling af tilskud.
 Stk. 2. Udvalget afgiver anbefaling, når mindst 5  

 medlemmer eller disses suppleanter er til stede.
Stk. 3. Forelæggelse for udvalgets medlemmer kan  

 ske skriftligt, hvis sagens behandling ikke kan afvente næste  

 udvalgsmøde.
Svarfristen fastsættes da til mindst 8 dage.
§ 4. Der optages referat af udvalgets  

 forhandlinger.
Et mindretal kan kræve sin mening optaget i  

 mødereferatet.
 Stk. 2. Referatet sendes til udvalgets medlemmer.
 § 5. Udvalget kan ved enstemmighed fastsætte  

 retningslinier for, i hvilke sager Strukturdirektoratet kan træffe  

 beslutning uden forelæggelse for udvalget.
 § 6. Udvalgets medlemmer og suppleanter er  

 underlagt reglerne i forvaltningslovens kapitel 2 om habilitet.
 § 7. Udvalgets medlemmer, suppleanter og andre,  

 der medvirker ved udvalgets behandling af ansøgninger m.v., er  

 underlagt reglerne i forvaltningslovens kapitel 8 om tavshedspligt m.v.
