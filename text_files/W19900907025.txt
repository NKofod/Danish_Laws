Ankestyrelsens principafgørelse D-16-90 om løn fra hovedjob - dagpenge fra bijob Resume:
 Afslag på dagpenge fra kommunen beregnet efter indtægt hos privat arbejdsgiver, idet udbetalt løn fra offentlig arbejdsgiver også efter de 2 første ugers sygefravær oversteg det maksimale dagpengebeløb.
 Kassation:
Der er kommet nye regler på området Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 6, stk. 2 Sagsfremstilling:
Kommunen traf afgørelse om, at pågældende ikke var berettiget til dagpenge fra kommunen på grundlag af hendes job hos en privat arbejdsgiver, idet hun fra en offentlig arbejdsgiver modtog mere i løn end 2.457,- kr. pr. uge, der er det højeste dagpengebeløb, efter de første 2 uger.
Lønmodtageren har været udsat for en ulykke, hvilket medførte sygemelding fra begge job den 15. juni 1990. Pågældende modtager fra den offentlige arbejdsgiver fuld løn under sygdom, 13.191,- kr. pr. måned.
Den private arbejdsgiver har udbetalt dagpenge i 2 uger, hvorefter dennes forpligtelse ophørte.
 Afgørelse:
 Dagpengeudvalget har på sit møde den 16. november 1990 truffet den afgørelse, at lønmodtageren ikke har krav på dagpenge fra kommunen i forbindelse med sygefraværet fra den private arbejdsgiver fra den 15. juni 1990, idet den udbetalte løn fra den offentlige arbejdsgiver overstiger det højeste dagpengebeløb, der kan udbetales efter forløbet af de første 2 uger, jf. dagpengelovens § 9, stk. 4 .
 Udvalget tiltræder således kommunens afgørelse.
