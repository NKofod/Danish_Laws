 I henhold til § 69 i lov nr. 209 af 11. juni 1954 om apotekervæsenet  

 fastsætter indenrigs- og boligministeriet herved følgende regler om  

 fremstilling og forhandling af medicinske gasarter:
§ 1 Ved medicinske gasarter forstås gasarter, der er beregnet til at benyttes  

 som lægemidler, jfr. § 1, stk. 1, i apotekerloven.
§ 2 Stk. 1.  Medicinske gasarter må kun importeres,  

 fremstilles, forhandles og udleveres til sygehuse, klinikker og andre  

 forbrugere af virksomheder, der er godkendt hertil af indenrigs- og  

 boligministeriet.
 Stk. 2.  Det er en betingelse for, at en virksomhed kan  

 opnå godkendelse, at den har en teknisk leder, der efter sundhedsstyrelsens  

 skøn er i stand til at lede en sådan virksomhed, og at den er udstyret på en  

 efter sundhedsstyrelsens skøn egnet måde.
§ 3 En godkendelse kan tilbagekaldes af indenrigs- og boligministeriet, hvis  

 de fastsatte betingelser for godkendelse ikke overholdes, samt i tilfælde af  

 grov eller gentagen forsømmelighed ved virksomhedens fremstilling og  

 forhandling af medicinske gasarter.
§ 4 Stk. 1.  Socialministeriets bekendtgørelse nr. 338 af  

 11. december 1935 om indretningen og brugen af transportable beholdere for  

 sammentrykkede, fordråbede eller under tryk opløste luftarter samt  

 justitsministeriets bekendtgørelse nr. 293 af 23. november 1932 om transport  

 af fortættede og fordråbede luftarter i metalbeholdere samt af syrer og  

 lignende ætsende stoffer og nr. 305 af 30. september 1944 om opbevaring af  

 transportable beholdere med sammentrykkede, fordråbede eller under tryk  

 opløste luftarter, jfr. tillægsbekendtgørelse nr. 338 af 20. juli 1948,  

 berøres ikke af nærværende bekendtgørelse.
 Stk. 2.  Medicinske gasarter og de beholdere (cylindre),  

 hvori de forhandles, samt beholdernes (cylindrenes) ventiler, mærkning og  

 etikettering skal endvidere opfylde de til enhver tid i farmakopeen fastsatte  

 krav samt de krav, som sundhedsstyrelsen iøvrigt efter forhandling med Dansk  

 Standardiseringsråd måtte fastsætte.
§ 5 Stk. 1.  De i henhold til § 2 godkendte virksomheder er  

 underkastet sundhedsstyrelsens kontrol med hensyn til de medicinske gasarters  

 fremstilling samt indholdsstoffernes og beholdernes (cylindrenes)  

 anvendelighed og renhed.
Stk. 2.  Ved gennemførelsen af kontrollen er  

 sundhedsstyrelsen berettiget til at lade udtage eller kræve udleveret  

 beholdere (cylindre) indeholdende de medicinske gasarter og til at kræve  

 meddelt alle sådanne oplysninger, som findes nødvendige for kontrollens  

 virksomhed, herunder til at kræve indsendt behørigt bekræftede udskrifter af  

 analysejournaler.
Sundhedsstyrelsen kan forlange, at de omhandlede prøver ved  

 den pågældende virksomheds foranstaltning skal transporteres til det  

 laboratorium, hvor undersøgelsen af dem skal foregå.
 Stk. 3.  Såfremt det ved kontrollen konstateres, at en  

 medicinsk gasart eller en beholder (cylinder) ikke opfylder de fastsatte  

 krav, jfr. foran § 4, kan der nedlægges forbud imod, at beholdere (cylindre)  

 hidrørende fra samme fabrikation videreforhandles eller udleveres, ligesom  

 det kan påbydes, at virksomheden hjemkalder sådanne beholdere (cylindre) fra  

 mellemhandlere eller forbrugere.
§ 6 De i henhold til § 2 godkendte virksomheder skal hvert år inden 1. april  

 til sundhedsstyrelsen indsende oplysninger om, hvilke medicinske gasarter de  

 importerer, fremstiller, forhandler og udleverer.
§ 7 De i denne bekendtgørelse omhandlede bestemmelser vedrørende medicinske  

 gasarter finder tilsvarende anvendelse på gasarter, der er bestemt til  

 inhalation i andet end rent medicinsk øjemed.
§ 8 Overtrædelse af nærværende bekendtgørelse straffes med bøder efter  

 bestemmelsen i § 85, stk. 2, i apotekerloven, for så vidt strengere straf  

 ikke er forskyldt efter borgerlig straffelov.
 INDENRIGS- OG BOLIGMINISTERIET, DEN 12.  

 MARTS 1955.
P.
M.
V.
 Zeuthen.
/Fl.
Martensen-Larsen.
