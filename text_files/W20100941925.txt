 Krav om brug af autoriseret arbejdsmiljørådgiver, når Arbejdstilsynet konstaterer 5 eller flere overtrædelser i samme produktionsenhed.
 Arbejdsmiljøklagenævnet har på møde den 25. maj 2010 behandlet [navn udeladt] klage over Arbejdstilsynets afgørelse af 19. marts 2009. [Navn udeladt] har fået påbud om at bruge autoriseret arbejdsmiljørådgiver som følge af mindst 5 påbud ved tilsynsbesøg i [bygning A].
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at [navn udeladt] skal bruge en autoriseret arbejdsmiljørådgiver til at løse og forebygge de arbejdsmiljøproblemer, der er givet påbud om ved tilsynsbesøg i [bygning A].
 Arbejdsmiljøklagenævnet fastholder således Arbejdstilsynets afgørelse af 19. marts 2009.
B E G R U N D E L S E Arbejdsmiljøklagenævnet lægger vægt på, at [navn udeladt] fik mindst 5 påbud ved et tilsynsbesøg i [bygning A] den 5. februar 2009.
Nævnet har i den forbindelse lagt til grund, at der er givet 1) strakspåbud om at udfærdige en udstyrsjournal/kontrolbog på trykbeholder i rum 026 2) påbud med frist til at undgå unødig påvirkning fra kemikalier i lokalerne 552, 451A og 074 3) påbud med frist til at undgå unødig påvirkning fra indhold fra HPLC-spildflaske 4) påbud med frist til at etablere kontrolanordning på procesudsuget ved burtømningsskabet i lokale 070 5) påbud med frist til at etablere kontrolanordning på procesudsuget ved bur-opvaskemaskine i lokale 070 6) påbud med frist til at udarbejde arbejdspladsbrugsanvisninger på faremærkede stoffer og materialer 7) påbud med frist til at etablere nødstop på søjleboremaskiner, drejebænke og fræsere 8) påbud med frist til at sikre at kontrolanordningen fungerer ved udsugningsskabet i lokale 251.
 Nævnet lægger endvidere vægt på, at [bygning A] i Det Centrale Virksomhedsregister (CVR) er registreret som en produktionsenhed med nr. [nummer udeladt] under [navn udeladt]. [Navn udeladt] er den juridiske enhed, og arbejdsgiveren er [navn udeladt] bestyrelsen v/rektoren.
 Overtrædelserne er således konstateret ved et tilsynsforløb, og vedrører arbejdet tilknyttet én produktionsenhed.
R E G L E R Arbejdsmiljøklagenævnet har ved afgørelsen anvendt følgende regler:
Om brug af autoriseret arbejdsmiljørådgiver  § 77 a, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008  § 3, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
BEMÆRKNINGER I ØVRIGT Til klagen i øvrigt bemærker Arbejdsmiljøklagenævnet, at følger man synspunktet i klagen ses, at [navn udeladt] alene tegner sig for 6 påbud.
 [Navn udeladt] har i klagen anført, at der bør tages hensyn til universitets organisation, når der føres tilsyn og gives påbud i arbejdsmiljømæssige sammenhæng.
Nævnet skal til det bemærke, at det af lovbemærkninger til reglerne om brug af autoriseret arbejdsmiljørådgivere fremgår, at der i forhold til anvendelse af begrebet produktionsenheder er henvist til den opdeling i produktionsenheder, der er kendt fra reglerne om Det Centrale Virksomhedsregister.
Nævnet finder derfor, at [navn udeladt] registrering efter bygninger ikke har betydning for afgørelsen.
Arbejdsmiljøklagenævnet skal i øvrigt henvise til bestemmelserne om Det Centrale Virksomhedsregister.
Det fremgår heraf, at juridiske enheder, der er omfattet af lov om et indkomstregister, og som har ansatte fordelt på flere produktionsenheder, skal registrere oplysninger om oprettelse, ændring eller ophør af produktionsenheder, der er beliggende på andre adresser end den juridiske enheds adresse.
Der henvises i den forbindelse til § 4, stk. 1, i bekendtgørelse nr. 1403 af 6. december 2007 om Det Centrale Virksomhedsregister og www.cvr.dk.
Det fremgår også af bestemmelserne om Det Centrale Virksomhedsregister, at der ved en produktionsenhed forstås, den enkelte aktivitet, hvis en juridisk enhed har aktiviteter, der udøves på eller fra flere geografiske adresser.
Der henvises i den forbindelse til § 4, nr. 3, i lovbekendtgørelse nr. 653 af 15. juni 2006 om Det Centrale Virksomhedsregister.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til  Arbejdstilsynet, Tilsynscenter, Postboks 1228, 0900 København C.
J.nr.
 [Adressat udeladt]  [Adressat udeladt] Afgørelsens retlige grundlag kan læses på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 § 77a.
Arbejdstilsynet kan påbyde, at modtageren af påbud eller andre afgørelser om overtrædelse af arbejds­miljø­lov­giv­nin­gen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 3. Arbejdsgiveren skal efterkomme påbud om brug af autoriserede arbejdsmiljørådgivere, når Arbejdstilsynet træffer 5 eller flere afgørelser om overtrædelser af arbejdsmiljølovgivningen, der er konstateret ved 1) et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) tilsyn med arbejde tilknyttet én produktionsenhed.
Lovbekendtgørelse nr. 653 af 15. juni 2006 om Det Centrale Virksomhedsregister § 3. Ved juridisk enhed forstås i denne lov:
 1) En fysisk person i dennes egenskab af arbejdsgiver eller selvstændigt erhvervsdrivende.
 2) En juridisk person eller en filial af en udenlandsk juridisk person.
 3) En statslig administrativ enhed.
 4) En region.
 5) En kommune.
 6) Et kommunalt fællesskab.
 § 4. Ved produktionsenhed forstås i denne lov:
 1) Den hovedaktivitet, som udøves af en juridisk enhed, der kun har en hovedaktivitet, og hvor al aktivitet udøves på eller fra samme geografiske adresse som den juridiske enheds adresse.
 2) Den enkelte hovedaktivitet, hvis en juridisk enhed har flere hovedaktiviteter, der udøves på eller fra én geografisk adresse.
 3) Den enkelte aktivitet, hvis en juridisk enhed har aktiviteter, der udøves på eller fra flere geografiske adresser, jf. dog stk. 2.
 § 5. Juridiske enheder tildeles kun ét entydigt identifikationsnummer (CVR-nummer).
 Stk. 2. Erhvervs- og Selskabsstyrelsen tildeler CVR-nummer til de juridiske enheder, der er anført i § 3, nr. 1, 2 og 6, og som anmeldes til registrering i henhold til anden lovgivning.
 Stk. 3. Danmarks Statistik tildeler CVR-nummer til de juridiske enheder, der er anført i § 3, nr. 3-5.
 Stk. 4. Andre offentlige myndigheder end de i stk. 2 nævnte kan efter aftale med Erhvervs- og Selskabsstyrelsen tildele CVR-nummer.
 § 6. Produktionsenheder tildeles et entydigt identifikationsnummer (P-nummer) af Erhvervs- og Selskabsstyrelsen i samarbejde med Danmarks Statistik og Beskæftigelsesministeriet og forsynes med CVR-nummeret for den juridiske enhed, hvortil de hører.
 Stk. 2. Andre offentlige myndigheder end de i stk. 1 nævnte kan efter aftale med Erhvervs- og Selskabsstyrelsen og den pågældende myndighed tildele P-nummer.
Bekendtgørelse nr. 1403 af 6. december 2007 om Det Centrale Virksomhedsregister og www.cvr.dk Kapitel 2 Levering af oplysninger til registret m.v.
 § 4. Juridiske enheder, der er omfattet af lov om et indkomstregister, og som har ansatte fordelt på flere pro­duk­tions­en­he­der, skal registrere oplysninger om oprettelse, ændring eller ophør af produktionsenheder, jf. § 2, stk. 2, nr. 2-10, der er beliggende på andre adresser end den juridiske enheds adresse.
 Stk. 2. Andre juridiske enheder kan frivilligt registrere oplysninger om oprettelse, ændring eller ophør af pro­duk­tions­en­he­der, jf. § 2, stk. 2, nr. 2-10.
 Stk. 3. Registrering efter stk. 1 og 2 kan kun ske via Erhvervs- og Selskabsstyrelsens elektroniske selvregistreringsløsning på www.virk.dk.
