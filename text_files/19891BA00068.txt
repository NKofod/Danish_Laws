Nr BSF 68 Forslag til folketingsbeslutning om ændringer på arbejdsskadeområdet Fremsat af Agerschou (SF) Carsten Andersen (SF) Tommy Dinesen (SF) Lilli  

 Gyldenkilde (SF) Birgitte Husmark (SF) Bjørn Poulsen (SF) Ebba Strange (SF) den 17. april 1990 Folketinget opfordrer regeringen til i folketingsåret 1990-1991 at fremsætte forslag til ændringer i loven om arbejdsskadeforsikring efter følgende retningslinjer:
 1. Hovedformålet med loven er, at de arbejdsskadede støttes mest muligt i  

 bestræbelserne på at genvinde en plads på arbejdsmarkedet med henblik på igen  

 at blive selvforsørgende.
2. Den arbejdsskadede opretholder sit fulde forsørgelsesgrundlag gennem  

 hele syge- og revalideringsforløbet.
Det varige erhvervsevnetab skal først  

 vurderes og den endelige erstatning afgøres, når revalidering er afsluttet  

 eller endeligt opgivet.
 3. Anmeldelse af en arbejdsskade skal behandles på følgende måde:
 Senest 3 måneder efter tilskadekomsten/sygemeldingen træffes der afgørelse  

 om, hvorvidt skaden omfattes af arbejdsskadeforsikringsloven, og beslutning  

 om fastsættelse af ydelse træffes.
A.
Arbejdstabserstatning svarende til hidtidig løn gives, når a) den tilskadekomne forventes at kunne vende tilbage til arbejdsmarkedet, b) den tilskadekomne forventes at kunne vende tilbage til arbejdsmarkedet  

 efter iværksættelse af særlige foranstaltninger (revalidering m.v.), c) der er tvivl om, hvorvidt den arbejdsskadede kan vende tilbage til  

 arbejdsmarkedet - i dette tilfælde tildeles ydelsen, indtil der kan træffes  

 afgørelse om revalidering, eller der skal tilkendes pension, d) det ikke forventes, at den tilskadekomne vender tilbage til  

 arbejdsmarkedet, men hvor der i stedet må søges pension.
Ydelsen betales af forsikringsselskabet tilbage til datoen for  

 arbejdsulykken eller ved erhvervssygdomme datoen for anmeldelsen.
I det  

 omfang der er udbetalt sygedagpenge, refunderes til kommunen.
B.
Meenerstatning tilkendes på det tidspunkt, hvor det varige meen kan  

 vurderes.
C.
Erstatning for tab af erhvervsevne tilkendes, når den varige  

 nedsættelse af erhvervsevnen kendes - dvs. efter afsluttet revalidering,  

 eller når vurdering i øvrigt kan ske.
 Erstatningen udbetales med tilbagevirkende kraft til skadestidspunktet.  

 For ulykker vil det være skadesdatoen, for erhvervssygdomme  

 anmeldelsesdatoen.
Ved tilkendelse af førtidspension tages der samtidig stilling til  

 erstatning for tab af erhvervsevne.
Pension og erstatning skal dog ikke kunne  

 overstige hidtidig arbejdsindtægt.
 4. Administrationen af arbejdsskadeloven samles regionalt i de nuværende  

 revaliderings- og pensionsnævn i amtskommunerne i løbet af en 5-årig periode.
 5. Der nedsættes et centralt sammensat organ - Arbejdsskaderådet - bl.a.  

 med repræsentanter for arbejdsmarkedets parter - med følgende opgaver:
- rådgive om administrationen af loven - rådgive socialministeren generelt - revidere erhvervssygdomslisten.
 6. Afgørelser truffet i amtskommunernes nævn skal kunne ankes til Den  

 sociale Ankestyrelse.
 7. Arbejdsskadebegrebet analyseres og forholdet mellem sygdomme optaget på  

 erhvervssygdomslisten og de øvrige erhvervssygdomme undersøges med det formål  

 at sikre en lettere adgang til at få godkendt arbejdsskader.
 8. Der etableres regionale samarbejdsorganer med repræsentanter fra de  

 lokale arbejdstilsyn, bedriftsundhedstjenesterne, de arbejdsmedicinske  

 klinikker, amtskommunernes sekretariater m.fl. med henblik på at bruge  

 erfaringer herfra til forebyggelse af arbejdsskader.
Bemærkninger til forslaget Hovedformålet med forslaget er at ændre arbejdsskadeforsikringsloven fra  

 at være en »passiv« ordning til at være en »aktiv«  

 ordning, der bidrager til at give arbejdsskadede muligheder for at genvinde  

 en erhvervsevne, så de pågældende igen kan blive selvforsørgende.
Som  

 systemet fungerer i dag, overlades alt for mange arbejdsskadede til en  

 ulidelig passivitet, hvor de venter på at slippe gennem nåleøjet hos  

 Arbejdsskadestyrelsen i håbet om en stor erstatning. Økonomien er forringet,  

 og samfundets tilbud har karakter af passiv forsørgelse.
Dertil kommer en  

 uforståelig og kompliceret arbejdsgang i sagsbehandlingen, som er med til at  

 forøge problemerne for de pågældende.
De nuværende ressourcer kan bruges på en bedre måde til gavn for dem, der  

 er kommet til skade.
Hvis dette mål skal nås, må både loven, ydelserne og  

 administrationen omlægges, så indsatsen koncentreres om tilbud og støtte til,  

 at den arbejdsskadede genvinder erhvervsevnen og tilknytningen til  

 arbejdsmarkedet.
I øjeblikket fungerer systemet nærmest omvendt -  

 revaliderings- og uddannelsesinitiativer straffes med økonomiske  

 forringelser, fordi man mister retten til sygedagpenge og henvises til  

 bistandshjælp.
 Beslutningsforslaget omfatter følgende hovedelementer:
1. afgørelser og erstatninger 2. administration, herunder ændring af arbejdsskadebegrebet og nedsættelse  

 af regionale samarbejdsorganer og 3. finansiering.
1. Afgørelser og erstatninger Som angivet i forslaget skal der senest tre måneder efter  

 tilskadekomsten/sygemeldingen træffes afgørelse om, hvorvidt skaden omfattes  

 af arbejdsskadesforsikringsloven, og om, hvilken (midlertidig) erstatning i  

 form af en løbende ydelse der herefter ydes.
 Efter forslaget bliver der tale om følgende ydelser:  

 arbejdstabserstatning, meenerstatning, erstatning for erhvervsevnetab.
Arbejdstabserstatning svarer til hidtidig løn og ydes dels i de tilfælde,  

 hvor den tilskadekomne efter en periode umiddelbart kan vende tilbage til  

 arbejdsmarkedet, og dels i de tilfælde, hvor en tilbagevenden kræver  

 iværksættelse af særlige foranstaltninger.
Her tænkes både på den såkaldte  

 forrevalidering og den egentlige omskoling og/eller revalidering.
Det er en  

 forudsætning, at det sker i fuldt samarbejde med den tilskadekomne.
I de  

 tilfælde, hvor der er tvivl om, hvorvidt de arbejdsskadede kan vende tilbage  

 til arbejdsmarkedet, ydes der fuld erstatning for arbejdstabet indtil dette  

 kan vurderes.
Herefter træffes der afgørelse om, hvorvidt der skal  

 iværksættes revalidering eller tilkendes pension.
Desuden gives ydelsen i de  

 tilfælde, hvor det ikke forventes, at den tilskadekomne vender tilbage til  

 arbejdsmarkedet, men hvor der i stedet må søges førtidspension.
Systemet vil medføre, at revalidender bliver behandlet økonomisk  

 forskelligt alt efter årsagen til behovet for revalidering.
Når man bliver  

 revalidend som følge af en arbejdsskade, får man een slags ydelse, mens folk,  

 der får brug for revalidering af andre grunde, får en anden slags ydelse.
Det  

 er i høj grad diskutabelt.
Når forslagsstillerne alligevel vælger denne  

 løsning, er det ud fra ønsket om at sikre personer med økonomisk og social  

 nedtur, når de er kommet til skade på grund af deres arbejde.
Præcis det  

 samme ønske har forslagsstillerne over for andre revalidender, men vurderer  

 at det i første omgang er mest realistisk at komme igennem med forslaget på  

 arbejdsskadeområdet.
Endvidere indeholder beslutningsforslaget en egentlig  

 ret til revalidering for arbejdsskadede.
 Meenerstatning tilkendes, når de varige helbredsmæssige følger af  

 arbejdsskaden er afklaret.
Erstatning for erhvervsevnetab tilkendes, når den varige nedsættelse af  

 erhvervsevnen kendes.
Erstatningen udbetales med tilbagevirkende kraft til  

 skadestidspunktet.
For ulykker er det skadesdatoen og for erhvervssygdomme  

 anmeldelsesdatoen.
Når der tilkendes førtidspension, tages der samtidig  

 stilling til erstatning for tab af erhvervsevne.
Pension og erstatning skal  

 tilsammen ikke kunne overstige den hidtidige arbejdsløn.
2. Administration For at satse på en hurtig og aktiv støtte til den arbejdsskadede foreslås  

 det, at administrationen af arbejdsskadeloven samles i amtskommunerne, og det  

 vil sige i de nuværende revaliderings- og pensionsnævn.
Det kan der være  

 betænkeligheder ved, herunder at afgørelser om erstatning m.v. kan gå hen og  

 blive uensartede.
Når forslagsstillerne alligevel foreslår denne  

 decentralisering, hænger det sammen med forslagets hovedformål, nemlig den  

 aktive og hurtige støtte til de arbejdsskadede, som efter forslagsstillernes  

 opfattelse ikke kan gennemføres, hvis administrationen ligger centralt.
Man  

 kan sige, at der er tale om et bundet valg som følge af målsætningen.
Dertil  

 kommer, at de nuværende afgørelser i Arbejdsskadestyrelsen (og de tidligere i  

 den daværende Sikringsstyrelse) også i adskillige tilfælde er uensartede.  

 Desuden foregår beslutningsprocessen på en uigennemskuelig og usynlig måde.  

 Regionale afgørelser vil efter forslagsstillernes opfattelse have større  

 chancer for at være synlige og indgå i en diskussion bl.a. i og med  

 fagbevægelsen og dermed kunne bidrage til at løse arbejdsmiljøproblemer.
For at sikre en ensartethed i afgørelserne samt retssikkerheden for den  

 enkelte får centraladministrationen til opgave at udarbejde vejledninger m.v.  

 til amtskommunernes nævn/sekretariater.
Det centrale led bør også have  

 mulighed for opsøgende virksomhed over for amtskommunerne.
Desuden bevares  

 ankemuligheden til Den sociale Ankestyrelse.
Forslagsstillerne forestiller sig, at udlægningen sker over en 5-årig  

 periode, hvor man starter med de ukomplicerede ulykker og veldefinerede  

 listesygdomme.
Efter forslagsstillernes vurdering vil det i første omgang  

 omfatte omkring halvdelen af de arbejdsskader, der for tiden årligt behandles  

 i Arbejdsskadestyrelsen.
Herefter decentraliseres flere områder gradvis.  

 Sager, der i dag anmeldes til og indledningsvis behandles af  

 forsikringsselskaberne, følger fortsat denne praksis.
Der kan blive problemer med arbejdsskader, der er dårligt defineret,  

 f.eks. nye arbejdsskader.
Det er bl.a. baggrunden for forslaget om oprettelse  

 af et Arbejdsskaderåd, som skal følge udviklingen og sikre, at den nyeste  

 forskning inden for arbejdsskadeområdet bliver vurderet, revidere  

 erhvervssygdomslisten og tage initiativ til nye vejledninger m.v.
Revaliderings- og pensionsnævnenes sekretariater har allerede i dag  

 lægekonsulenter og sagsbehandlere, der har erfaring i at vurdere erhvervsevne  

 i pensionssager.
Etablering af et tæt samarbejde med arbejdsmedicinske  

 klinikker, som i dag ofte inddrages i sager vedrørende erhvervssygdomme, vil  

 på grund af den geografiske placering være mulig.
Herved vil den lægelige  

 ekspertise i højere grad kunne udnyttes samlet, så flere enslydende  

 udtalelser fra læger i såvel arbejdsskade-, revaliderings- som pensionssager  

 eksempelvis kan undgås.
Erfaringsmæssigt er det indhentning af  

 lægeudtalelser, der oftest bevirker en uacceptabel lang sagsbehandlingstid.  

 Den vil alene herved kunne reduceres væsentligt.
Når revalidering skal iværksættes, vil det fortsat være den enkelte  

 kommune, som har kontakten med den arbejdsskadede, og som skal være ansvarlig  

 for indsatsen over for den enkelte og familien.
Men arbejdet må  

 tilrettelægges i tæt samarbejde med amtskommunens sekretariat, så hele viften  

 af revalideringstilbud udnyttes.
I amtskommunen bør der endvidere dannes et  

 koordineringsteam, der skal være den arbejdsskadedes garant for, at  

 tilknytningen til arbejdsmarkedet bevares, og at førtidspension såvidt muligt  

 undgås.
Under hele forløbet skal der være en tilbagevendende 3 måneders  

 opfølgning.
 Nødvendige personaleudvidelser i de amtskommunale sekretariater som følge  

 af decentraliseringen af arbejdsskadesagerne skal som i dag dækkes af  

 forsikringsselskaberne.
 Det er forslagsstillernes opfattelse, at en hurtig, helbredspræget og  

 koordineret støtte, som kort skitseret ovenfor, bør udvikles til at omfatte  

 alle, der får brug for revalidering.
 I loven om arbejdsskader skelner man mellem arbejdsulykker, skader opstået  

 som følge af få dages påvirkning, sygdomme optaget på erhvervssygdomslisten,  

 sygdomme, der forventes optaget og øvrige sygdomme, der kan skyldes arbejdet.
Der er i praksis tale om meget vanskelige sondringer, der ofte kan  

 fremtræde som tilfældigheder ved negative afgørelser.
Blandt andet derfor er  

 en analyse af arbejdsskadebegrebet nødvendig for at nå frem til en mere  

 lempelig fortolkning af, hvornår der er tale om en erhvervsbetinget lidelse.
Som udenforstående kan man få en ubehagelig fornemmelse af uvedkommende  

 årsager til, at en sygdom ikke optages på erhvervssygdomslisten.
Det er  

 nødvendigt med en langt større åbenhed om listens tilblivelse - herunder  

 hvordan beslutningsprocessen foregår.
Endvidere må det sikres, at sygdomme, som kvinder pådrager sig som følge  

 af deres arbejde, får en mere rimelig behandling.
I den forbindelse skal der  

 være ligelig repræsentation af begge køn i Arbejdsskaderådet i modsætning til  

 situationen i Erhvervssygdomsudvalget i dag.
Det primære er at forebygge, at arbejdsskader overhovedet opstår.
Som et  

 led i dette arbejde foreslås det, at der regionalt nedsættes  

 samarbejdsorganer mellem lokale arbejdstilsyn, bedriftsundhedstjenesterne,  

 arbejdsmedicinske klinikker, amtskommunernes sekretariater m.fl. med henblik  

 på, at alle erfaringer udnyttes i forbindelse med forebyggelsen.
3. Finansiering Forslaget betyder, at forsikringsselskaberne (og derved arbejdsgiverne)  

 kommer til at dække alle udgifter i forbindelse med arbejdsskader.
Det kan gå  

 hen og blive dyrt.
Men forslaget svarer til regeringens tankegang på andre  

 områder, hvor der opereres med begrebet adfærdsregulering.
I dette tilfælde mener forslagsstillerne, at finansieringen via  

 forsikringsselskaberne og dermed præmiefastsættelsen vil kunne være  

 adfærdsregulerende på en måde, så arbejdsgivere føler sig motiverede til at  

 forebygge arbejdsskader.
Det må også være meningen med en lov om  

 arbejdsskader.
 For en fuldstændigheds skyld skal nævnes, at forslaget vil medføre en  

 markant besparelse på de offentlige udgifter.
