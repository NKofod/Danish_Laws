Betænkning afgivet af Sundheds- og Ældreudvalget den 6. december 2016 Betænkning over Forslag til lov om ændring af lov om apotekervirksomhed og lov om lægemidler (Bedre tilgængelighed til lægemidler ved etablering af apotekernes vagttjeneste og selvvalg af håndkøbslægemidler) [af sundheds- og ældreministeren (Sophie Løhde)]:
1. Ændringsforslag Der er stillet 2 ændringsforslag til lovforslaget, herunder om deling af lovforslaget.
Enhedslistens medlemmer af udvalget har stillet ændringsforslag nr. 1. Alternativets medlemmer af udvalget har stillet ændringsforslag nr. 2.
2. Udvalgsarbejdet Lovforslaget blev fremsat den 6. oktober 2016 og var til 1. behandling den 27. oktober 2016. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og sundheds- og ældreministeren sendte den 6. oktober 2016 dette udkast til udvalget, jf.
SUU alm. del  bilag 614 (folketingsåret 2015-16). Den 6. oktober 2016 sendte sundheds- og ældreministeren de indkomne høringssvar og et notat herom til udvalget.
Lukkede ekspertmøder Udvalget afholdt den 22. og 23. november 2016 lukkede ekspertmøder med fokus på selvvalg af håndkøbslægemidler.
Program og oplæg fra møderne er omdelt på L 38  bilag 5, 6 og 8.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danmarks Apotekerforening.
 Sundheds- og ældreministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 29 spørgsmål til henholdsvis sundheds- og ældreministeren og sundhedsministeren til skriftlig besvarelse, som disse har besvaret. 3 af udvalgets spørgsmål og sundhedsministerens svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse uændret.
Flertallet vil stemme imod de stillede ændringsforslag.
Dansk Folkepartis medlemmer af udvalget kan støtte lovforslaget.
For Dansk Folkeparti er det vigtigt at sikre den fortsatte mulighed for udbringning af medicin til de borgere, som enten har meget langt til et apotek, eller som ikke er i stand til at transportere sig selv.
I forhold til lovforslagets del omkring håndkøbslægemidler i selvvalg er Dansk Folkeparti tilfredse med, at borgerne nu sikres bedre mulighed for at orientere sig om de forskellige præparater, og at indførelsen af selvvalg samtidig giver mulighed for større diskretion ved køb af håndkøbslægemidler.
Det er en mulighed, som internethandlende har haft længe, og med lovforslaget gives den samme mulighed til de borgere, som ikke er vante på internettet.
Et mindretal i udvalget (EL og SF) indstiller ændringsforslag nr. 1 om deling af lovforslaget til vedtagelse.
Mindretallet vil til 3. behandling stemme for det under A nævnte lovforslag og imod det under B nævnte lovforslag.
Hvis ændringsforslag nr. 1 om deling bliver forkastet ved 2. behandling, vil mindretallet stemme for ændringsforslag nr. 2, og mindretallet vil stemme imod lovforslaget ved 3. behandling.
Enhedslistens medlemmer af udvalget kunne principielt godt støtte den del af lovforslaget, som omhandler apotekernes vagttjeneste, da Enhedslisten trods alt ser det som en forbedring af den nuværende ordning.
Men forslagets del om indførsel af selvvalg af håndkøbslægemidler i butiksarealer både i detailhandelen og på apoteker er helt uacceptabelt for Enhedslisten.
Derfor har Enhedslisten også ønsket en deling af forslaget, hvilket ikke er blevet imødekommet af et flertal.
Enhedslisten stemmer derfor imod det samlede forslag, fordi Enhedslisten er dybt bekymret for den udvikling, der åbnes op for med selvvalg.
Ingen faglige organisationer, forbrugerorganisationer eller fagprofessionelle organisationer anbefaler en gennemførelse af forslaget, fordi det kan skabe øget brug af medicin og øger risikoen for fejlmedicinering.
Det er helt afgørende, at brug af medicin i videst muligt omfang sker på baggrund af faglig rådgivning fra uddannet og kompetent sundhedspersonale.
Den rådgivning er ikke sikret med forslaget, og Enhedslisten stemmer derfor imod.
Socialistisk Folkepartis medlemmer af udvalget mener ikke, at det er sundhedspolitisk forsvarligt at indføre selvvalg af håndkøbslægemidler i den almindelige detailhandel.
Socialistisk Folkeparti stemmer derfor imod lovforslaget ved 3. behandling.
Et andet mindretal i udvalget (ALT og RV) indstiller ændringsforslag nr. 1 om deling af lovforslaget til vedtagelse.
Mindretallet vil ved 3. behandling stemme for det under A nævnte  lovforlag og imod det under B nævnte lovforslag.
Hvis ændringsforslag nr. 1 om deling bliver forkastet ved 2. behandling, vil mindretallet stemme for ændringsforslag nr. 2. Mindretallet vil redegøre for deres stillingtagen til lovforslaget ved 2. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (EL), tiltrådt af  et mindretal (ALT, RV og SF):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om apotekervirksomhed (Bedre tilgængelighed til lægemidler ved etablering af apotekernes vagttjeneste)« omfattende § 1, § 3, stk. 1-3, og § 4.
 B. »Forslag til lov om ændring af lov om lægemidler (Selvvalg af håndkøbslægemidler)« omfattende §§ 1, 3 og 4.
[Forslag om deling af lovforslag] b Ændringsforslag til det udelte lovforslag Af et mindretal (ALT), tiltrådt af et mindretal (EL, RV og SF):
 2) § 2 affattes således:
»§ 2 I lov om lægemidler, jf. lovbekendtgørelse nr. 506 af 20. apil 2013, som ændret senest ved § 1 lov nr. 518 af 26. maj 2014, § 2 i lov nr. 542 af 29. april 2015, § 36 i lov nr, 426 af 18. maj 2016 og § 38 i lov nr. 620 af 8. juni 2016, foretages følgende ændring:
 1. I § 60, stk. 2, indsættes efter 1. pkt.:
»Lægemiddelstyrelsen kan fastsætte regler om forhandling af ikkereceptpligtigt medicin i publikumsrummet på apotekerne, herunder om, hvilke lægemidler der kan være i selvvalg, og hvordan lægemidlerne skal placeres.«« [Forslag om, at selvvalg kun skal kunne finde sted på apotekerne] Bemærkninger Til nr. 1 Med ændringsforslaget foreslås det, at opdele lovforslaget i to separate lovforslag, således at det ene lovforslag omhandler etablering af apotekernes vagttjeneste og det andet indførelse af selvvalg for visse håndkøbslægemidler.
Til nr. 2 Med ændringsforslaget foreslås det, at selvvalg kun skal kunne finde sted på apotekerne og ikke i detailhandelen.
I detailhandelen vil alle håndkøbslægemidler således fortsat skulle være placeret bag en disk.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Eva Kjer Hansen (V) Hans Andersen (V) Jakob Engel-Schmidt (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Mette Abildgaard (KF) Astrid Krag (S) Flemming Møller Mortensen (S) Christian Rabjerg Madsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Peder Hvelplund (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 38 Oversigt over spørgsmål og svar vedrørende L 38 Bilag 2 Nogle af udvalgets spørgsmål til sundhedsministeren og dennes svar herpå Spørgsmålene og sundhedsministerns svar herpå er optrykt efter ønske fra S.
 Spørgsmål 25:
Vil ministeren indsætte en evaluering af selvvalgsordningens virkninger efter 2-3 år i lovforslaget med henblik på at sikre, at selvvalgsordningen har de tilsigtede konsekvenser? Svar:
 Henset til debatten om nærværende lovforslag og de bekymringer, der er rejst ifm. udvalgsbehandlingen, er det min opfattelse, at det, som spørgeren foreslår, vil være hensigtsmæssigt at evaluere indførelsen af selvvalgsordningen.
Jeg har derfor anmodet Lægemiddelstyrelsen om bidrag til, hvordan en sådan evaluering kan udarbejdes.
Lægemiddelstyrelsen anbefaler, at evaluering af selvvalgsordningen bliver delt i to.
Den første evaluering vil finde sted 2 år efter selvvalgsordningen ikrafttrædelse (2020), og den anden evaluering vil finde sted 4 år efter selvvalgsordningen ikrafttrædelse (2022).
På den baggrund vil jeg, når lovforslaget er vedtaget, anmode styrelsen om at udarbejde evalueringen som beskrevet ovenfor.
Evalueringerne i henholdsvis 2020 og 2022 vil blive oversendt til Sundheds- og Ældreudvalget.
 Spørgsmål 26:
Vil ministeren sikre, at udvalget får en mundtlig og/eller skriftlig statusorientering vedr. selvvalgsordningens virkninger ca. 1-2 år efter lovforslagets ikrafttrædelse? Svar:
 Jeg kan henvise til min besvarelse af spm. 25 til L 38. Som det fremgår heraf, vil der blive udarbejdet en evaluering af selvvalgsordningen i henholdsvis 2020 og i 2022.
 For god ordens skyld bemærkes det, at der vanskeligt kan udarbejdes en retvisende status et år efter selvvalgsordningens ikrafttrædelse, da der på dette tidspunkt ikke vil være tiltrækkelig datamateriale til at understøtte en sådan.
 Spørgsmål 27:
Hvilke monitoreringsparametre vil ministeren foreslå kunne indgå i henholdsvis evaluering og statusrapport? Svar:
 Jeg har til brug for besvarelse af spørgsmålet anmodet Lægemiddelstyrelsen om en udtalelse.
Lægemiddelstyrelsen oplyser, at styrelsen vil se på det samlede forbrug af de givne lægemidler i selvhandel samt se på bivirkningsindberetninger, herunder indberetninger om misbrug og forkert brug.
For lægemidler, der evt. kommer i selvvalg, vil Lægemiddelstyrelsen også bede om tal fra Giftlinjen vedr. antal af henvendelser for det givne lægemiddel.
 Jeg kan henholde mig til det af Lægemiddelstyrelsen ovenfor oplyste.
 Spørgsmål 28:
Vil ministeren i forbindelse med lovforslagets ikrafttrædelse stille krav om, at der ved salg af håndkøbslægemidler via internettet tilbydes en rådgivning til forbrugerne, der er tilsvarende de rådgivningsmuligheder, der i dag findes ved køb af håndkøbslægemidler på apotekernes hjemmesider? Svar:
 Jeg har til brug for besvarelse af spørgsmålet anmodet Lægemiddelstyrelsen om en udtalelse.
Lægemiddelstyrelsen oplyser, at det fremgår af bemærkningerne til lovforslaget om liberalisering af håndkøbslægemidler, jf.
Folketingtidende 2000-2001, A, side 5536, (lov nr. 493 af 7. juni 2001), at Lægemiddelstyrelsen skal foretage en konkret vurdering af alle lægemidler, der ikke er receptpligtige, for at bestemme om det enkelte lægemiddel sundhedsmæssigt forsvarligt kan sælges uden for apotekervæsenet.
 Lægemiddelstyrelsen oplyser også, at der i denne vurdering bliver lagt vægt på, om lægemidlet i almindelighed kan anvendes af forbrugerne uden de rådgivningsmuligheder, der tilbydes på apoteksenheder med faguddannet personale, og den generelle risiko for, at lægemidlet kan misbruges eller bruges forkert eller uhensigtsmæssigt.
Forhold som pakningsstørrelse, lægemiddelform og styrke m.m. vil indgå i vurderingen, og derfor vil det kunne forekomme, at nogle pakningsstørrelser, lægemiddelformer og styrker af et lægemiddel undtages fra apoteksforbehold, mens andre forbliver apoteksforbeholdte.
Der foretages også en vurdering af, om der skal fastsættes grænser for, hvor mange pakninger af et lægemiddel, der kan sælges til en kunde.
Lægemiddelstyrelsen oplyser videre, at det for lægemidler, der er blevet godkendt til salg i detailhandlen af Lægemiddelstyrelsen, er blevet vurderet, at rådgivning ikke findes nødvendig.
Ved salg af liberaliserede lægemidler online, skal indlægssedlen gøres tilgængelig online.
Vurderer borgeren i forbindelse med køb af liberaliserede lægemidler, at denne ønsker yderligere information end den indlægssedlen indeholder, vil borgeren kunne købe lægemidlerne på apoteket, hvor yderligere information er mulig.
 Lægemiddelstyrelsen oplyser, at det er vurderet, at der ikke er behov at stille krav om faglig rådgivning i forbindelse med salg af håndkøbslægemidler i detailhandlen, på tankstationer og lign.
 Jeg kan henholde mig til det af Lægemiddelstyrelsen ovenfor oplyste.
