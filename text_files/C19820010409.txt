Indledning 1. Ved lov nr. 81 af 17. marts 1982 om  

 indeksregulerede realkreditlån åbnes mulighed for ydelse af indekslån til  

 tilvejebringelse af boliger for unge under uddannelse m.fl., såfremt disse  

 boliger har fået tilsagn om rentebidrag.
Efter lov nr. 82 af 17. marts 1982 om offentlig støtte til  

 indeksfinansieret boligbyggeri og om ændring af lov om boligbyggeri  

 (indeksstøtteloven) kan der gives tilsagn om rentebidrag til byggeri, der  

 opnår støtte efter reglerne i lov om boligbyggeri, og hvortil der ydes  

 indekslån.
Loven er optrykt som bilag til dette cirkulære.
 De to love er trådt ikraft den 1. april 1982.
 For ungdomsboligområdet medfører disse lovændringer følgende:
2. Lov nr. 82 af 17. marts 1982 supplerer lov om  

 boligbyggeri, der således fortsat gælder for offentligt støttet byggeri, men  

 med de ændringer, der følger af indeksstøtteloven, og som der er redegjort  

 for i dette cirkulære.
Boligbyggerilovens bestemmelser om byggeriets  

 opførelse, indretning og drift opretholdes uændret.
Dette cirkulære er et supplement til boligstyrelsens cirkulære af 10.  

 december 1979 om boliger for unge under uddannelse m.fl., idet det erstatter  

 afsnit II og III i dette.
Desuden supplerer cirkulæret dele af  

 boligstyrelsens cirkulæreskrivelse af juni 1981 om vejledning om støtte til  

 tilvejebringelse af boliger for unge under uddannelse ved ombygning af  

 eksisterende ejendomme.
De forskellige støtteformer 3. Støtte til etablering af ungdomsboliger kan ydes i  

 form af statslån (grundkapital) på op til 50 pct. af anskaffelsesummen.
 Finansieres det støttede byggeri med indekslån, indebærer dette, at der  

 kan ydes støtte til driften i form af statslige rentebidrag.
 Der vil endvidere i et vist omfang kunne ydes monteringslån fra staten til  

 møblering og montering af værelserne.
 Derimod vil der som følge af den ændrede finansiering af ungdomsboligerne  

 og deraf følgende lavere lejeniveau ikke længere være mulighed for at få  

 særlig driftsstøtte efter § 65 i boligbyggeriloven.
 4. De her opregnede støtteformer finder anvendelse ved  

 opførelse af ungdomsboliger, hvad enten ungdomsboligerne integreres i det  

 almennyttige boligbyggeri eller undtagelsesvis opføres som selvstændige  

 kollegier.
 Støtteformerne finder ligeledes anvendelse ved køb og eventuel ombygning  

 af bebyggede ejendomme med henblik på indretning af ungdomsboliger, jfr. dog  

 pkt. 13 og 23 nedenfor.
 5. Til kollegier, der er opført efter 1. april 1946  

 med statsstøtte efter byggestøtte-, kollegiestøtte- eller  

 boligbyggerilovgivningen, yder den kommune og amtskommune, hvori kollegiet er  

 beliggende, hvert år et tilskud, der svarer til størrelsen af den kommunale  

 og amtskommunale grundskyld, som kollegiet betaler, jfr. § 12 i lov nr. 235  

 af 8. juni 1979 om midlertidig offentlig støtte til almennyttigt boligbyggeri  

 og statsstøttede kollegier.
 Der henvises endvidere til den adgang, kommuner og amtskommuner har til at  

 yde fritagelse for kommunale ejendomsskatter, jfr. §§ 8 og 20 i  

 lovbekendtgørelse nr. 388 af 28. august 1979 om beskatning til kommunerne af  

 faste ejendomme.
 6. Efter boligbyggerilovens § 60 kan der ydes lån til  

 almennyttige boligselskaber samt til selvejende kollegieinstitutioner, fonds  

 og lignende, såfremt disses vedtægter kan godkendes af boligministeren.
Til ungdomsboligernes opførelse yder staten lån som rente- og afdragsfri  

 grundkapital på op til 50 pct. af anskaffelsessummen.
Restfinansieringen - 50  

 pct. - ydes efter lov om indeksregulerede realkreditlån som indekslån på  

 ganske samme vilkår og med samme regulering af afdrag og restgæld som i  

 almennyttigt byggeri.
 Der er altså - ligesom i den tidligere ordning - ikke noget beboerindskud.
Statslånet er rentefrit og desuden afdragsfrit i indtil 50 år efter  

 ejendommens ibrugtagelse.
Det skal påbegyndes afdraget, når ejendommens  

 økonomi efter långivers skøn tillader det, herunder når ejendommens økonomi  

 kan forbedres ved omprioritering, eller ændrede forhold for byggeriet taler  

 derfor, f.eks. en stigning i det almindelige lejeniveau.
Tilbagebetaling skal  

 dog påbegyndes senest 50 år efter ejendommens ibrugtagelse.
7. Det forhold, at kommunerne ikke længere skal yde  

 lån til etablering af ungdomsboliger, bevirker ingen ændring af de opgaver,  

 der efter boligbyggerilovens § 89, stk. 3, er pålagt kommunalbestyrelserne  

 med hensyn til varetagelse af den del af sagsbehandlingen, der har til formål  

 at vurdere, om projekterne opfylder kravene og forudsætningerne for at opnå  

 støtte efter lovens regler.
Kommunalbestyrelserne skal således fortsat i  

 overensstemmelse med de hidtil gældende regler, jfr. afsnit III i  

 boligministeriets cirkulære af 4. juni 1975 om støtte til almennyttigt  

 byggeri, varetage denne opgave på statens vegne.
8. Kommunalbestyrelsen fører ligeledes fortsat tilsyn  

 med de ungdomsboliger for uddannelsessøgende m.fl., der får rente- og  

 afdragsfrie statslån.
Der henvises til boligministeriets cirkulære af 2.  

 februar 1978 og boligstyrelsens bekendtgørelse nr. 170 af 20. april 1979 om  

 statsstøttede kollegier.
Indekslån 9. Den væsentlige nydannelse i finansieringen er -  

 udover forøgelsen af grundkapitalen - karakteren af de optagne realkreditlån,  

 idet det er en betingelse for at opnå støtte i form af rentebidrag, at der  

 optages indekslån efter reglerne i lov nr. 81 af 17. marts 1982 om  

 indeksregulerede realkreditlån.
10. Indekslån berigtiges som kontantlån, og afdrag og  

 restgæld reguleres løbende i overensstemmelse med et fastsat indeks.
Lånene  

 forrentes med 2 1/2 pct. p.a.
 Lånets restgæld reguleres to gange årligt pr. 1. januar og 1. juli.  

 Reguleringen sker på grundlag af det af Danmarks Statistik offentliggjorte  

 nettoprisindeks for den foregående henholdsvis maj måned og november måned.
 11. Der betales ikke afdrag ved første termin.
Afdraget udgør den 2. termin 2,4 pct. af lånets regulerede hovedstol.  

 Denne fremkommer ved, at den oprindelige hovedstol reguleres med 75 pct. af  

 stigningen i nettoprisindekset.
Stiger timelønsindekset mindre end  

 nettoprisindekset, reguleres dog med 75 pct. af timelønsindekset.
Falder  

 timelønsindekset, nedsættes hovedstolen med hele faldet, d.v.s. 100 pct.  

 Beregningen foretages på grundlag af afdragsindeksfaktoren, som beregnes og  

 offentliggøres af Københavns Fondsbørs.
 De følgende terminer betales et afdrag, der svarer til det afdrag, der  

 betales i 2. termin, reguleret på samme måde som hovedstolen reguleres frem  

 til 2. termin.
12. Lånenes løbetid vil afhænge af pris- og  

 indkomstudviklingen, således som denne afspejles i de to nævnte indeks.  

 Betaling af afdrag ophører dog senest efter 351/2 år, hvorefter restgælden af  

 realkreditinstituttet kan opsiges til indfrielse med 1 måneds varsel.
Der vil  

 kunne ydes indekslån til indfrielse af restgælden.
De nærmere bestemmelser  

 herom vil blive fastsat af boligministeren.
13. Det vil ved ydelse af støtte til erhvervelse og  

 ombygning af bebyggede ejendomme med henblik på indretning af ungdomsboliger  

 være muligt at overtage lån, som ikke indeksreguleres.
Der vil ved afgørelsen  

 af spørgsmålet om støtte blive taget stilling i det enkelte tilfælde til  

 sammensætningen af den endelige belåning, således at der opnås den lavest  

 mulige boligudgift.
Ikke indeksregulerede lån, der overtages, omregnes til  

 kontantværdi i overensstemmelse med statsskattedirektoratets regler herom.  

 Der kan ikke ydes rentebidrag til sådanne lån.
Rentebidrag 14. Rentebidrag - der afløser den hidtidige  

 rentesikring - betales af staten og dækker hele udgiften til forrentning af  

 realkreditlånene samt til administrations- og reservefondsbidrag.  

 Boligselskabet eller institutionen skal således alene betale afdrag på  

 lånene.
Rentebidrag ydes med virkning fra indekslånets optagelse og udbetales  

 bagud i tilknytning til de terminer, der er fastsat i pantebrevene til  

 instituttet.
Bidragene udbetales direkte til det pågældende  

 realkreditinstitut og skal således ikke indtægts- eller udgiftsføres i  

 institutionernes eller boligselskabernes anlægs- og driftsregnskaber.  

 Udbetalingen foretages af Kongeriget Danmarks Hypotekbank og  

 Finansforvaltning på grundlag af en specificeret opgørelse fra de enkelte  

 realkreditinstitutter.
 15. Rentebidrag ydes i princippet i hele lånets  

 løbetid, men udbetalingen kan dog helt eller delvis bringes til ophør, hvis  

 ejendommens økonomi forbedres, eller ændrede forhold for byggeriet taler  

 derfor, herunder at der indtræder en stigning i det almindelige lejeniveau.
Monteringslån 16. Som hidtil kan boligstyrelsen efter  

 boligbyggerilovens § 62, stk. 3, yde statslån til finansiering af rimelige  

 udgifter til møblering og montering af ungdomsboliger.
Der henvises herom til  

 pkt. 42-43.
Tilvejebringelse af ungdomsboliger 17. I kapitel IX om boliger for unge under uddannelse  

 m.fl. i boligbyggeriloven har der ikke været fastsat en bestemt byggekvote  

 for ungdomsboliger.
Støttens, og dermed byggeriets, omfang er blevet fastsat  

 på de årlige finanslove.
Med lovændringen indføres en årlig ramme på 2.000  

 værelsesenheder for hvert af finansårene 1982 og 1983. Ændringen indebærer,  

 at der vil kunne bygges flere ungdomsboliger i 1982 og 1983 end efter den  

 hidtil gældende ordning.
En eventuel uforbrugt del af 1982-kvoten kan  

 overføres til 1983. Loven indeholder ikke bevillingskvoter for tiden efter  

 1983.
Ungdomsboliger i almennyttigt nybyggeri 18. Det er fortsat lovens hovedprincip, at boliger for  

 uddannelsessøgende skal integreres i det almennyttige boligbyggeri, således  

 at de uddannelsessøgende kan bo sammen med andre befolkningsgrupper.
Det må  

 derfor tillægges stor vægt, at behovet for ungdomsboliger imødekommes i det  

 almennyttige nybyggeri.
Boligselskaberne må således fremtidigt i forbindelse  

 med projektering og ansøgning om støtte til nybyggeri søge indrettet et  

 passende antal ungdomsboliger efter drøftelse med kommunerne.
Ved indsendelse af ansøgning om støtte skal boligselskabet oplyse, hvor  

 mange ungdomsboliger projektet omfatter.
Samtidig vil kommunalbestyrelsen  

 blive anmodet om ved ansøgningens indsendelse til boligstyrelsen at udtale  

 sig om selskabets vurdering.
 For at fremme byggeri af disse boliger vil boligstyrelsen ved  

 fastlæggelsen af de årlige bevillingsprogrammer i særlig grad søge at fremme  

 sådanne projekter, som indeholder ungdomsboliger.
Omdannelse af almennyttige lejligheder 19. Det vil desuden være muligt at opnå støtte til  

 indretning af enkeltværelser i større ledige lejligheder i almennyttige  

 boligselskaber.
Indretningen af boligerne skal ske med respekt for de  

 befolkningsgrupper, som de er opført for, d.v.s. familier med børn.
Ifølge  

 boligministeriets bekendtgørelse om almennyttig boligvirksomhed af 24. april  

 1975 har boligsøgende med 1 barn fortrinsret til lejligheder med 3  

 beboelsesrum, medens boligsøgene med 2 eller flere børn har fortrinsret til  

 lejligheder med 4 beboelsesrum og til alle større lejligheder.
Såfremt der  

 ikke er en fortrinsberettiget boligsøgende, der ønsker at overtage en ledig  

 lejlighed, skal lejligheden udlejes til den af flere boligsøgende, der  

 dernæst i kraft af børneantal har størst behov derfor.
Kun såfremt ingen  

 boligsøgende med børn ønsker at overtage en ledig lejlighed, vil den efter de  

 gældende retningslinier kunne overtages af boligsøgende uden børn.
I dette  

 tilfælde vil det nu være muligt at indrette lejligheden til enkeltværelser  

 til brug for unge under uddannelse m.fl. forud for sådanne boligsøgende.
 Indretningen vil kun kunne omfatte lejligheder på minimum 3 beboelsesrum,  

 som hverken efterspørges af boligsøgende med børn eller andre boligsøgende,  

 der i kraft af andre regler har fortrinsret til lejligheden enten i  

 forbindelse med lejlighedsbytning eller fordi de i forvejen bor i  

 bebyggelsen.
 Det forudsættes, at retablering af lejlighederne kan ske, dersom behovet  

 for familieboliger af den pågældende størrelse senere skulle vise sig større  

 end behovet for enkeltværelser.
 Udlejningen af de indrettede værelser kan enten ske enkeltvis, således at  

 der oprettes selvstændig lejekontrakt for hvert enkelt værelse, eller hele  

 lejligheden kan udlejes samlet til de uddannelsessøgende m.fl., således at  

 der oprettes een lejekontrakt for lejligheden som sådan.
 Det vil under alle omstændigheder være et vilkår for omdannelse af  

 bestående almennyttige lejligheder til enkeltværelser, at huslejen for hvert  

 værelse kan holdes på samme niveau som nybyggede ungdomsboliger i  

 almennyttigt byggeri - størrelse og kvalitet taget i betragtning.
 Lejere af enkeltværelser har mulighed for at få beboerindskudslån i medfør  

 af § 79, stk. 2, i boligbyggeriloven.
Der kan også ydes beboerindskudslån, hvis flere uddannelsessøgende i  

 fællesskab lejer hele lejligheden.
Efter en nylig indføjet bestemmelse i  

 boligbyggerilovens § 79, stk. 3, kan der ydes beboerindkudslån, hvis 3 eller  

 flere unge i fællesskab lejer en lejlighed med flere end 2 beboelsesrum.  

 Lånet ydes til betaling af den enkelte lejers forholdsmæssige del af  

 beboerindskuddet efter reglerne om beboerindskudslån for enkeltværelser.  

 Dette betyder, at lejerne ikke i denne relation som hidtil betragtes som een  

 husstand.
En tilsvarende bestemmelse findes i § 50 i lov nr. 64 af 10. marts  

 1982 om individuel boligstøtte, der træder i kraft den 1. januar 1983.
Opkøb og indretning af bestående bygninger 20. I lighed med tidligere vil det efter § 61, stk. 2,  

 i lov nr. 480 af 5. november 1980 om ændring af lov om boligbyggeri, være  

 muligt at opnå støtte til køb og eventuel ombygning af bebyggede ejendomme  

 med henblik på indretning af ungdomsboliger.
Denne mulighed for at  

 tilvejebringe støttede ungdomsboliger sidestilles med indretning af  

 ungdomsboliger i det almennyttige nybyggeri i modsætning til nyopførelse af  

 egentlige kollegier, jfr. pkt. 21.
Kollegiebyggeri 21. Der vil dog undtagelsesvis kunne være behov for at  

 opføre traditionelle kollegier.
Dette vil kunne gælde f.eks. i mindre byer,  

 typisk i forbindelse med et enkelt større uddannelsested, eller i et vist  

 omfang i forbindelse med de store uddannelsescentre.
Hertil kan komme  

 tilfælde, hvor boliger for unge under uddannelse rent praktisk ikke kan  

 indpasses i det almennyttige byggeri, f.eks. fordi der ikke er behov for et  

 sådant byggeri på stedet.
Erfaringen viser, at det er uhensigtsmæssigt at opføre meget store  

 kollegier - bl.a. på grund af disses karakter af kategoribebyggelser og fordi  

 de ofte er sårbare i økonomisk henseende.
Det enkelte kollegium, der opføres  

 med statsstøtte, bør derfor højst omfatte 100 værelsesenheder og bør i  

 almindelighed være noget mindre.
Udgiftsrammer 22. Som det er tilfældet med de bestående kollegier  

 skal nye ungdomsboliger kunne udlejes til uddannelsessøgende og andre unge  

 med beskedne indtægter.
 Med lovændringen stiles mod en husleje i nyopførte ungdomsboliger på et  

 niveau, der bl.a. standarden taget i betragtning - er afstemt efter lejen i  

 de bestående kollegier, der er søgt nedbragt til et maksimum i studieåret  

 1981-82 (1. august 1981 - 31. juli 1982) på 650 kr. månedlig inklusive el,  

 varme og enventuelt møbler og efter fradrag af boligsikring, hvor denne kan  

 ydes.
 Den tilsvarende maksimumsleje for studieåret 1982-83 vil være 715 kr. om  

 måneden.
 For at sikre dette skal de samlede byggeudgifter (grundudgift,  

 håndværkerudgifter og samtlige omkostninger) holdes inden for en fast  

 udgiftsramme.
 Det er - som hidtil - en betingelse for støtte til ungdomsboliger, at den  

 samlede anskaffelsessum pr. værelsesenhed ikke overstiger disse rammebeløb.
Ved fastsættelsen af rammebeløbene er det forudsat, at der er aftalt  

 »fast pris«.
Der henvises herved til §§ 2 og 3 i byggestyrelsens  

 cirkulære af 11. november 1981, jfr. nedenfor under pkt. 34.
 Det forudsættes, at de til enhver tid gældende rammebeløb indeholder den  

 regulering af den fastsatte pris, der måtte finde sted for perioden mellem 6  

 og 12 måneder efter tilbudsdagen.
 Regulering af rammebeløbene finder sted kvartalsvis i overenstemmelse med  

 udviklingen i byggeomkostningsindekset for montagebyggeri.
Udgiftsrammen for anskaffelsessummen pr. værelsesenhed fastsættes pr. 1.  

 april 1982 til 172.000 kr. i hovedstadsområdet og 155.000 kr. i det øvrige  

 land (indeks 369). Der er tale om en forhøjelse i forhold til de hidtidige  

 rammebeløb.
Beløbene er inklusive moms på 22 pct. og f.eks. byggelånsrenter,  

 udgifter til udtørring og ekstrafundering.
Rammetallene for flerrumsboliger i opkøbte ejendomme og kollegier og  

 eventuelt i almennyttigt byggeri, jfr. pkt. 30, fastsættes således, at der  

 for overskydende værelsesenheder sker en reduktion med 10 pct., bl.a. under  

 hensyn til, at køkken, bad og toilet er fælles.
For en 2-værelses lejlighed  

 kan således regnes med rammebeløbet x 190 pct., og for 11/2-værelses  

 lejlighed med rammebeløbet x 145 pct.
23. Da udgifterne til ombygning af eksisterende  

 ejendomme til ungdomsboliger typisk vil være højere end udgifterne til  

 indretning af ungdomsboliger i forbindelse med almennyttigt byggeri, vil  

 rammebeløbet i særlige tilfælde kunne forhøjes med indtil 10 pct. ved køb og  

 ombygning af velegnede og centralt beliggende ejendomme.
Forhøjelser af  

 rammebeløbet godkendes af kommunalbestyrelsen, såfremt denne finder  

 betingelserne herfor opfyldt.
Det vil være en forudsætning, at kommunen  

 attesterer behovet for boligerne og afgiver erklæring om, at de vil kunne  

 udlejes til den husleje, som det forhøjede rammebeløb vil medføre.
 Boligernes indretning m.v.
 24. Hensigten med den herved foretagne forøgelse af  

 rammebeløbene har været at give mulighed for en forøgelse af standarden for  

 ungdomsboliger.
Ved en værelsesenhed forstås et værelse inklusive andel i spisekøkken og  

 andre fælles arealer.
Inden for udgiftsrammen overlades det til  

 boligselskaberne og bygherrerne selv at fastlægge udstyrsstandarden, herunder  

 også med hensyn til individuelle eller fælles faciliteter, så som toilet,  

 bad, kogemuligheder o.s.v.
Anskaffelsessummen skal ligge inden for den fastsatte udgiftsramme, men  

 anskaffelsessummens enkelte bestanddele skal tillige hver især være rimelige  

 i forhold til byggeriets udformning m.v.
Der henvises herom til pkt. 39 i  

 boligministeriets cirkulære af 4. juni 1975 om støtte til almennyttigt  

 nybyggeri m.v.
25. Boligernes nettoareal (gulvareal) skal være mindst  

 12 m2, og boligerne skal i videst muligt omfang være forsynet med eget toilet  

 med håndvask og bruser.
Boligerne kan eventuelt indrettes som egentlige  

 lejligheder med kogenicher i overensstemmelse med bygningsreglement 1977,  

 kapitel 4.3.3., stk. 7. Såfremt kogenichen placeres i værelset, skal dette  

 være mindst 15 m2. Placeres kogenichen i forrum, skal værelsesarealet være  

 mindst 12 m2.
26. Indrettes boligerne som enkeltværelser uden  

 kogeniche, skal der - i det omfang, placeringen i bebyggelsen gør det muligt  

 - indrettes fælles spisekøkken.
Der må i så fald regnes med fælles køkken for  

 ca. 15 værelser.
Hvis værelserne ligger så spredt i bebyggelsen, at et  

 fælleskøkken ikke er hensigtsmæssigt, bør der sikres adgang til  

 kogemuligheder (kogeplader) i rimelig nærhed af værelset.
27. Såfremt værelserne indrettes med kogeniche og  

 dermed får karakter af en lejlighed, kan beboere, der opfylder betingelserne,  

 opnå boligsikring.
Det vil for ydelse af finansieringsstøtte være et vilkår,  

 at lejen efter fradrag af eventuel boligsikring vil kunne fastholdes på et  

 sådant niveau, at yderligere støtte til nedbringelse af lejen er ufornøden.
28. I kollegier vil det dog være muligt - såfremt  

 behovet taler for det - at indrette boliger for indtil 2 personer, f.eks. som  

 2 værelser eller som 1 værelse og 1 kammer, svarende til en 1 1/2 værelses  

 lejlighed.
Det er en betingelse, at kun en mindre del af værelsesenhederne  

 indrettes som flerrumsboliger.
29. I opkøbte ejendomme, der indrettes som  

 ungdomsboliger, vil omfanget af flerrumsboliger bero på udformningen og  

 indretningen af den pågældende ejendom.
Som udgangspunkt vil der kun kunne  

 indrettes flerrumsboliger i det omfang, som ejendommens indretning og  

 udformning tilsiger.
30. Som hidtil er det hovedprincippet, at der kun kan  

 indrettes et-værelses ungdomsboliger i almenyttigt byggeri.
Rent  

 undtagelsesvis vil der dog kunne indrettes ungdomsboliger med flere rum i  

 almennyttigt byggeri, såfremt der påvises et særligt behov herfor.
Det er en  

 betingelse, at normalt højst 1/5 af værelsesenhederne indrettes som  

 flerrumsboliger.
Støtteproceduren Tilrettelæggelse af det samlede byggeri af boliger for uddannelsessøgende 31. Som det er nævnt tidligere, er indeksstøtteloven  

 et supplement til boligbyggeriloven, der bevarer sin gyldighed alene med de  

 ændringer, der følger af indeksstøtteloven, og som fremgår af dette  

 cirkulære.
Tilsvarende gælder fortsat de bekendtgørelser og cirkulærer, der  

 tidligere er udarbejdet af boligministeriet og boligstyrelsen, og hvori er  

 fastsat regler om fremgangsmåden ved ansøgning om støtte til nybyggeri,  

 udarbejdelse af projekter, rammebeløb for opførelsesudgifterne m.v.
Disse  

 bestemmelser ændres og suppleres kun i det omfang, det fremgår af dette  

 cirkulære.
De hidtil anvendte ansøgningsskemaer m.v. kan fortsat anvendes,  

 men vil senere blive ændret.
 32. Det samlede antal boliger (værelsesenheder) for  

 uddannelsessøgende, hvortil der kan gives tilsagn om støtte, er efter § 1 i  

 indeksstøtteloven fastsat til indtil 2.000 i hvert af finansårene 1982 og  

 1983.
 Inden for denne ramme vil fordelingen af støttetilsagn ske med hensyntagen  

 til det forventede behov i det pågældende område, sammenholdt med  

 udlejningssituationen i allerede opførte boliger, jfr. pkt. 2 i  

 boligstyrelsens cirkulære af 10. december 1979.
 Såfremt kvoten for 1982 ikke udnyttes fuldt ud, kan 1983-kvoten forøges  

 med de overskydende værelsesenheder.
Ansøgning om støtte 33. Ved projektering af et almennyttigt boligbyggeri  

 bør bygherren på et så tidligt tidspunkt som muligt søge kontakt med kommunen  

 med henblik på at få undersøgt og vurderet behovet for at indpasse boliger  

 for uddannelsessøgende i projektet, jfr. pkt. 2 i boligstyrelsens cirkulære  

 af 10. december 1979. Såfremt der konstateres et behov for sådanne boliger,  

 tilrådes det bygherren at rette henvendelse til boligstyrelsen for at opnå en  

 principiel tilkendegivelse af mulighederne for at opnå støtte til disse  

 boliger.
 Om støtteproceduren i øvrigt henvises til afsnit III i boligministeriets  

 cirkulære af 4. juni 1975 om støtte til almennyttigt byggeri.
34. Det er et vilkår for statsstøtte, at arbejdets  

 udbydelse og byggeriets gennemførelse sker under iagttagelse af  

 bestemmelserne i byggestyrelsens cirkulære af 11. november 1981 om pris og  

 tid på bygge- og anlægsarbejder.
Byggestyrelsens cirkulære, der erstatter  

 boligministeriets cirkulære af 1. august 1978 om fast pris og tid på bygge-  

 og anlægsarbejder, finder anvendelse på arbejder, som udbydes efter 15.  

 december 1981. Der henvises til pkt. 22 om rammebeløbets fastsættelse i  

 forhold til fastprisperioden.
 Støttens berigtigelse m.v.
Ungdomsboliger integreret i almennyttigt byggeri 35. Statslånene ydes til Boligselskabernes  

 Landsbyggefond til videre udlån til det enkelte boligselskab i forbindelse  

 med finansiering af den samlede bebyggelse.
 Statslånene til landsbyggefonden udbetales direkte til fonden efter de  

 retningslinier, der gælder for fremgangsmåden ved finansiering af den samlede  

 bebyggelse.
Lånet (grundkapitalen) skal ifølge boligbyggerilovens § 63 udbetales i  

 forbindelse med grundkøb samt med byggeriets projektering.
Lånet udbetales af  

 Boligselskabernes Landsbyggefond, som berigtiger lånet efter de  

 retningslinier, der er fastsat for berigtigelse af lån til det byggeri, hvori  

 ungdomsboligerne indrettes, jfr. boligministeriets cirkulære af 4. juni 1975  

 om støtte til almennyttigt nybyggeri m.v.
Selvstændige kollegier, herunder bebyggede ejendomme erhvervet med henblik  

 på indretning af ungdomsboliger 36. Det af staten ydede lån indsættes af Kongeriget  

 Danmarks Hypotekbank og Finansforvaltning på en spærret konto, når den  

 selvejende institution over for boligstyrelsen har dokumenteret, at  

 grundkøbet eller ejendomskøbet har fundet sted.
 Ved erhvervelse af bebyggede ejendomme med henblik på indretning af  

 ungdomsboliger vil Hypotekbanken umiddelbart kunne frigive 3/4 af lånet.
 Hvor der er tale om nyopførelse af kollegier, kan Hypotekbanken  

 umiddelbart frigive halvdelen af lånet til den selvejende institution.
Ved opkøb af eksisterende ejendomme kan den resterende del af statslånet  

 frigives af Hypotekbanken, når der er lyst endeligt skøde.
Er der samtidig  

 tale om ombygning, kan restlånet dog først frigives, når arbejdet er  

 tilendebragt og godkendt af kommunen.
 Den resterende del af statslånet til nyt kollegiebyggeri udbetales af  

 Hypotekbanken til bygherren, når denne overfor Hypotekbanken har  

 dokumenteret, at »huset er lukket«.
 Hypotekbanken berigtiger lånene efter de retningslinier, der er fastsat  

 for berigtigelse af lån i boligministeriets cirkulære af 4. juni 1975 om  

 støtte til almennyttigt nybyggeri m.v.
37. Godkendelse af den endelige anskaffelsessum efter  

 færdiggørelsen foretages af kommunen.
I øvrigt henvises til boligministeriets  

 cirkulære af 4. juni 1975 om støtte til almennyttigt nybyggeri m.v., pkt.  

 60-62.
Optagelsen af indekslån 38. Som det er nævnt under pkt. 14, ydes rentebidrag  

 med virkning straks fra indekslånets optagelse.
Det er herved tilstræbt - for  

 at nedbringe byggeomkostningerne og dermed lejen - at søge støtten udbetalt  

 på det tidligst mulige tidspunkt i takt med byggeriets færdiggørelse.
Der kan  

 dog ikke optages forhåndslån, da der ikke ydes rentebidrag hertil.
For at opnå den tilsigtede billiggørelse af byggeriet bør finansieringen  

 forberedes med henblik på at søge udbetalingen af indekslån gennemført  

 samtidig med, at byggeriet er færdigt og klar til indflytning.
Byggeriet må i  

 enhver henseende tilrettelægges med henblik på den hurtigst mulige  

 finansiering, og udarbejdelsen og behandlingen af byggeregnskabet må søges  

 fremskyndet mest muligt.
39. Finansieringen af et byggeri vil under hensyn til  

 de forhold, der er nævnt under pkt. 38, ikke kunne afvente byggeregnskabets  

 godkendelse.
Der bør straks ved byggeriets færdiggørelse søges optaget  

 indekslån, som senere - når byggeregnskabet foreligger godkendt - suppleres  

 med yderligere og afsluttende indekslån.
Indekslån udmåles på grundlag af den  

 anskaffelsessum, der er godkendt for byggeriet forud for igangsætningen,  

 d.v.s. de godkendte skema 2-priser.
Det forudsættes, at lånet i almindelighed  

 ydes med det fulde beløb indenfor den fastsatte lånegrænse på 50 pct. af  

 anskaffelsessummen.
 40. Som det allerede er nævnt, skal udmålingen af  

 indekslån holdes inden for den godkendte anskaffelsesum for byggeriet (skema  

 2-priserne).
 Hvis der ønskes lagt en større anskaffelsessum til grund for  

 låneudmålingen, vil dette kun undtagelsesvis kunne tillades og kun i  

 tilfælde, hvor der måtte være konstateret merudgifter under byggeriets  

 opførelse som følge af regulering af priser efter fastprisperiodens udløb,  

 jfr. pkt. 22 og 34.
 Det vil være et vilkår, at sådanne merudgifter er godkendt af kommunen  

 forinden låneoptagelsen.
Bygherren må være opmærksom på eventuelle besparelser, som måtte være  

 indtrådt under byggeriets opførelse.
Hvis der optages for store  

 realkreditlån, vil dette medføre en overfinansiering i forhold til den  

 endelige byggeudgift.
Denne overfinansiering kan kun udlignes ved indfrielse  

 af den opregulerede restgæld ved køb af obligationer til dagskurs, ligesom  

 for meget udbetalt rentebidrag må tilbagebetales til statskassen.
Skæringsdag 41. Skæringsdagen for et byggeris overgang fra anlæg  

 til drift fastsættes ved ethvert byggeri d.v.s. uanset dets størrelse - til  

 datoen for byggeriets (sidste boligs) færdiggørelse (= klar til indflytning)  

 med tillæg af højst 2 måneder til klargøring af udenomsarealerne.
Pr. denne skæringsdag skal udarbejdes endeligt byggeregnskab.
Heri  

 medtages som udgifter alle egentlige anlægsudgifter samt de udgifter til  

 renter, skatter, afgifter, forsikringer o.sv., der vedrører tiden indtil  

 skæringsdagen.
Herunder hører også afdrag på indekslån, der er optaget under  

 byggeriets gang (delprioritering). Udgifter, der vedrører tiden efter  

 skæringsdagen, føres på ejendommens driftsregnskab. (Dette gælder eksempelvis  

 renter af den del af byggelånet, der ikke måtte være tilbagebetalt pr.  

 skæringsdagen).
Alle indtægter i forbindelse med byggeriet, der vedrører tiden frem til  

 skæringsdagen (uanset om de er indgået), godskrives byggeregnskabet.
Herunder  

 hører eksempelvis lejeindtægter, men ikke eventuelle af staten betalte  

 rentebidrag.
Alle øvrige indtægter føres på ejendommens driftsregnskab.
 Byggeregnskabet skal være ledsaget af en af bygherrens revisor attesteret  

 redegørelse for, hvorledes udgifter og indtægter er beregnet og medtaget i  

 anskaffelsessummen.
 Der skal peges på, at fastsættelsen af skæringsdagen til datoen for  

 byggeriets færdiggørelse betyder, at der ikke længere beregnes en  

 gennemsnitlig indflytningsdato, og indtægter, der vedrører tiden før  

 skæringsdagen, må ikke længere overføres til driftsregnskabet, men skal  

 godskrives byggeregnskabet.
Monteringslån 42. Der kan efter boligbyggerilovens § 62, stk. 3,  

 jfr. § 64, stk. 1, ydes statslån til montering og møblering.
Disse statslån er rente- og afdragsfri og kan højst ydes med 6.040 kr.  

 (indeks 369 pr. 1. april 1982) pr. værelsesenhed.
Dette beløb reguleres hvert  

 kvartal i overensstemmelse med byggeomkostningsindekset for montagebyggeri.  

 Lånet skal anvendes til dækning af udgifter ved indkøb af møbler m.v. til  

 såvel værelser som fællesrum.
Erfaringsmæssigt medbringer beboere egne møbler  

 i et vist omfang.
Det vil derfor ikke i alle tilfælde være nødvendigt at  

 møblere samtlige værelser fuldstændigt.
Der kan følgelig ikke forventes ydet  

 maksimalt monteringslån, jfr. pkt. 43.
I de fleste tilfælde vil en møblering og montering med faste ting som  

 f.eks. vægreoler, lysarmatur og gardiner være tilstrækkelig.
Det nærmere  

 omfang af møbleringen må afgøres ud fra de lokale konkrete forhold.
En  

 forventning om, at værelserne fortrinsvis skal udlejes til unge under  

 korttidsuddannelse, kan begrunde et større omfang af møblering.
 Lånet beregnes på grundlag af det indeks, der gælder på tidspunktet for  

 kommunalbestyrelsens godkendelse af monteringsoverslaget.
Af praktisk-administrative grunde er det fundet hensigtsmæssigt at  

 overlade til den enkelte kommunalbestyrelse at gennemgå den selvejende  

 institutions eller boligselskabets forslag til møblering af værelser m.v.,  

 men således at selve lånetilsagnet gives af boligstyrelsen.
Ansøgning om lån  

 skal derfor sendes til kommunalbestyrelsen ledsaget af et forslag til  

 møblering af værelser og fællesrum samt oplysning om udgifterne hertil.  

 Ansøgningen videresendes til boligstyrelsen ledsaget af kommunalbestyrelsens  

 indstilling.
 43. Tilsagn om monteringslån vil under hensyn til de  

 synspunkter, der er nævnt i pkt. 42, i almindelighed kun kunne forventes  

 bevilget med et samlet lån til møblering af værelser og fællesrum til et  

 beløb, der svarer til 50 pct. af det fastsatte maksimumsbeløb på 6.040 kr.  

 pr. værelsesenhed, gældende pr. 1. april 1982. Hvis der på grund af særlige  

 forhold undtagelsesvis skønnes at være behov for møblering i videre omfang,  

 må kommunalbestyrelsen ved videresendelsen af ansøgningen til boligstyrelsen  

 lade denne ledsage af institutionens begrundelse for den videregående  

 møblering samt kommunalbestyrelsens indstilling.
 Ansøgning om udbetaling af et tilsagt monteringslån fremsendes af  

 institutionen til boligstyrelsen gennem vedkommende kommunalbestyrelse, der  

 attesterer, at møbleringen og de afholdte udgifter hertil er i  

 overensstemmelse med den monteringsplan, som kommunalbestyrelsen har  

 godkendt.
Monteringslånet indsættes - også for ungdomsboliger integreret i  

 almennytigt byggeri - af Kongeriget Danmarks Hypotekbank og Finansforvaltning  

 på spærret konto og frigives, når der foreligger tinglyst anmærkningsfrit  

 pantebrev for beløbet i ejendommen.
Lånet ydes iøvrigt på samme vilkår som  

 statens øvrige lån til boligernes tilvejebringelse.
Overgangsbestemmelse 44. Almennyttigt boligbyggeri, hvortil der inden  

 udgangen af marts 1982 er bevilget støtte i medfør af kapitel VII i den  

 dagældende boligbyggerilov, kan i stedet vælge at optage indekslån og  

 samtidig få bevilget rentebidrag efter reglerne i indeksstøtteloven.
Der  

 henvises i øvrigt til afsnit III i boligstyrelsens cirkulære af 23. april  

 1982 om støtte til almennyttigt boligbyggeri, der finansieres med indekslån.
I det almennyttige boligbyggeri, der omfattes af ovennævnte  

 overgangsbestemmelse, indgår et lille antal ungdomsboliger, der er  

 finansieret efter de særlige regler herom.
Af praktiske grunde får disse  

 boliger også mulighed for at få rentebidrag i stedet for rentesikring, derved  

 at der optages indekslån i stedet for det eksisterende lån på 74 pct. af  

 værdien.
