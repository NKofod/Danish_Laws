 I medfør af § 27, stk. 5, i lov nr. 372 af 13. juni 1973 om  

 miljøbeskyttelse, som ændret ved lov nr. 107 af 29. marts 1978, samt i medfør  

 af § 2, stk. 2, i lov nr. 107 af 29. marts 1978 fastsættes:
 § 1.  Denne bekendtgørelse fastsætter regler for  

 kommunernes forskudsvise opkrævning af anlægsbidrag til spildevandsanlæg fra  

 grundejere, hvis ejendomme er beliggende inden for et område, for hvilket der  

 efter bekendtgørelsens ikrafttræden i en i medfør af miljøbeskyttelseslovens  

 § 21, stk. 3, godkendt spildevandsplan eller et i medfør af § 22, stk. 2,  

 godkendt projekt, træffes beslutning om kloakering, jfr. dog § 4.
 § 2.  Fra ejere af ejendomme, der ikke tidligere er  

 tilsluttet et offentligt spildevandsanlæg, og som er beliggende i byzone  

 eller sommerhusområde, kan anlægsbidrag tidligst opkræves a conto 5 år forud  

 for det kalenderår, hvor detailkloakering i det område, hvori den pågældende  

 ejendom er beliggende, skal påbegyndes i henhold til spildevandsplan eller  

 -projekt, jfr. § 1.
 § 3.  I landzone kan opkrævning fra ejere af  

 ubebyggede ejendomme efter tilsvarende regler som i § 2 tidligst finde sted,  

 når der foreligger tilladelse i henhold til lov om by- og landzoner til  

 opførelse af bygninger eller anlæg, hvis anvendelse medfører afledning af  

 spildevand.
 Stk. 2.  Fra ejere af bebyggede ejendomme i landzone kan  

 der alene opkræves anlægsbidrag efter tilsvarende regler som i § 2 svarende  

 til den aktuelle bebyggelse og benyttelse af ejendommen på  

 opkrævningstidspunktet.
 § 4.  Anlægsbidrag fra grundejere, hvis ejendom er  

 kloakerede, kan opkræves, når der foreligger en godkendt plan eller delplan i  

 medfør af lovens § 21, stk. 3.
 § 5.  Denne bekendtgørelse træder i kraft den 1.  

 januar 1981. Samtidig sættes § 1, nr. 1, i lov nr. 107 af 29. marts 1978 om  

 ændring af lov om miljøbeskyttelse i kraft.
