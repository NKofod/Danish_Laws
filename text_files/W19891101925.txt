 Antaget, at et forsikringsselskab ikke lovligt kunne registrere  

 oplysninger om taxichaufførers strafbare forhold med henblik på videregivelse  

 til forsikrede taxivognmænd, der i ansættelsessistuationer ønskede referencer  

 vedrørende en bestemt taxichauffør, jf. lov om private registre m.v. § 3,  

 stk. 2 og 6.
 Registertilsynet har behandlet en klage over, at et  

 automobilforsikringsselskab, der bl.a. forsikrede taxivognmænd, havde  

 registreret og videregivet urigtige oplysninger vedrørende en person til en  

 taxivognmand, som var medlem af forsikringsselskabet.
 Det fremgik bl.a. af sagen, at forsikringsselskabet førte et manuelt  

 register med såkaldte chaufførkort, indeholdende oplysninger om  

 taxichaufførernes eventuelle manglende afregning over for taxivognmændene,  

 bortkomne/stjålne nøgler, bortkomne/stjålne biler samt oplysning om  

 færdselsuheld/skader, som chaufførerne ikke havde villet vedkende sig.
 Forsikringsselskabet registrerede oplysningerne for - som en  

 medlemsservice - at kunne videregive disse til de forsikrede taxivognmænd,  

 der i ansættelsessituationer ønskede referencer vedrørende en bestemt  

 taxichauffør.
 Sagen blev behandlet på et møde i  Registerrådet, og Registertilsynet  

 udtalte herefter bl.a., at tilsynet fandt, at registeret antog karakter af et  

 advarselsregister, der krævede tilladelse efter lov om private registre m.v.  

 § 3, stk. 6. En sådan tilladelse var ikke meddelt forsikringsselskabet.
 Registertilsynet udtalte endvidere, at det var tilsynets opfattelse, at  

 registrering af de nævnte oplysninger i denne forbindelse måtte sidestilles  

 med registrering af oplysninger om strafbare forhold, og at registreringen i  

 det manuelle register med det ovenfor angivne formål var i strid med lov om  

 private registre m.v. § 3, stk. 2, da der ikke blev indhentet samtykke til  

 registreringen, og registreringen ikke fulgte af anden lovgivning.
 På den baggrund meddelte Registertilsynet, at tilsynet ikke agtede at  

 meddele forsikringsselskabet tilladelse til at føre det nævnte register med  

 chaufførkort, jf. lov om private registre m.v. § 3, stk. 6. Registertilsynet  

 udtalte endvidere, at tilsynet i den konkrete klagesag fandt det særdeles  

 kritisabelt, at forsikringsselskabet ved registrering af oplysninger om  

 klageren i registeret, havde foretaget registrering i strid med § 3, stk. 2,  

 samt videregivet oplysninger herfra uden tilladelse i henhold til lovens § 3,  

 stk. 6.
 Registertilsynet pålagde herefter i medfør af lov om private registre m.v.  

 § 23, stk. 1, forsikringsselskabet at ophøre med at føre registeret med  

 chaufførkort samt at slette allerede registrerede oplysninger i registeret.
 Efterfølgende har forsikringsselskabet meddelt Registertilsynet, at man  

 har efterkommet det meddelte pålæg.
 (* 1) Registertilsynets årsberetning 1989 s. 79 f.
