I.
Indledning.
 Ved lov nr. 385 af 6. juni 1991 om ændring af de kommunale styrelseslove  

 m.v. er der som ny § 55, stk. 2, i lov om kommunernes styrelse og som ny §  

 47, stk. 2, i lov om Københavns Kommunes styrelse indsat en bestemmelse om,  

 at indenrigsministeren kan fastsætte regler om mellemværender mellem kommuner  

 og kommunale forsyningsvirksomheder.
 I medfør af de pågældende bestemmelser har Indenrigsministeriet udsendt  

 bekendtgørelse af 23. august 1991 om kommunernes mellemværender med de  

 kommunale forsyningsvirksomheder.
 Reglerne i bekendtgørelsen træder i kraft den 1. januar 1992.
II.
Kommunens gæld til forsyningsvirksomhederne må ikke overstige  

 kommunens likviditet.
 Det fremgår af bekendtgørelsens § 1, stk. 1, at kommunens samlede gæld til  

 de kommunale forsyningsvirksomheder, opgjort ud fra kommunens årsregnskab,  

 ikke må overstige kommunens likvide beholdninger tillagt ledigt  

 kassekredittræk ved regnskabsårets udgang.
I bekendtgørelsens § 1, stk. 2, er fastsat regler for opgørelsen af  

 kommunens gæld til de kommunale forsyningsvirksomheder.
Gælden opgøres ud fra  

 kommunens årsregnskab som summen af kommunens negative mellemværender med de  

 enkelte forsyningsområder.
For hvert forsyningsområde opgøres gælden som kommunens negative  

 mellemværende med det pågældende forsyningsområde set under eet.
Eksempelvis  

 inden for spildevandsområdet foreligger der en gæld, såfremt kommunens  

 mellemværende med alle kommunens spildevandsanlæg regnet under eet er  

 negativ.
De øvrige områder opgøres på samme måde.
Kommunens samlede gæld til de kommunale forsyningsvirksomheder opgøres  

 herefter som summen af de negative mellemværender med de enkelte  

 forsyningsområder.
Eventuelle kommunale tilgodehavender (positive  

 mellemværender) på visse forsyningsområder kan således ikke modregnes i  

 gælden (negative mellemværender) på andre forsyningsområder.
 Der indgår seks forskellige forsyningsområder i opgørelsen, svarende til  

 følgende seks funktioner i det kommunale årsregnskab, jf. »Budget og  

 regnskabssystem for kommuner og amtskommuner«:
9.30 Spildevandsanlæg med betalingsvedtægt 9.31 Gasforsyning 9.32 El-forsyning 9.33 Varmeforsyning 9.34 Vandforsyning 9.35 gr. 01 Renovation Da reglen indføres med virkning for kommunal gæld opstået fra og med 1992,  

 indeholder § 1, stk. 2, en bestemmelse, hvorefter kommunen ved opgørelsen af  

 det negative mellemværende på hver af de ovennævnte funktioner i perioden til  

 og med år 2001 kan fratrække et beløb svarende til et i regnskabet for 1991  

 registreret negativt mellemværende på den pågældende funktion.
 § 1, stk. 4, indeholder dog en bestemmelse om, at indenrigsministeren i  

 særlige tilfælde kan dispensere fra denne frist, således at perioden kan  

 forlænges ud over år 2001.
 Kommunens likvide beholdninger opgøres i henhold til bekendtgørelsens  §  

 1, stk. 3, ud fra det kommunale årsregnskab som summen af saldiene på  

 funktionerne 9.01-9.10. Hertil kan tillægges ledigt kassekredittræk opgjort  

 ved regnskabsårets slutning (dvs. den 31. december). Opgørelsen heraf sker  

 efter reglerne i bekendtgørelse om kommunernes låntagning og meddelelse af  

 garantier m.v.
III.
Gæld og tilgodehavender mellem kommunen og de kommunale  

 forsyningsvirksomheder skal forrentes med en rente svarende til  

 markedsrenten.
Bestemmelsen i bekendtgørelsens § 2, stk. 1, indebærer, at kommunens gæld  

 til og tilgodehavender hos de kommunale forsyningsvirksomheder fra og med  

 1992 skal forrentes med en årlig rente svarende til markedsrenten.
Det skal i  

 denne forbindelse bemærkes, at der gennem det seneste år er sket en  

 tilpasning af Nationalbankens diskonto til markedsrenteniveauet.
 Der anvendes som hovedregel samme rentesats ved forrentning af gæld og  

 tilgodehavender, jf. dog afsnit IV nedenfor.
 Forrentningen skal som minimum beregnes en gang årligt på grundlag af de  

 mellemværender mellem kommunen og de enkelte kommunale  

 forsyningsvirksomheder, der ved regnskabsårets begyndelse er opført på  

 finansiel status.
 Kommunalbestyrelsen kan beslutte at foretage forrentning på grundlag af  

 opgørelser over kommunens mellemværender med forsyningsvirksomhederne i løbet  

 af regnskabsåret, f.eks. månedlige eller kvartalsvise opgørelser.
IV.
Særlige forhold.
 Reglerne i bekendtgørelsen gælder ikke i tilfælde, hvor andet særligt er  

 hjemlet i lovgivningen.
 1. Varmeforsyning.
 I henhold til lov om indeksregulerede realkreditlån kan der ydes indekslån  

 til visse varmeforsyningsanlæg.
 I den udstrækning, kommunen har optaget sådanne indekslån til et kommunalt  

 varmeforsyningsanlæg, skal kommunen foretage forrentningen af kommunens  

 tilgodehavende ud fra den årlige regulering og forrentning af de pågældende  

 indekslån.
 2. Vandforsyning.
Ifølge vandforsyningsloven kan kommuner yde støtte til kommunale  

 vandforsyningsanlæg.
Støtten kan bl.a. ydes i form af udlæg på gunstige  

 rentevilkår.
 Regnskabsteknisk skal der imidlertid i det kommunale regnskab beregnes en  

 forrentning - efter samme regler som for de øvrige forsyningsvirksomheder -  

 af mellemværenderne mellem kommunen og den kommunale vandforsyning.  

 Eventuelle tilskud i form af gunstige rentevilkår skal derfor registreres i  

 regnskabet som et kommunalt tilskud til vandforsyningen, og størrelsen af  

 tilskuddet beregnes som forskellen mellem den almindelige forrentning og  

 forrentningen beregnet på de gunstige rentevilkår.
 3. Renovation.
 Det er i henhold til miljøbeskyttelsesloven op til kommunalbestyrelsens  

 beslutning, om renovavtionsområdet skal gebyrfinansieres eller  

 skattefinansieres.
 I det omfang kommunalbestyrelsen har besluttet at foretage  

 gebyrfinansiering på renovationsområdet er dette omfattet af bekendtgørelsens  

 bestemmelser.
Dette indebærer, at der på renovationsområdet fra og med regnskabsåret  

 1992 skal ske mellemregning med kommunen for de områder, som  

 kommunalbestyrelsen har besluttet at gebyrfinansiere.
Regnskabsteknisk skal  

 de gebyrfinansierede områder således behandles på samme måde som de kommunale  

 forsyningsvirksomheder.
 4. I øvrigt.
 Bekendtgørelsens § 2, stk. 3,indeholder en bestemmelse om, at  

 indenrigsministeren kan meddele tilladelse til at foretage forrentning med en  

 årlig rente, der afviger fra markedsrenten, når særlige forhold taler herfor.
 Bestemmelsen sigter navnlig på situationer, hvor kommuner har optaget lån  

 til nærmere bestemte forsyningsformål til en fast rente, der afviger  

 væsentligt fra den aktuelle markedsrente.
V.
Ikrafttræden.
 Reglerne om kommunernes mellemværender med de kommunale  

 forsyningsvirksomheder træder i kraft den 1. januar 1992, og har virkning fra  

 og med regnskabsåret 1992.
