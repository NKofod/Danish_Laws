Fremsat den 11. oktober 2018 af Finn Sørensen (EL), Pelle Dragsted (EL), Eva Flyvholm (EL), Henning Hyllested (EL), Christian Juhl (EL), Rosa Lund (EL), Rune Lund (EL), Pernille Skipper (EL), Jakob Sølvhøj (EL) og Søren Søndergaard (EL) Forslag til folketingsbeslutning om regulering af arbejdsløshedsdagpenge Folketinget pålægger regeringen at fremsætte lovforslag inden udgangen af februar 2019 om regulering af arbejdsløshedsdagpengene, så lønmodtagerne får tryghed for, at dagpengenes værdi ikke falder fremover.
Konkret skal følgende indeholdes i lovforslaget:
 1. Den maksimale årlige dagpengesats løftes med i alt 13.400 kr. (2018-niveau) frem mod 2025, således at højeste månedlige dagpengesats hæves fra 18.633 kr. til 19.750 (2018-niveau), hvorved den nuværende dækningsgrad bevares.
2. A-kassemedlemmernes statsbidrag fastholdes efter de gældende regler, selv om den maksimale dagpengesats løftes.
Medlemsbidraget reguleres med prisudviklingen frem mod 2025.
 3. Medlemsbidraget til A-kassen halveres for beskæftigede unge under 25 år, der ikke er omfattet af den eksisterende kontingentfritagelse.
Bemærkninger til forslaget Beslutningsforslaget og de i bemærkningerne indeholdte beregninger er baseret på »Spørgsmål og svar om dagpenge« på LOs hjemmeside, www.lo.dk, om at bevare dagpengenes nuværende dækningsgrad.
 Enhedslisten mener ikke, at LO´s forslag kan betragtes som selve løsningen på det store problem, at arbejdsløshedsdagpengenes værdi er blevet dramatisk forringet siden midten af 1990erne, men det er et godt skridt i den rigtige retning, som Enhedslisten hermed vil forsøge at samle et flertal for i Folketinget.
Den nuværende kompensationsgrad er på et lavt niveau for en almindelig lønmodtager, og den falder år for år.
Siden midten af 1990erne er værdien af dagpengene i forhold til en gennemsnitlig løn for en LO-arbejder faldet fra 63 pct. til 54 pct. i 2018 (bruttokompensationsgraden). Det svarer til et fald i dagpengene på 2.500 kr. om måneden eller 30.000 kr. om året.
I 2025 vil værdien af dagpengene være faldet til 50 pct. for en LO-arbejder, svarende til et fald på 45.000 kr. sammenlignet med 1995.
Faldet er en konsekvens af de politiske reformer, som skiftende regeringer har gennemført.
Det gælder satspuljereguleringen, der startede i 1994, den voldsomme mindreregulering som følge af skattereformen fra 2012, indførelse af jobfradrag til beskæftigede og forhøjelser af medlemsbidraget til A-kassen for at nævne de vigtigste årsager.
Den stadigt ringere dagpengedækning betyder øget utryghed for alle lønmodtagere  ledige som beskæftigede.
Det bliver ganske enkelt dyrere og dyrere at miste jobbet.
Utrygheden rammer rigtig mange.
Selv i gode økonomiske tider er der over en kvart million danskere om året, som er i kontakt med dagpengesystemet.
Samtidig oplever mange dagpengeforsikrede, at de betaler mere for et stadigt ringere produkt, hvilket kan føre til, at flere og flere lønmodtagere, især de bedre lønnede, vender dagpengesystemet ryggen.
Det vil få store konsekvenser for hele arbejdsmarkedet og for fagforeningernes muligheder for at opretholde gode løn- og ansættelsesvilkår.
 Vi skal fastholde et solidarisk dagpengesystem, hvor alle lønmodtagere får en tilstrækkelig økonomisk tryghed, og som for størstedelen er finansieret af vores skattebetalte fælleskasse.
Forslaget om at bevare den nuværende dækningsgrad (beregnet som forskellen mellem løn- og prisudviklingen frem mod 2025) koster ifølge LOs beregninger omkring en 0,5 mia. kr. i direkte udgifter og 2,6 mia. kr. i 2025 inklusiv adfærd som antaget i Finansministeriets regnemodeller.
Der henvises til »Konkrete forslag til at styrke dagpengeforsikringen«, LO, oktober 2018, www.lo.dk.
 Finansieringen kan bl.a. findes ved at genindføre beskatningen af fri telefon, tilbagerulle lempelserne i bo- og gaveafgiften ved succession i forbindelse med generationsskifte for erhvervsvirksomheder og indførelse af en progressiv arveafgift, når meget store formuer går i arv.
Angående udgifterne til forslaget kan den samlede udgift sandsynligvis reduceres betydeligt som følge af Finansministeriets overdrevne forventninger til negative adfærdseffekter, der fordyrer ordningen.
Enhedslistens vurdering, som flugter med LOs, er, at forslaget giver øget mobilitet og vil få flere i job, og at flere A-kassemedlemmer vil mindske udgiften betragteligt.
 Enhedslisten er selvfølgelig åben over for at drøfte andre former for finansiering, så længe de har den rigtige sociale profil.
Skriftlig fremsættelse Finn Sørensen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om regulering af arbejdsløshedsdagpenge.
(Beslutningsforslag nr.
B 18) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
