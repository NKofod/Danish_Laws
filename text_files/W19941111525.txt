Udtalt, at registeransvaret for en biologisk bank til brug for  

 medicinsk forskning og patientbehandling ikke burde placeres i kommunalt, men  

 amtsligt regi En overlæge anmeldte oprettelsen af en biologisk bank med tilhørende fond  

 til Registertilsynet som et privat forskningsprojekt.
 Det fremgik af sagen, at der var fastsat vedtægter for fonden og  

 forretningsorden for bestyrelsen, og at fonden var tilmeldt fondsregisteret.
Det fremgik endvidere, at baggrunden for fondens og den biologiske banks  

 oprettelse var ønsket om at opbygge en samling prøver af menneskeligt  

 vævsmateriale med henblik på anvendelse både i behandlings- og i  

 videnskabeligt øjemed.
Den biologiske bank skulle bestå af levende, nedfrosne  

 celler fra fødende kvinders moderkager samt fra mødrene selv.
Hertil skulle  

 der være knyttet et edb-register med identifikationsoplysninger om mødrene og  

 deres børn.
 Der ville blive krævet skriftligt tilladelse fra moderen til såvel  

 udtagelse af prøven som til opbevaring og senere anvendelse.
 Halvdelen af prøvematerialet skulle tilhøre barnet og være til brug for  

 eventuelle senere behandlingsformål, mens den anden halvdel af  

 prøvematerialet skulle doneres til videnskabelige formål.
 Den oprettede fond skulle forvalte de nedfrosne celler på barnets vegne og  

 endvidere fungere som formidler af cellerne til forskningsmæssig brug.
 Moderen ville til enhver tid kunne forlange prøverne (cellerne) destrueret  

 og alle data slettet og ville ligeledes kunne begrænse sit skriftlige  

 samtykke til eksempelvis kun at lade fonden forvalte materiale til brug i  

 behandlingsmæssigt øjemed.
 Projektet, der i første omgang var tænkt at løbe i en 3-årig  

 forsøgsperiode og inkludere ca. 1.000 kvinder tilknyttet Fredericia Sygehus'  

 fødeafdeling, skulle senere udvides til at omfatte alle landets  

 fødeafdelinger.
 På baggrund af anmeldelsen udtalte Registertilsynet, at det var tilsynets  

 umiddelbare opfattelse, at det påtænkte register måtte anses for omfattet af  

 lov om offentlige myndigheders registre.
 Projektet blev herefter genstand for drøftelser mellem anmelderen,  

 Fredericia Kommune, Den Centrale Videnskabsetiske Komite og Registertilsynet,  

 idet Fredericia Kommune fremsatte ønske om at indtræde som registeransvarlig  

 myndighed for registeret.
 Herimod anførte både Registertilsynet og Den Centrale Videnskabsetiske  

 Komite, at registeransvaret burde placeres hos en offentlig myndighed, der  

 havde beføjelser over personer med den fornødne faglige lægelige kompetence.
Efter afholdelsen af et møde med fonden og Fredericia Kommune iværksatte  

 Registertilsynet en høring af Den Centrale Videnskabsetiske Komité,  

 Sundhedsministeriet og Indenrigsministeriet for at få klarlagt eventuel  

 speciallovgivning, som regulerer opbevaring og anvendelse af biologisk  

 materiale m.v.
Endvidere ønskede man at få afdækket myndighedernes holdning  

 til placering af fonden i privat eller offentlig regi samt til  

 registeransvarets eventuelle placering i kommunalt regi.
Indenrigsministeriet  

 fremsendte herefter Registertilsynets henvendelse til Tilsynsrådet for Vejle  

 Amt, som varetager tilsynet med Fredericia Kommune.
Af Den Centrale Videnskabsetiske Komites høringssvar fremgik bl.a., at man  

 fandt, at alle såkaldte sundhedsvidenskabelige informationsbanker burde  

 oprettes i offentligt regi for derved at sikre de bedste  

 retssikkerhedsgarantier.
I den konkrete sag fandt man det mest  

 hensigtsmæssigt at placere registeransvaret i Vejle Amtsråd, idet amtsrådet i  

 modsætning til Fredericia Kommune havde instruktionsbeføjelser og  

 delegationsadgang til personer, som i henseende til sikkerhed og  

 videnskabelig udnyttelse var i besiddelse af den fornødne faglige lægelige  

 kompetence.
 Også Sundhedsministeriet tilsluttede sig placeringen af ansvaret hos en  

 offentlig myndighed, og i det konkrete tilfælde hos en amtskommunal  

 myndighed, idet den pågældende opgave måtte antages at henhøre under  

 sundhedsvæsenet.
Tilsynsrådet for Vejle Amt udtalte, at det ville være bedst stemmende med  

 opgavefordelingen mellem amtskommuner og kommuner, at registeransvaret for  

 fonden placeredes hos amtskommunen.
Dog pegede man på fondens interesse i at  

 markere sin uafhængighed af sygehuset.
På denne baggrund fandt man ikke, at  

 der ville være afgørende kommunalretlige betænkeligheder ved at placere  

 registeransvaret hos Fredericia Kommune i en forsøgsperiode.
 Endelig tilsluttede Vejle Amt sig den generelle enighed mellem Den  

 Centrale Videnskabsetiske Komité og Registertilsynet om det mest  

 hensigtsmæssige i, at registeransvaret placeres i amtskommunalt regi.
 Sagen blev på dette grundlag behandlet på et møde i Registerrådet.
 Registertilsynet meddelte herefter fonden, at man på baggrund af  

 registerets karakter, fondens formål og opbygning samt de tidsmæssige  

 aspekter omkring opbevaring af oplysninger fortsat var af den opfattelse, at  

 registeransvaret burde placeres hos en offentlig myndighed.
Endvidere udtalte Registertilsynet, at man i den forbindelse fandt, at  

 registeret knyttede sig til sygehusvæsenet, og at registeransvaret derfor  

 ikke burde placeres i en kommune uden sygehusansvar, men mere naturligt i  

 f.eks. amtskommunalt regi.
Herved sikredes registeransvarets placering hos en  

 myndighed, som kunne delegere ansvaret for den daglige drift til en person  

 med den fornødne faglige kompetence til at føre det nødvendige  

 sikkerhedsmæssige og tekniske tilsyn.
 Registertilsynet henviste yderligere til lov om offentlige myndigheders  

 registre § 9, stk. 1-2, der forudsætter, at en offentlig myndighed kun  

 opretter registre, hvis det er sagligt relevant af hensyn til vedkommende  

 myndigheds opgaver.
Tilsynet bemærkede særligt, at man ikke fandt, at det forhold, at  

 projektet i første omgang var tænkt som et tidsbegrænset forsøg, kunne føre  

 til, at registeret placeredes i privat eller kommunalt regi.
Det anførtes, at  

 det efter tilsynets opfattelse måtte anses for mest hensigtsmæssigt, at  

 registeransvaret allerede nu blev placeret hos den relevante og fagligt  

 kompetente myndighed.
 Endelig anmodede man fonden om at indsende et revideret udkast til  

 registerforskrifter, såfremt man ønskede, at Registertilsynet skulle foretage  

 sig yderligere i sagen.
 (*1) Registertilsynets Årsberetning 1994 side 56.
