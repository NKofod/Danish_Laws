Udlændingenævnets afgørelse af 19. maj 2014  Administrativ udvisning  Ulovligt ophold Udlændingenævnet stadfæstede i maj 2014 Udlændingestyrelsens afgørelse om administrativ udvisning af en iransk statsborger efter udlændingelovens § 25 b, stk. 2. Den pågældende indrejste i Danmark i 2009 og søgte om asyl.
Den pågældende blev i december 2010 meddelt afslag på asyl af Udlændingestyrelsen, og Flygtningenævnet stadfæstede i april 2011 Udlændingestyrelsens afgørelse og pålagde i den forbindelse den pågældende at udrejse syv dage efter Flygtningenævnets afgørelse.
Flygtningenævnet traf samtidig afgørelse om, at den pågældende kunne udsendes tvangsmæssigt, såfremt han ikke ønskede at medvirke til at udrejse.
Flygtningenævnets afgørelse blev forkyndt for den pågældende under Flygtningenævnets møde.
Politiet antraf den pågældende i forbindelse med en udrejsekontrol i juni 2013. Udlændingestyrelsen meddelte herefter i oktober 2013 den pågældende afslag på opholdstilladelse efter udlændingelovens § 9 c, stk. 2 (udsendelseshindringer), og pålagde i den forbindelse den pågældende at udrejse i overensstemmelse med den af Flygtningenævnet tidligere fastsatte udrejsefrist.
Den pågældende blev herefter i marts 2014 administrativt udvist af Udlændingestyrelsen, jf. udlændingelovens § 25 b, stk. 2, idet han fortsat ikke var udrejst.
Udlændingenævnet fandt, at betingelserne for at kunne udvise den pågældende i medfør af udlændingelovens § 25 b, stk. 2, var opfyldt, da Udlændingestyrelsen traf afgørelsen.
Udlændingenævnet lagde herved vægt på, at den pågældende ikke var udrejst i overensstemmelse med den af Flygtningenævnet fastsatte udrejsefrist.
Udlændingenævnet fandt, at der ikke forelå særlige grunde, der talte imod udvisning.
Det forhold, at den pågældende havde anført, at han var etnisk kurder fra Iran, at han ville blive fængslet ved hjemkomsten til Iran, idet han ikke havde nogen identitetspapirer, kunne ikke føre til en ændret vurdering, henset til at Flygtningenævnet i 2011 havde meddelt ham afslag på asyl.
Udvisningen fandtes i øvrigt ikke at være særligt belastende for ansøgeren.
