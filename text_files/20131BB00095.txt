Fremsat den 3. april 2014 af Thomas Danielsen (V), René Christensen (DF), Leif Mikkelsen (LA) og Lene Espersen (KF) Forslag til folketingsbeslutning om regelforenkling i dansk fiskeri Folketinget pålægger regeringen inden udgangen af 2014  at gøre reglerne for danske fiskere enklere ved 1) at gøre erhvervelsen af et fartøj for fiskere mere gennemskueligt ved at give ejeren af et fiskefartøj mulighed for gennem NaturErhvervsstyrelsen at få oplyst, hvor mange strafpoint et fartøj har fået for alvorlige overtrædelser, og 2) at danske fiskere med et fartøj på 12 meter eller derover får mulighed for at sejle fra kajen med en manuel logbog (papirform) som midlertidig løsning, hvis den elektroniske logbog svigter, forudsat at fejlen indrapporteres til myndighederne inden afgang fra kajen den pågældende dag.
Fiskeren skal inden næste afrejse fra havnen have bragt den elektroniske logbog i orden.
Bemærkninger til forslaget Det er afgørende, at de gældende regler for erhvervelsen af et fiskerifartøj bliver mere gennemskuelige.
I dag er der alt for mange regler på dette område, og det skaber usikkerhed i fiskerierhvervet.
Det er skadeligt for hele erhvervet generelt, men også for den enkelte fisker, der risikerer at blive ramt økonomisk af de uigennemskuelige regler.
På især to områder kan fiskerierhvervet få en hjælpende og omkostningsfri hånd.
Det drejer sig for det første om gennemskuelighed i EUs pointsystem for fartøjer og for det andet om en lempelse af reglerne om elektronisk logbog.
I henhold til de gældende regler for EUs pointsystem pålægges ethvert fartøj strafpoint.
Strafpointene følger fartøjet, selv når det bliver solgt videre til en ny ejer.
Et mere åbent og gennemskueligt EU-pointsystem for fiskerifartøjer vil gøre det både nemmere for køber og sælger at fastsætte værdien af det enkelte fartøj.
Endvidere vil en tilladelse til, at fartøjer på 12 meter eller derover må sejle med den manuelle logbog (papirform) som midlertidig løsning, hvis den elektroniske logbog svigter, gavne fiskerierhvervet.
Det vil spare den enkelte fisker for tid, samtidig med at vedkommende ikke længere, som tilfældet er i dag, risikerer at miste en fangstdag, hvis en fejl i den elektroniske logbog opstår tidligt om morgenen, hvor det er vanskeligt at få it-support.
Skriftlig fremsættelse Thomas Danielsen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om regelforenkling i dansk fiskeri.
(Beslutningsforslag nr.
B 95) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
