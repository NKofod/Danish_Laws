 Et EDB-anlæg, anskaffet til brug ved landbrugsvirksomhed, blev anset  

 for afskrivningsberettiget, men kun efter afskrivningslovens afsnit II om  

 blandede driftsmidler, idet det også havde været brugt privat.
 A klagede for indkomstårene 1984, 1985 og 1986 over, at de stedlige  

 skattemyndigheder havde anset ham for uberettiget til at fradrage afskrivning  

 på EDB-anlæg med henholdsvis 1.946 kr., 1.838 kr. og 446 kr., samt til i  

 indkomståret 1984 at fradrage 3.367 kr. for køb af disketter m.v.
Det var oplyst, at klageren ejede og drev en landbrugsejendom på ca. 21 ha  

 udelukkende med avl af korn, samt at han og hans ægtefælle begge tillige var  

 lønmodtagere som fuldtidsansatte i henholdsvis en privat virksomhed og den  

 stedlige kommune.
I året 1984 havde klageren anskaffet et EDB-anlæg med  

 printer og disketter.
Anskaffelsessummen for selve anlægget var afskrevet  

 efter reglerne i afskrivningslovens afsnit I om driftsmidler, medens  

 udgifterne til disketter m.v. var fradraget direkte i indkomsten i  

 anskaffelsesåret under henvisning til bestemmelserne i afskrivningslovens § 3  

 om fradrag for udgifter til køb af mindre driftsmidler eller driftsmidler med  

 en levetid på 3 år eller derunder.
 Som begrundelse for at nægte dette fradrag samt afskrivning på anlægget  

 gjorde de stedlige skattemyndigheder gældende, at disse udgifter ikke kunne  

 anses for fradragsberettigede driftsomkostninger, der var nødvendige for at  

 erhverve, sikre og vedligeholde indkomsten, jf. bestemmelserne i  

 statsskattelovens § 6 a.
Klageren påstod over for Landsskatteretten de omhandlede fradrag godkendt,  

 idet hans regnskabskonsulent til støtte herfor forklarede, at klageren havde  

 investeret i EDB-anlægget til økonomistyring af landbrugsbedriften.
Han kunne  

 bl.a. spare ca. 2.000 kr. om året ved selv at udarbejde budgetter ved brug af  

 anlægget i stedet for som tidligere at overlade dette til  

 regnskabskonsulenten.
Endvidere anvendte klageren anlægget til markstyring og  

 udarbejdelse af lovbefalede mark- og gødningsplaner.
Landsskatteretten kunne for så vidt tiltræde klagerens og  

 regnskabskonsulentens påstand om, at EDB-anlægget var anskaffet af  

 driftsmæssige hensyn og benyttedes erhvervsmæssigt i hans landbrug.
Det var  

 imidlertid oplyst, at anlægget tillige havde været benyttet dels af klagerens  

 børn, dels af hans ægtefælle i dennes arbejde, hvilket i forhold til  

 klagerens landbrug måtte anses for privat benyttelse.
Anlægget med tilbehør  

 måtte derfor afskrives efter reglerne i afskrivningslovens afsnit II om  

 blandede driftsmidler, der benyttes både til erhvervsmæssige og til private  

 formål.
Endvidere kunne efter Landsskatterettens skøn EDB-anlægget anses for  

 at være benyttet til driftsmæssige formål for halvdelens vedkommende.
Den  

 påklagede ansættelse blev ændret i overensstemmelse hermed.
 LV 1988, L 5.1.
