 Ved Justitsministeriets bekendtgørelse af 1. december 1986 er  

 bekendtgørelse nr. 358 af 23. september 1965 om transport af personer med  

 vare- og lastmotorvogne uden for førerrummet blevet ophævet fra den 15.  

 december 1986.
 Ophævelsen af bekendtgørelsen indebærer ingen indskrænkning i adgangen til  

 at deltagere i hjemmeværnets og civilforsvarets øvelser kan benytte vare- og  

 lastbiler indregistreret på gule nummerplader i forbindelse med øvelser m.v.
 Justitsministeriet skal således efter forhandling med Ministeriet for  

 Skatter og Afgifter, Forsvarsministeriet og Indenrigsministeriet, meddele, at  

 politiet ikke bør skride ind, når vare- og lastbiler indregistreret på gule  

 nummerplader benyttes til befordring af deltagere i hjemmeværnets og  

 civilforsvarets øvelser, dels under øvelsen, dels til og fra denne, forudsat  

 at de pågældende øvelsesdeltagere er under kommando.
 I forbindelse med kørsel til og fra øvelse anses føreren af køretøjet for  

 at være kommandør, såfremt der ikke er en befalingsmand til stede.
Under kørslen skal der medbringes dokumentation for, at kørslen sker i  

 forbindelse med en øvelse, uddannelse m.v., der berettiger til tjenestelig  

 anvendelse af køretøjet.
Som dokumentation kan anvendes en øvelsesbefaling,  

 uddannelsesbefaling eller lignende.
 Om anbringelse af passagerer og indretning og udstyr af køretøjerne finder  

 lovgivningens almindelige bestemmelser anvendelse.
 Cirkulæreskrivelsen træder i kraft den 15. december 1986.
 P.M.V.
 E.B.
Walsted Hansen Til politiet.
