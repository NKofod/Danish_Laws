 I medfør af § 40 i brandloven, jfr. lovbekendtgørelse nr. 641 af 29.  

 december 1976, fastsættes:
 § 1.  Ved anvendelse af bestemmelserne i denne  

 bekendtgørelse skal følgende definitioner lægges til grund:
Plast: Materiale, der som en væsentlig del indeholder en højpolymer, og  

 som på et eller andet stadium i dets forarbejdning til endeligt produkt kan  

 formes under flydning.
Elastomere materialer, som også kan formes under  

 flydning, betragtes ikke som plast.
 Plastforarbejdning: Erhvervsmæssig fremstilling af plastprodukter som hel-  

 eller halvfabrikata.
 Plastoplag: Oplag af forarbejdet og/ eller uforarbejdet plast.
 § 2.  Bekendtgørelsen er gældende for alle  

 virksomheder, der anvender brandfarlige væsker eller brændbare luftarter ved  

 fremstilling af plast.
 Stk. 2.  Bekendtgørelsen er endvidere gældende for alle  

 virksomheder, der forarbejder plast, samt for alle plastoplag, med undtagelse  

 af: a) Virksomhed i en eller flere 1-etages bygninger på indtil 600  

 kvadratmeter.
 To eller flere 1-etages bygninger på indtil 600 kvadratmeter på samme  

 grund betragtes dog som en bygning, medmindre bygningerne enten indbyrdes er  

 adskilt i overensstemmelse med reglerne om brandsektionsadskillelser i de i §  

 5 nævnte tekniske forskrifter eller er fritliggende i overensstemmelse med  

 afstandsreglerne i samme forskrifter. b) Oplag på indtil 1.000 kubikmeter.
 To eller flere oplag på indtil 1.000 kubikmeter på samme grund betragtes  

 dog som et oplag, medmindre oplagene enten indbyrdes er adskilt i  

 overensstemmelse med reglerne om brandsektionsadskillelser i de i § 5 nævnte  

 tekniske forskrifter eller er fritliggende i overensstemmelse med  

 afstandsreglerne i samme forskrifter. c) Oplag i butikker. d) Oplag af  

 færdigvarer i form af store emner, f. eks. tanke, siloer, campingvogne og  

 både, bortset fra oplag ved plastforarbejdningsvirksomheder og andre  

 virksomheder, som omfattes af brandlovgivningen.
 § 3.  Virksomheder, der anvender brandfarlige væsker  

 eller brændbare luftarter ved fremstilling af plast, må kun oprettes med  

 tilladelse af Statens brandinspektion og på de vilkår, som Statens  

 brandinspektion i hvert enkelt tilfælde anser det for fornødent at stille.
 § 4.  Bygninger og arealer i det fri med  

 plastforarbejdningsvirksomheder og plastoplag skal indrettes, benyttes og  

 være placeret på en sådan måde, at risikoen for, at brande opstår, at brande  

 breder sig, at personskade finder sted, og at store værdier ødelægges,  

 formindskes mest muligt, samt således, at der bliver forsvarlige muligheder  

 for brandvæsenets rednings- og slukningarbejde.
Stk. 2.  Plastforarbejdningsvirksomheder og plastoplag  

 må kun oprettes med den stedlige brandmyndigheds tilladelse.
Bygninger og  

 arealer i det fri med sådanne virksomheder og oplag skal enten være i  

 overensstemmelse med de i § 5 nævnte tekniske forskrifter eller indrettes,  

 benyttes og være placeret på nærmere af brandmyndigheden angivne vilkår, der  

 i samme grad som de tekniske forskrifter tilgodeser de i stk. 1 indeholdte  

 krav.
 § 5.  Af Statens brandinspektion udsendes  

 »Tekniske forskrifter for plastforarbejdning og plastoplag«,  

 indeholdende regler om placering, indretning og benyttelse af  

 plastforarbejdningsvirksomheder og plastoplag.
 § 6.  Ansøgninger om tilladelser i henhold til § 3 og  

 § 4, stk. 2, skal vedlægges fornødent tegningsmateriale og beskrivelser i  

 mindst 2 eksemplarer.
 § 7.  Tilladelser kan senere tilbagekaldes, såfremt  

 dette af sikkerhedsmæssige hensyn viser sig påkrævet.
 Stk. 2.  Tilladelser, som ikke benyttes inden 1 år,  

 anses for bortfaldet.
 § 8.  Overtrædelse af bekendtgørelsens § 3 og § 4,  

 stk. 2, straffes med bøde.
 § 9.  Bekendtgørelsen træder i kraft den 1. marts  

 1981.
 Stk. 2.  Plastforarbejdningsvirksomheder og plastoplag,  

 der er i brug ved bekendtgørelsens ikrafttræden, og som i henhold til de  

 hidtil gældende bestemmelser er lovlige, er kun omfattet af bekendtgørelsens  

 bestemmelser og reglerne i de tekniske forskrifter, for så vidt angår  

 udvidelser samt i tilfælde af forandringer i indretningen og benyttelsen, der  

 er væsentlige i forhold til bestemmelserne i bekendtgørelsen og de tekniske  

 forskrifter.
