Nr LSF 234 Forslag til Lov om ændring af ligningsloven (Privatforbrugsgrænsen) Fremsat af ministeren for skatter afgifter (Foighel) den 29. april 1987 Vedtaget ved tredjebehandling den 4. juni 1987 Lov nr 361 af 10/06/1987 § 1 I lov om påligning af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som senest ændret ved lov nr. 176 af 4. april 1987, foretages følgende ændringer:
 1. I § 28 indsættes efter stk. 1 som nyt stykke:
 »Stk. 2. For personer, der anvender virksomhedsordningen, finder stk.
1 dog kun anvendelse på afskrivninger m.v. på aktiver omfattet af virksomhedsordningen i indkomstår, hvor der sker modregning af underskud efter virksomhedsskattelovens § 13, stk. 2-3.« Stk. 2-5 bliver herefter stk. 3-6.
2. I § 28, stk. 4, der bliver stk. 5, ændres i 1. pkt. »92.300  

 kr.« til: »121.600 kr.«.
 3. I § 28, stk. 4, der bliver stk. 5, affattes 2. pkt. således:
»Den nævnte beløbsgrænse reguleres efter personskattelovens §  

 20.« § 2 Loven træder i kraft dagen efter bekendtgørelsen i Lovtidende og har virkning fra og med indkomståret 1987.
Oprindeligt fremsat lovforslag Blad nr 776 § 1 I lov om påligning af indkomst- og formueskat til staten (ligningsloven), jfr. lovbekendtgørelse nr. 659 af 22. september 1986, som senest ændret ved lov nr. 109 af 11. marts 1987 foretages følgende ændringer:
 1. I § 28 indsættes efter stk. 1 som nyt stykke:
 »Stk. 2. For personer, der anvender virksomhedsordningen, finder stk.
1 dog kun anvendelse på afskrivninger m.v. på aktiver omfattet af virksomhedsordningen, i indkomstår hvor der sker modregning af underskud efter virksomhedsskattelovens § 13, stk. 2-3.«.
 Stk. 2-5 bliver herefter stk. 3-6.
2. I § 28, STK. 4, der bliver stk. 5, ændres i 1. PKT. »92.300  

 KR.« TIL: »121.600 KR.«.
 3. I § 28, STK. 4, der bliver stk. 5, affattes 2. PKT. således:
 »Den nævnte beløbsgrænse reguleres efter personskattelovens §  

 20.«.
§ 2 Loven træder i kraft dagen efter bekendtgørelsen i Lovtidende og har virkning fra og med indkomståret 1987.
BEMÆRKNINGER TIL LOVFORSLAGET Forslaget ændrer reglen i ligningslovens § 28 om begrænsning af adgangen til afskrivning m.v. under hensyn til de nye beskatningsregler i virksomhedsskatteloven.
Bestemmelsens grundbeløb for størrelsen af privatforbruget, der hidtil har været reguleret efter udskrivningslovens § 4, ajourføres fra 1981- til 1987-niveau, og grundbeløbet reguleres efter personskattelovens § 20.
Forslaget ventes ikke at få nævneværdige provenumæssige eller administrative konsekvenser.
BEMÆRKNINGER TIL DE ENKELTE BESTEMMELSER Til § 1, nr. 1 Efter den gældende regel i ligningslovens § 28 skal der under visse betingelser ske forhøjelse af den skattepligtige indkomst, ved at den skattepligtiges skattemæssige afskrivninger m.v. nedsættes.
Det er tilfældet, når den skattepligtige indkomst efter afskrivninger m.v. er mindre end det ligningsmæssigt opgjorte privatforbrug for det pågældende indkomstår.
Den skattepligtige indkomst skal i så fald ansættes til samme beløb som privatforbruget.
Forhøjelsen af indkomsten kan dog ikke overstige de samlede afskrivninger m.v., ligesom visse afskrivninger altid kan foretages.
Forhøjelsen af den skattepligtige indkomst betyder ikke, at den skattepligtige fortaber de pågældende afskrivninger.
Der sker blot en udskydelse af afskrivningerne, idet de fremtidige afskrivningsmuligheder forøges tilsvarende.
Efter ligningslovens § 28 sammenlignes privatforbruget med de skattepligtige indkomst.
Efter virksomhedsskatteloven kan selvstændige erhvervsdrivende fra og med indkomståret 1987 vælge at anvende den særlige virksomhedsordning på indtægt fra virksomheden.
Anvendes denne ordning, sker der væsentlige ændringer i principperne for opgørelsen af den selvstændiges skattepligtige indkomst.
Efter virksomhedsskatteloven foretages der en særskilt opgørelse af virksomhedsindkomsten.
Virksomhedens overskud indgår ikke i den skattepligtige indkomst, medmindre den skattepligtige vælger at overføre overskuddet fra virksomheden til sig selv.
Den skattepligtige skal dog altid overføre kapitalafkast og rentekorrektionsbeløb.
Såfremt overskuddet forbliver indestående i virksomheden, betales der en foreløbig virksomhedsskat på 50 pct. af overskuddet.
Dette overskud påvirker imidlertid ikke den skattepligtige indkomst.
Denne omfatter således eventuelt kun en mindre del af årets beskattede indkomst.
Anvendes den skattepligtige indkomst som grundlag for sammenligningen med privatforbruget efter § 28, vil det kunne forekomme, at der skal ske begrænsning af afskrivninger m.v. efter § 28, selv om den skattepligtige har betalt en betydelig foreløbig virksomhedsskat af virksomhedsindkomsten.
For at undgå en begrænsning af afskrivningerne m.v. efter § 28 kan den skattepligtige således blive tvunget til at hæve overskud i virksomheden.
Dette harmonerer dårligt med baggrunden for virksomhedsordningen, idet et af formålene med ordningen er, at der skal være mulighed for konsolidering af virksomheden gennem den lempeligere foreløbige virksomhedsskat.
Det foreslås derfor, at ligningslovens § 28 som hovedregel ikke skal finde anvendelse for erhvervsdrivende, der anvender virksomhedsordningen.
Bestemmelsen skal efter forslaget alene finde anvendelse for afskrivning m.v., som erhvervsdrivende foretager uden for virksomhedsordningen, og for erhvervsdrivende under virksomhedsordningen, når underskud inden for virksomhedsordningen fradrages i skattepligtige indkomster uden for virksomhedsordningen.
Hvis den skattepligtige indkomst efter modregning af underskud efter virksomhedsskattelovens § 13, stk. 2-3, er mindre end privatforbruget, skal afskrivninger m.v. nedsættes.
Dette forudsætter dog, at privatforbruget overstiger det regulerede grundbeløb, og at betingelserne i ligningslovens § 28 i øvrigt er opfyldt.
Begrænsningen af afskrivninger m.v. skal dog højst ske i det omfang, der er et underskud, som efter virksomhedsskattelovens § 13, stk. 2-3, skal modregnes i de øvrige skattepligtige indkomster.
De foreslåede regler finder som nævnt alene anvendelse i de tilfælde, hvor underskud inden for virksomhedsordningen skal modregnes i skattepligtige indkomster uden for ordningen.
Er der et opsparet overskud inden for virksomhedsordningen, skal årets underskud først modregnes i dette overskud.
Modregning af underskud i opsparet overskud inden for ordningen medfører således ikke begrænsning i adgangen til afskrivning m.v.
I nogle tilfælde vil en erhvervsdrivende, der benytter virksomhedsordningen, have afskrivningsberettigede aktiver, der ikke er omfattet af ordningen.
Dette kan være tilfældet med blandet benyttede driftsmidler og visse blandet anvendte ejendomme, der opfylder betingelserne i afskrivningslovens § 20, uden at der er foretaget ejerboligfordeling.
Endvidere vil skibsvirksomhed, der er bierhverv, medføre, at der foretages afskrivninger uden for virksomhedsordningen.
 Efter forslaget skal reglerne om begrænsning af afskrivninger m.v.
altid gælde for afskrivningsberettigede aktiver uden for virksomhedsordningen, selv om den erhvervsdrivende i samme år anvender virksomhedsordningen på andre aktiver.
TIL § 1, NR. 2-3 Forslaget ajourfører beløbsgrænsen for det ligningsmæssigt opgjorte privatforbrug fra 1981-niveau til 1987-niveau.
Det gældende grundbeløb på 92.300 kr. (1981-niveau) har hidtil været reguleret efter § 4 i udskrivningsloven (lovbekendtgørelse nr. 270 af 28. maj 1984 om udskrivning af indkomst- og formueskatter til staten), sidste gang for indkomståret 1986, hvor grænsen blev fastsat til 119.200 kr.
Udskrivningsloven blev ophævet ved lov nr.
254 af 22. maj 1986. Det foreslåede grundbeløb på 121.600 kr. i 1987-prisniveau er fremkommet ved en 2 pct.-regulering af 1986-grænsen.
Beløbsgrænsen foreslås fremtidig reguleret efter personskattelovens § 20, dvs. på grundlag af et reguleringstal, der for 1987 er fastsat til 100.
TIL § 2 Det foreslås, at lovforslaget skal have virkning fra og med indkomståret 1987.
