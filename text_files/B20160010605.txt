Bekendtgørelse om vurdering af virkningerne på miljøet (VVM), konsekvensvurdering vedrørende Natura 2000-områder og beskyttelse af visse dyre- og plantearter i forbindelse med ændringer eller udvidelser af anlægsprojektet om en fast forbindelse over Femern Bælt med tilhørende landanlæg i Danmark1) I medfør af § 8, stk. 3, § 9, stk. 3 og 5, og § 48, stk. 2, i lov nr. 575 af 4. maj 2015 om anlæg og drift af en fast forbindelse over Femern Bælt med tilhørende landanlæg i Danmark og efter forhandling med miljø- og fødevareministeren fastsættes:
Kapitel 1 Anvendelsesområde § 1. Denne bekendtgørelse vedrører vurdering af virkningerne på miljøet (VVM), konsekvensvurdering vedrørende Natura 2000-områder og beskyttelse af visse dyre- og plantearter i forbindelse med ændringer eller udvidelser af anlægsprojektet omfattet af lov om anlæg og drift af en fast forbindelse over Femern Bælt med tilhørende landanlæg i Danmark.
 Stk. 2. Ved anlægsprojektet forstås i denne bekendtgørelse det projekt, som er fastlagt i §§ 1 og 2 i lov om anlæg og drift af en fast forbindelse over Femern Bælt med tilhørende landanlæg i Danmark.
 Stk. 3. Reglerne i denne bekendtgørelse finder anvendelse indtil anlægsprojektet i sin helhed er gennemført.
Kapitel 2 Anmeldelsespligt § 2. Ændringer eller udvidelser af anlægsprojektet, som kan være til skade for miljøet, herunder ændringer eller udvidelser, som i sig selv eller i forbindelse med andre planer og projekter kan påvirke et Natura 2000-område væsentligt, skal af Femern A/S eller A/S Femern Landanlæg anmeldes skriftligt til Trafik- og Byggestyrelsen.
 Stk. 2. Anmeldelsen, der kan indsendes digitalt til Trafik- og Byggestyrelsen, skal indeholde de oplysninger, som fremgår af bilag 1.
Kapitel 3 Krav om forudgående afgørelse § 3. En ændring eller udvidelse af anlægsprojektet, som er omfattet af § 2, må ikke påbegyndes, før Trafik- og Byggestyrelsen 1) har vurderet, at ændringen eller udvidelsen kan gennemføres uden yderligere miljømæssige vurderinger, jf. § 4, stk. 1, eller 2) har meddelt tilladelse til ændringen eller udvidelsen af anlægsprojektet.
Stk. 2. I tilladelser efter stk. 1, nr. 2, kan Trafik- og Byggestyrelsen fastsætte vilkår om, at Femern A/S eller A/S Femern Landanlæg skal udføre bestemte foranstaltninger med henblik på at undgå, nedbringe eller neutralisere skadelige virkninger på miljøet, herunder foranstaltninger omfattet af § 11 i lov om anlæg og drift af en fast forbindelse over Femern Bælt med tilhørende landanlæg i Danmark.
I tilladelser efter stk. 1, nr. 2, kan Trafik- og Byggestyrelsen desuden fastsætte vilkår, som varetager hensyn efter de regler i anden lovgivning, der er fraveget ved § 12 i lov om anlæg og drift af en fast forbindelse over Femern Bælt med tilhørende landanlæg i Danmark.
Kapitel 4 Meddelelse om ingen yderligere miljømæssige vurderinger § 4. Vurderer Trafik- og Byggestyrelsen, at de miljømæssige virkninger af ændringen eller udvidelsen af anlægsprojektet ligger inden for rammerne af de hidtil udførte vurderinger af anlægsprojektets virkninger på miljøet, herunder på Natura 2000-områder, jf. § 7 i lov om anlæg og drift af en fast forbindelse over Femern Bælt med tilhørende landanlæg i Danmark, meddeler Trafik- og Byggestyrelsen Femern A/S eller A/S Femern Landanlæg, at ændringen eller udvidelsen af anlægsprojektet kan gennemføres uden yderligere miljømæssige vurderinger.
 Stk. 2. Trafik- og Byggestyrelsens meddelelse om, at ændringen eller udvidelsen af anlægsprojektet kan gennemføres uden yderligere miljømæssige vurderinger, offentliggøres umiddelbart efter, at dette er meddelt Femern A/S eller A/S Femern Landanlæg.
 Stk. 3. Offentliggørelse efter stk. 2 kan ske udelukkende på Trafik- og Byggestyrelsens hjemmeside.
Kapitel 5 Afgørelse om udarbejdelse af supplerende VVM-redegørelse § 5. For ændringer eller udvidelser af anlægsprojektet, hvor sagsbehandlingen ikke afsluttes efter § 4, stk. 1, afgør Trafik- og Byggestyrelsen, om der skal udarbejdes en supplerende VVM-redegørelse, inden der kan meddeles tilladelse efter § 3, stk. 1, nr. 2.
Stk. 2. Der skal udarbejdes en supplerende VVM-redegørelse, hvis 1) ændringen eller udvidelsen af anlægsprojektet i sig selv opfylder de eventuelle tærskelværdier, der er fastsat i VVM-direktivets bilag I, eller 2) ændringen eller udvidelsen af anlægsprojektet på grund af dens art, dimensioner eller placering må antages at kunne få væsentlig indvirkning på miljøet.
Ved vurderingen skal Trafik- og Byggestyrelsen tage hensyn til kriterierne i bilag 2.
Stk. 3. Afgørelse om, at der ikke skal udarbejdes en supplerende VVM-redegørelse, offentliggøres umiddelbart efter, at afgørelsen er meddelt Femern A/S eller A/S Femern Landanlæg.
Offentliggørelsen skal stille følgende oplysninger til rådighed for offentligheden, så snart disse med rimelighed kan gives:
 1) Anmeldelsen efter § 2.
 2) Den trufne afgørelse med begrundelse.
 3) Angivelse af, hvor der kan indhentes yderligere oplysninger.
 Stk. 4. Offentliggørelse efter stk. 3 kan ske udelukkende på Trafik- og Byggestyrelsens hjemmeside.
 Stk. 5. Afgørelse om, at der skal udarbejdes en supplerende VVM-redegørelse, skal meddeles Femern A/S eller A/S Femern Landanlæg.
Kapitel 6 Fastlæggelse af den supplerende VVM-redegørelses indhold § 6. Efter anmodning fra Femern A/S eller A/S Femern Landanlæg skal Trafik- og Byggestyrelsen afgive en udtalelse om, hvilke oplysninger den supplerende VVM-redegørelse skal indeholde.
 Stk. 2. Trafik- og Byggestyrelsen hører andre myndigheder, hvis områder berøres af ændringen eller udvidelsen, inden udtalelsen afgives til Femern A/S eller A/S Femern Landanlæg.
 Stk. 3. Uanset, at Trafik- og Byggestyrelsen har afgivet en udtalelse efter stk. 1, kan styrelsen kræve oplysninger af Femern A/S eller A/S Femern Landanlæg efter reglerne i § 17.
Kapitel 7 Den supplerende VVM-redegørelse § 7. For ændringer eller udvidelser af anlægsprojektet, hvor Trafik- og Byggestyrelsen efter § 5, stk. 1, har truffet afgørelse om, at der skal udarbejdes en supplerende VVM-redegørelse, udarbejder Femern A/S eller A/S Femern Landanlæg en sådan redegørelse, der indeholder en vurdering af ændringen eller udvidelsens virkning på miljøet.
Hvis Trafik- og Byggestyrelsen har afgivet en udtalelse efter § 6, stk. 1, skal redegørelsen udarbejdes på grundlag af denne udtalelse.
 Stk. 2. Den supplerende VVM-redegørelse skal påvise, beskrive og vurdere ændringen eller udvidelsens direkte og indirekte virkninger på følgende faktorer:
 1) Mennesker, fauna og flora.
 2) Jordbund, vand, luft, klima og landskab.
 3) Materielle goder og kulturarv.
 4) Samspillet mellem faktorerne i nr. 1-3.
 Stk. 3. Redegørelsen skal indeholde de oplysninger, som fremgår af bilag 3.
 Stk. 4. Hvor ændringen eller udvidelsen ikke medfører nye eller ændrede miljøpåvirkninger i forhold til indholdet af de hidtil udførte vurderinger af anlægsprojektets virkninger på miljøet, kan oplysningerne efter stk. 2 og 3 gives ved at henvise til, hvor disse oplysninger fremgår i de hidtil udførte vurderinger.
Kapitel 8 Vurdering vedrørende påvirkning af Natura 2000-områder § 8. For ændringer eller udvidelser af anlægsprojektet, hvor sagsbehandlingen ikke afsluttes efter § 4, stk. 1, skal Trafik- og Byggestyrelsen foretage en vurdering af, om ændringen eller udvidelsen i sig selv eller i forbindelse med andre planer og projekter kan påvirke et Natura 2000-område væsentligt.
 Stk. 2. Hvis Trafik- og Byggestyrelsen vurderer, at ændringen eller udvidelsen af anlægsprojektet i sig selv eller i forbindelse med andre planer og projekter kan påvirke et Natura 2000-område væsentligt, skal styrelsen, før der kan træffes afgørelse efter § 3, stk. 1, nr. 2, foretage en nærmere konsekvensvurdering af virkningerne af ændringen eller udvidelsen på Natura 2000-området under hensyn til bevaringsmålsætningen for det pågældende område.
 Stk. 3. Når der skal foretages en konsekvensvurdering efter stk. 2, skal Femern A/S eller A/S Femern Landanlæg efter anmodning fra Trafik- og Byggestyrelsen tilvejebringe et udkast til konsekvensvurdering til brug for styrelsens sagsbehandling.
Kapitel 9 Fælles procedure § 9. Hvis der efter §§ 5 og 8 både kræves en supplerende VVM-redegørelse og en konsekvensvurdering vedrørende Natura 2000-områder, skal den supplerende VVM-redegørelse og konsekvensvurdering indgå i et fælles dokument.
Det skal tydeligt fremgå af dokumentet, hvilke dele der indeholder konsekvensvurderingen vedrørende Natura 2000-områder.
Kapitel 10 Høring af offentligheden og berørte myndigheder § 10. Trafik- og Byggestyrelsen offentliggør supplerende VVM-redegørelser og konsekvensvurderinger vedrørende Natura 2000-områder med henblik på høring af offentligheden og berørte myndigheder.
 Stk. 2. Materialet skal sendes i høring i mindst 30 dage, hvilket skal fremgå af offentliggørelsen, jf. stk. 1.
 Stk. 3. Offentliggørelse efter stk. 1 med henblik på høring af offentligheden og berørte myndigheder kan ske udelukkende på Trafik- og Byggestyrelsens hjemmeside.
Kapitel 11 Forholdet til andre medlemsstater § 11. Konstaterer Trafik- og Byggestyrelsen, at ændringen eller udvidelsen af anlægsprojektet kan få væsentlig indvirkning på miljøet i en anden medlemsstat i EU, eller anmoder en medlemsstat, der vil kunne blive berørt i væsentlig grad af ændringen eller udvidelsen, herom, fremsender Trafik- og Byggestyrelsen snarest muligt og senest i forbindelse med offentliggørelsen efter § 10 følgende oplysninger til Naturstyrelsen og den berørte medlemsstat:
 1) En beskrivelse af ændringen eller udvidelsen af anlægsprojektet med alle foreliggende oplysninger om dets eventuelle grænseoverskridende virkninger.
 2) Oplysninger om karakteren af den afgørelse, som Trafik- og Byggestyrelsen skal træffe.
 Stk. 2. Trafik- og Byggestyrelsen fastsætter en rimelig frist for den berørte stat til at fremkomme med eventuelle bemærkninger.
 Stk. 3. Reglerne i stk. 1 og 2 finder også anvendelse for ændringer eller udvidelser af anlægsprojektet, som vil kunne få væsentlig indvirkning på miljøet i en stat, som ikke er medlem af EU, men som har tiltrådt konventionen af 25. februar 1991 om vurdering af virkningerne på miljøet på tværs af landegrænser (Espoo-konventionen).
Kapitel 12 Beskyttelse af Natura 2000-områder § 12. Tilladelse efter § 3, stk. 1, nr. 2, kan ikke meddeles, hvis konsekvensvurderingen, jf. § 8, stk. 2, viser, at det ikke kan udelukkes, at ændringen eller udvidelsen af anlægsprojektet i sig selv eller i forbindelse med andre planer og projekter vil skade et Natura 2000-område, jf. dog § 13.
 § 13. Trafik- og Byggestyrelsen kan fravige § 12, hvis der foreligger bydende nødvendige hensyn til væsentlige samfundsinteresser, herunder af social eller økonomisk art, fordi der ikke findes nogen alternativ løsning.
 Stk. 2. I Natura 2000-områder, der indeholder prioriterede naturtyper og/eller dyre- og plantearter, kan fravigelse som nævnt i stk. 1 dog kun ske, når der foreligger bydende nødvendige hensyn til menneskers sundhed og den offentlige sikkerhed eller væsentlige gavnlige virkninger på miljøet, eller, efter udtalelse fra Europa-Kommissionen, andre bydende nødvendige hensyn til væsentlige samfundsinteresser.
Stk. 3. Fravigelse efter stk. 1 forudsætter, at der træffes alle nødvendige kompensationsforanstaltninger for at sikre, at sammenhængen i Natura 2000-netværket bevares.
Europa-Kommissionen skal underrettes om, hvilke kompensationsforanstaltninger, der træffes.
 Stk. 4. Før der træffes afgørelse, der kan indebære, at beskyttelsen fraviges, skal Trafik- og Byggestyrelsen indhente en udtalelse fra Naturstyrelsen.
 Stk. 5. Trafik- og Byggestyrelsen forestår den i stk. 2 og stk. 3 nævnte kontakt til Europa-Kommissionen.
Kapitel 13 Beskyttelse af visse dyre- og plantearter § 14. Tilladelse efter § 3, stk. 1, nr. 2, kan ikke meddeles, jf. dog § 15, hvis ændringen eller udvidelsen af anlægsprojektet kan 1) beskadige eller ødelægge yngle- eller rasteområder i det naturlige udbredelsesområde for de dyrearter, som er nævnt i habitatdirektivets bilag IV, litra a, eller 2) ødelægge de plantearter, som er nævnt i habitatdirektivets bilag IV, litra b, i alle livsstadier.
 Stk. 2. Vurderingen skal fremgå af tilladelsen efter § 3, stk. 1, nr. 2.
§ 15. Trafik- og Byggestyrelsen kan fravige § 14, hvis der ikke findes et tilfredsstillende alternativ, og fravigelsen ikke hindrer, at den pågældende bestands bevaringsstatus opretholdes i dens naturlige udbredelsesområde.
Fravigelse kan kun ske for at 1) beskytte vilde dyr og planter og bevare naturtyperne, 2) forhindre alvorlig skade navnlig på afgrøder, fiskeri, vand og andre former for ejendom, 3) sikre hensyn til den offentlige sundhed og sikkerhed eller af andre bydende nødvendige hensyn til væsentlige samfundsinteresser, herunder af social og økonomisk art, og hensyn til væsentlige gavnlige virkninger på miljøet, eller 4) fremme forskning og undervisning, genopretning af en bestand, genudsætning af disse arter og opdræt med henblik herpå, herunder kunstig opformering af planter.
 Stk. 2. Før der træffes afgørelse om at fravige § 14, skal Trafik- og Byggestyrelsen indhente en udtalelse fra Naturstyrelsen.
 Stk. 3. Afgørelser om at fravige § 14 skal meddeles Naturstyrelsen med henblik på underretning af Europa-Kommissionen.
Kapitel 14 Offentliggørelse af afgørelse om tilladelser til ændringer og udvidelser § 16. Afgørelse om at tillade en ændring eller udvidelse af anlægsprojektet efter § 3, stk. 1, nr. 2, skal offentliggøres, og offentliggørelsen skal indeholde følgende:
 1) Oplysning om indholdet af beslutningen, begrundelser og betragtninger, der ligger til grund for beslutningen.
 2) En beskrivelse af de vigtigste foranstaltninger til at undgå, nedbringe og om muligt neutralisere de væsentligste skadelige virkninger af ændringen eller udvidelsen.
 3) Tilladelsen og de vilkår, der eventuelt er knyttet til denne.
 Stk. 2. Tilladelsen skal offentliggøres umiddelbart efter, at tilladelsen er meddelt Femern A/S eller A/S Femern Landanlæg.
 Stk. 3. Har Trafik- og Byggestyrelsen truffet afgørelse om ikke at tillade en ændring eller en udvidelse af anlægsprojektet, skal denne afgørelse og begrundelse herfor offentliggøres samt meddeles Femern A/S eller A/S Femern Landanlæg.
 Stk. 4. Offentliggørelse efter stk. 1-3 kan ske udelukkende på Trafik- og Byggestyrelsens hjemmeside.
Kapitel 15 Oplysningspligt § 17. Efter anmodning fra Trafik- og Byggestyrelsen skal myndigheder samt Femern A/S og A/S Femern Landanlæg give de oplysninger, der er nødvendige for Trafik- og Byggestyrelsens vurdering af ændringer eller udvidelser af anlægsprojektet omfattet af denne bekendtgørelse.
Kapitel 16 Straf § 18. Med bøde straffes den, der 1) undlader at indgive skriftlig anmeldelse til Trafik- og Byggestyrelsen efter § 2, stk. 1, eller 2) overtræder vilkår fastsat i henhold til § 3, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 17 Ikrafttræden § 19. Bekendtgørelsen træder i kraft den 8. februar 2016.
Transport- og Bygningsministeriet, den 2. februar 2016 Hans Christian Schmidt / Mikkel Sune Smith Bilag 1 Oplysninger der skal gives i henhold til § 2, stk. 2:
 1. En beskrivelse af ændringen eller udvidelsen, herunder navnlig:
 a) En beskrivelse af hele ændringen eller udvidelsens fysiske karakteristika, og, hvor det er relevant, nedrivningsarbejder.
 b) En beskrivelse af ændringen eller udvidelsens placering, navnlig med hensyn til den miljømæssige sårbarhed i de geografiske områder, der kan forventes at blive berørt af ændringen eller udvidelsen.
 2. En beskrivelse af de miljøaspekter, der kan forventes at blive berørt i væsentlig grad af ændringen eller udvidelsen.
 3. En beskrivelse af alle de væsentlige virkninger, for så vidt oplysninger om sådanne virkninger foreligger, som ændringen eller udvidelsen kan forventes at få på miljøet som følge af:
 a) De forventede reststoffer og emissioner og den forventede affaldsproduktion, hvor dette er relevant.
 b) Brugen af naturressourcer, særlig jordarealer, jordbund, vand og biodiversitet.
 4. Der skal, hvor det er relevant, tages hensyn til kriterierne i bilag 2 ved indsamlingen af oplysninger i overensstemmelse med punkt 1-3.
Bilag 2 Kriterier, der skal indgå i vurderingen af, om en ændring eller udvidelse kan få væsentlig indvirkning på miljøet, jf. § 5, stk. 2, nr. 2 1. Ændringen eller udvidelsens karakteristika En ændring eller udvidelses karakteristika skal især anskues i forhold til:
a) ændringen eller udvidelsens dimensioner b) kumulation med andre projekter c) anvendelsen af naturressourcer d) affaldsproduktion e) forurening og gener f) risikoen for ulykker, navnlig under hensyn til de anvendte materialer og teknologier.
2. Ændringen eller udvidelsens placering Den miljømæssige sårbarhed i de geografiske områder, der kan forventes at blive berørt af ændringer eller udvidelser, skal tages i betragtning, under hensyntagen til navnlig:
a) nuværende arealanvendelse b) naturressourcernes relative rigdom, kvalitet og regenereringskapacitet i området c) det naturlige miljøs bæreevne med særlig opmærksomhed på følgende områder:
i) vådområder ii) kystområder iii) bjerg- og skovområder iv) reservater og naturparker v) områder, der er registreret eller fredet ved national lovgivning; fuglebeskyttelsesområder og habitatområder vi) områder, hvor de i unionslovgivningen fastsatte miljøkvalitetsnormer allerede er overskredet vii) tætbefolkede områder viii) vigtige landskaber set ud fra et historisk, kulturelt eller arkæologisk synspunkt.
3. Kendetegn ved den potentielle miljøpåvirkning De potentielle væsentlige indvirkninger af ændringer eller udvidelser skal ses i relation til de kriterier, der er anført under punkt 1 og 2 og navnlig under hensyn til:
a) påvirkningens omfang (geografisk område og antallet af personer, der berøres) b) påvirkningens grænseoverskridende karakter c) påvirkningsgrad og -kompleksitet d) påvirkningens sandsynlighed e) påvirkningens varighed, hyppighed og reversibilitet.
Bilag 3 Oplysninger der skal gives i henhold til § 7, stk. 3 1. En beskrivelse af ændringen eller udvidelsen, herunder navnlig:
 a) En beskrivelse af hele ændringen eller udvidelsens fysiske karakteristika samt arealanvendelsesbehovet under bygnings- og driftsfaserne.
 b) En beskrivelse af de væsentligste karakteristika for produktionsprocesserne, f.eks. type og mængde af de anvendte materialer.
 c) Et skøn efter type og mængde over forventede reststoffer og emissioner (vand, luft- og jordbundsforurening, støj, vibrationer, lys, varme, stråling, osv.) i forbindelse med driften af den foreslåede ændring eller udvidelse.
 2. En oversigt over de væsentligste alternativer, som bygherren har undersøgt, og oplysninger om de vigtigste grunde til valget under hensyn til de miljømæssige virkninger.
 3. En beskrivelse af de miljøaspekter, som kan forventes at blive berørt i væsentlig grad af den foreslåede ændring eller udvidelse, herunder navnlig befolkning, fauna, flora, jord, vand, luft, klimatiske forhold, materielle goder, herunder den arkitektoniske og arkæologiske kulturarv, landskab og den indbyrdes sammenhæng mellem ovennævnte faktorer.
 4. En beskrivelse2) af, hvilke væsentlige virkninger på miljøet den foreslåede ændring eller udvidelse vil kunne få som følge af:
 a) Tilstedeværelsen af ændringen eller udvidelsen som helhed.
 b) Anvendelsen af naturlige ressourcer.
 c) Emissionen af forurenende stoffer, opståelsen af gener og bortskaffelsen af affald.
 5. Bygherrens angivelse af, hvilke metoder der er anvendt til forudberegningen af virkningerne på miljøet som nævnt i punkt 4.
 6. En beskrivelse af de foranstaltninger, der påtænkes med henblik på at undgå, nedbringe og om muligt neutralisere væsentlige skadelige virkninger på miljøet.
 7. Et ikke-teknisk resumé af de på grundlag af punkt 1-6 fremsendte oplysninger.
 8. En oversigt over eventuelle vanskeligheder (tekniske mangler eller manglende viden), som bygherren er kommet ud for i forbindelse med indsamlingen af de fornødne oplysninger.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2011/92/EU af 13. december 2011 om vurdering af visse offentlige og private projekters indvirkning på miljøet, EU-Tidende 2012, nr.
L 26, s. 1, Berigtigelse til Europa-Parlamentets og Rådets direktiv 2011/92/EU af 13. december 2011 om vurdering af visse offentlige og private projekters indvirkning på miljøet, EU-Tidende 2015, nr.
L 174, s. 44, dele af Europa-Parlamentets og Rådets direktiv 2014/52/EU af 16. april 2014 om ændring af direktiv 2011/92/EU om vurdering af visse offentlige og private projekters indvirkning på miljøet, EU-Tidende 2014, nr.
L 124, s. 1, dele af Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle, EU-Tidende 2010, nr.
L 20, side 7, og dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter, EF-Tidende 1992, nr.
L 206, side 7, som ændret senest ved Rådets direktiv 2006/105/EF af 20. november 2006 om tilpasning af direktiv 73/239/EØF, 74/557/EØF og 2002/83/EF vedrørende miljø på grund af Bulgariens og Rumæniens tiltrædelse, EU-Tidende 2006, nr.
L 363, side 368.
 2) Denne beskrivelse bør anføre ændringen eller udvidelsens direkte virkninger og i givet fald dets indirekte, sekundære, kumulative, kort- og langsigtede, vedvarende eller midlertidige samt positive eller negative virkninger.
