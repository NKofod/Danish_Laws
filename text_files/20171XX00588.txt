Skriftlig fremsættelse (7. februar 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om sikkerhed i net- og informationssystemer i transportsektoren (Lovforslag nr.
L 135) Formålet med lovforslaget er at implementere NIS-direktivet (direktiv 2016/1148 af 6. juli 2016 om foranstaltninger, der skal sikre et højt fælles sikkerhedsniveau for net- og informationssystemer i hele Unionen).
Med lovforslaget gennemføres de dele af NIS-direktivet, som hører under transport-, bygnings- og boligministerens område.
Lovforslaget sigter på den baggrund mod at understøtte et højt sikkerhedsniveau i net- og informationssystemerne hos operatører af væsentlige transporttjenester inden for vej-, bane-, luft- og havneområdet.
Med lovforslaget foreslås der fastsat sikkerhedskrav for operatører af væsentlige transporttjenester.
Operatørerne omfatter i dette lovforslag offentlige og private enheder, som opererer i Danmark inden for vej-, bane-, luft- og havneområdet, og som efter nærmere fastlagte kriterier identificeres som operatører af væsentlige transporttjenester af transport-, bygnings- og boligministeren.
Der vil blive fastsat regler om de foranstaltninger, som operatørerne skal træffe for at styre og håndtere de risici, der måtte opstå.
Det foreslås, at der i den forbindelse kan blive stillet krav om akkrediteret certificering i henhold til en internationalt anerkendt standard for styring af sikkerheden i net- og informationssystemer.
 Operatørerne vil skulle underrette transport-, bygnings- og boligministeren og Center for Cybersikkerhed om eventuelle hændelser, der har forstyrrende virkning på deres levering af de pågældende væsentlige transporttjenester.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
