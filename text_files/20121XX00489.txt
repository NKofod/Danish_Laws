Skriftlig fremsættelse (30. januar 2013) Justitsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af færdselsloven (Ændring af sanktionssystemet for overtrædelser af reglerne om kontrolapparatet og forhøjelse af gebyrer for udstedelse af kørekort m.v.) (Lovforslag nr.
L 128) Med lovforslaget foreslås der indført et differentieret sanktionssystem for overtrædelser af reglerne om kontrolapparatet i lyset af EU-Domstolens dom af 9. februar 2012 i sag C-210/10 (Urbán). Den foreslåede ændring indebærer, at der ved fastsættelsen af bøder for overtrædelse af bestemmelser om brugen af kontrolapparatet, diagramark og fartskriverkort i højere grad end i dag skal tages hensyn til overtrædelsens grovhed.
 Herudover foreslås frakendelsessystemet for overtrædelser af reglerne om kontrolapparatet lempet, således at der fremover som udgangspunkt ikke udmåles en ubetinget  men kun en betinget  førerretsfrakendelse i tilfælde, hvor der alene foreligger overtrædelser af reglerne om kontrolapparatet til samtidig pådømmelse.
Endvidere foreslås gebyrerne for udstedelse af kørekort hævet, idet der som følge af Europa-Parlamentets og Rådets direktiv 2006/126/EF af 20. december 2006 om kørekort (tredje kørekortdirektiv) fra den 19. januar 2013 stilles en række nye sikkerhedsmæssige krav til udformningen af de fysiske kørekort, som medlemsstaterne udsteder.
Ved samme lejlighed gennemføres en samlet styrkelse af sikkerhedsniveauet i danske kørekort.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
