Nr BTL 104 Betænkning over Forslag til lov om tandpleje m.v.   

 Nr L 104 1985-86, 1. samling Blad nr 1080 Afgivet af kommunaludvalget Afgivet: 19860526 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra:
Bestyrelsen for Øster Hornum børnehave, Dansk Tandlægeforening, Dansk Tandplejerforening, Frederiksberg kommunale børnetandpleje, Frederiksberg kommune, Hansen, Niels V., tandlæge, Risskov, HKs Kommunale Landsforenings Tandklinikassistentudvalg, Ishøj kommunale børnetandpleje, Ishøj kommune, Kommunernes Landsforening, Københavns Tandlægehøjskole, Lærerforeningen, Landsforeningen af kliniske tandteknikere i Danmark, Landsforeningen af Vanføre, Pensionisternes Fællesråd, Petersen, Poul Erik, lektor, dr. odont., Københavns Tandlægehøjskole, Praktiserende Tandlægers Organisation, Ryslinge kommunes temagruppe om sundhed og forebyggelse, Styrelsen for Ryslinge-Ørbæk fælleskommunale børnetandpleje og Tandlægernes Nye Landsforening.
Der er af indenrigsministeren og forskellige mindretal stillet ændringsforslag, hvorom henvises til de ledsagende bemærkninger.
Herefter indstiller et MINDRETAL (det konservative folkepartis, venstres, kristeligt folkepartis og de frie demokraters medlemmer af udvalget) lovforslaget til VEDTAGELSE med de af indenrigsministeren stillede ændringsforslag.
Mindretallet er af den opfattelse, at de børn og unge, der omfattes af det kommunale tandplejetilbud, skal have den størst mulige frihed til selv at vælge, hvordan de ønsker at udnytte dette tandplejetilbud.
Børn/ forældre skal derfor have et reelt tilbud om at kunne benytte privat praktiserende tandlæge, hvis de finder dette mere hensigtsmæssigt end den kommunale tandpleje, i lighed med hvad der gælder på f.eks. folkeskoleområdet, hvor forældrene har mulighed for at få deres børn i privat skole i stedet for den offentlige.
Begrundelsen for ønsket om valgfrihed på børnetandplejeområdet er bl.a., at der kan være tilfælde, hvor forholdet mellem den enkelte tandlæge og barnet/forældrene er sådan, at det forhindrer, at den kommunale tandpleje kan varetage barnets tandpleje på tilfredsstillende vis.
For at de positive resultater, der gennem børnetandplejen er opnået for tandsundheden, kan fastholdes, finder mindretallet det afgørende, at kommunerne sikrer en effektiv overførelsesprocedure fra børnetandplejen til voksentandplejen.
Mindretallet kan ikke støtte forslaget om at gøre det til en pligt for kommunerne at tilbyde omsorgstandpleje til de særlig vanskeligt stillede grupper, som er nævnt i lovforslagets § 4.
For det første finder mindretallet, at der med de forbedringer af det tandplejetilbud, som omfattes af sygesikringslovgivningen, og som indenrigsministeren har lagt op til i lovforslaget, allerede er taget initiativ til at sikre et forbedret tandplejetilbud til den nævnte personkreds.
For det andet er det mindretallets opfattelse, at det bør overlades til kommunalbestyrelsen at fastlægge, om kommunen ønsker at tilbyde en særlig omsorgstandpleje, og hvilket serviceniveau der skal være gældende for denne tandplejeindsats, herunder også med hensyn til borgernes egenbetaling.
Det er en forudsætning, at den enkelte borger frit kan vælge mellem tandplejetilbud på en kommunal klinik eller i privat regie, uanset om kommunen tilbyder tandpleje på offentlig klinik.
Et ANDET MINDRETAL (socialdemokratiets medlemmer af udvalget) indstiller lovforslaget til VEDTAGELSE med de af mindretallet stillede og tiltrådte ændringsforslag.
Mindretallet beklager meget den manglende forståelse for en forebyggende tandpleje, ministerens lovforslag udtrykker.
Børnetandplejen har i de forløbne år vist sig at være en stor succes såvel helbredsmæssigt som økonomisk.
Regeringen har imidlertid foretrukket at indkassere pengene til statskassen fremfor at udbygge tandplejeordningen til at omfatte unge, handicappede og ældre.
Mindretallet finder den disposition helt forkert, ikke mindst set i forhold til, at regeringen har tilsluttet sig WHOs sundhedsprogram »Sundhed for alle år 2000«.
Mindretallet ønsker, at den offentlige tandpleje udvides med en obligatorisk ungdomstandpleje, således at de gode resultater, der er opnået i børnetandplejen, følges op indtil det tidspunkt, hvor alle børns tandsæt er helt udvokset, og således at de omskiftelige forhold, mange børn er udsat for i alderen 16-20 år, ikke medfører, at de gode tandlægevaner fra børneårene sættes over styr.
Mindretallet konstaterer endvidere, at en række stærkt handicappede personer og plejehjemsbeboere ikke har mulighed for at udnytte det almindelige tandplejesystem.
Mindretallet ønsker derfor at pålægge kommunerne at yde disse grupper vederlagsfri forebyggende og behandlende tandpleje.
Mindretallet ønsker derudover at rette op på de alvorlige sociale skævheder, der eksisterer i voksentandplejen, og at undgå at nye sociale skævheder opstår.
Mange borgere har gennem tiderne ikke haft mulighed for at udnytte det bestående tandplejesystem, og tandstatus for den ældre befolkningsgruppe er generelt dårlig.
Mindretallet ønsker primært, at alle, uanset om de går regelmæssigt til tandlæge eller ej, med jævne mellemrum bliver tilkaldt til tandeftersyn, og at alle de, der ikke regelmæssigt har benyttet tandplejesystemet, tilbydes en gratis undersøgelse med tilhørende rådgivning enten i en offentlig klinik eller hos en praktiserende tandlæge.
Når det er opklaret, om en sådan tilskrivning af ikke-brugere af tandplejesystemet er mulig ved benyttelse af bestående registre, vil mindretallet foreslå, at der oprettes et tilkaldesystem.
Der er imidlertid grupper af personer, der umiddelbart kan inddrages under en sådan opsøgende virksomhed.
Mindretallet foreslår, at der ved disse kontakter med det sociale system skal gives et tilbud om gratis undersøgelse og rådgivning.
Det drejer sig først og fremmest om personer, der overgår til social pension.
Der skal herudover gives tilbud om behandling, som i princippet skal være vederlagsfri, enten ved at behandlingen udføres vederlagsfrit på de kommunale klinikker, eller ved at kommunen yder personligt tillæg til den del af betalingen, der ikke dækkes af tilskud efter sygesikringsloven.
Det vil være nødvendigt at udarbejde faste retningslinjer for disse tilskud.
Mindretallet foreslår endvidere, at der ydes et lignende tilbud om undersøgelse og rådgivning til personer, der i længere tid har modtaget kontanthjælp efter bistandsloven, og her vil overgangen til varig hjælp efter ni måneders forløb være et passende tidspunkt.
Kommunen skal tilbyde de pågældende gratis behandling.
Blandt kontanthjælpsmodtagerne vil der være to grupper, som det er særlig ønskeligt at give et sådant tilbud.
Blandt den lidt ældre del af kontanthjælpsmodtagerne vil der være mange, der af forskellige grunde ikke har udnyttet tandplejesystemet.
Da det er mindretallets opfattelse, at det af hensyn til forebyggelsen gælder om så hurtigt som muligt at tilskynde så mange som muligt til at benytte tandplejesystemet, vil der her være mulighed for at få fat i en gruppe, der har et stort behov for tandpleje.
Den anden gruppe af kontanthjælpsmodtagere er yngre mennesker, der allerede har gode tandplejevaner, og som har et velholdt tandsæt som følge af tilbudene i den offentlige børnetandpleje og den regelmæssige tandpleje.
Der ville ske uoprettelige skader på deres tandsæt, hvis de i nogle år af økonomiske grunde følte sig fristet til at spare udgifterne netop til tandpleje.
Mindretallet mener derfor, at der ved overgangen til varig bistandshjælp efter ni måneders forløb bør tilbydes vederlagsfri tandpleje til disse personer.
Det er mindretallets opfattelse, at det indberetningssystem, der blev oprettet i forbindelse med lov om børnetandpleje, har haft stor betydning for børnetandplejens udvikling, idet man løbende har kunnet følge effekten af børnetandplejen og styre ressourceforbruget på en hensigtsmæssig måde.
Det er mindretallets opfattelse, at et sådant evalueringssystem bør udstrækkes til også at omfatte voksentandplejen.
Endelig mener mindretallet, at ansvaret for styringen af tandplejen bør overlades til kommunerne.
På baggrund af resultaterne fra børnetandplejen mener mindretallet, at kommunerne selv bør styre ressourceforbruget i tandplejen.
Mindretallet mener derfor ikke, at der skal gives indenrigsministeren adgang til at fastsætte regler om anvendelse af ressourcer i den kommunale tandpleje.
Det er mindretallets opfattelse, at udvidelsen af tandplejetilbuddene skal ske i takt med frigørelse af ressourcer fra børnetandplejen.
Et TREDJE MINDRETAL (socialistisk folkepartis medlemmer af udvalget) har som mål en helhedstandpleje med systematisk opsøgende, forebyggende og behandlende virksomhed.
Forudsætningen herfor er et totalt offentligt tandplejesystem med offentligt ansatte tandlæger, et system, hvor der ikke er penge mellem patient og behandler.
Dette mål kan der beklageligvis ikke skabes flertal for i øjeblikket.
Mindretallet har derfor med sine ændringsforslag søgt at tilnærme lovforslaget sine mål og indstiller derfor lovforslaget til VEDTAGELSE med de af mindretallet stillede og tiltrådte ændringsforslag.
Som lovforslaget fremstår, vil det ikke medvirke til en udjævning af de sociale uligheder inden for dette område af sundhedsvæsenet; det er ikke en lov om tandpleje for hele befolkningen, men alene for den del af befolkningen, der i forvejen regelmæssigt går til tandlæge.
Mindretallet finder det beklageligt, at ord som opsøgende virksomhed ikke er indeholdt i lovforslaget.
Mindretallet er enig i lovforslagets intentioner om en styrkelse af den forebyggende indsats inden for tandplejen, men mindretallet er uenig i måden, hvorpå intentionerne søges opfyldt.
En styrkelse af den forebyggende indsats må ikke ske på bekostning af ydelsen til behandling.
Forebyggelse erstatter ikke påkrævet behandling.
Et FJERDE MINDRETAL (det radikale venstres medlem af udvalget) indstiller lovforslaget til VEDTAGELSE med de af mindretallet stillede og tiltrådte ændringsforslag.
Ændringsforslag Af et MINDRETAL (S og SF):
Til § 1 1) Paragraffen affattes således:
»§ 1. Tandplejens mål er at give hele befolkningen et sammenhængende tilbud om opsøgende virksomhed, forebyggelse og behandling.
Tandplejesystemet skal i kombination med hensigtsmæssige tandplejevaner hos befolkningen sikre udviklingen af sunde tænder, mund og kæber og bevare disse i funktionsdygtig stand gennem hele livet.« Til § 2 2) I stk. 1 ændres »børn under 16« til: »børn og unge under  

 20«.
Af INDENRIGSMINISTEREN, tiltrådt af et FLERTAL (KF, V, RV, KrF og FD):
 3) I stk. 1 ændres »børn under 16« til: »børn og unge under  

 18«.
 Af et MINDRETAL (RV), tiltrådt af et MINDRETAL (S og SF):
 4) Stk. 2 udgår.
 Af INDENRIGSMINISTEREN, tiltrådt af et MINDRETAL (KF, V, KrF og FD):
 5) Stk. 2 affattes således:
»Stk. 2. Børn under 16 år, der har adgang til kommunal tandpleje efter bestemmelsen i stk. 1, kan udmeldes af den kommunale tandpleje, såfremt de ikke ønsker at benytte det kommunale tandplejetilbud, jfr. stk. 5 og 6.« Af et MINDRETAL (S og SF):
 6) Stk. 3 udgår.
Af INDENRIGSMINISTEREN, tiltrådt af et FLERTAL (KF, V, RV, KrF og FD):
 7) Stk. 3 affattes således:
»Stk. 3. Unge på 16 og 17 år kan selv vælge, om de ønsker at modtage det kommunale tandplejetilbud på kommunal klinik eller hos privat praktiserende tandlæge, jfr. dog stk. 4 og § 3.« 8) I stk. 4 ændres ordet »børnetandpleje« til:  

 »tandpleje«.
 Af et FLERTAL (S, SF og RV):
 9) Stk. 5 og 6 udgår.
Til § 3 Af et MINDRETAL (S og SF):
 10) Paragraffen affattes således:
»§ 3. Den kommunale børnetandpleje skal tilbydes på offentlige klinikker.« Af INDENRIGSMINISTEREN, tiltrådt af et FLERTAL (KF, V, RV, KrF og FD):
 11) Ordet »børnetandpleje« ændres til: »tandpleje«.
Til § 4 Af et MINDRETAL (S):
 12) Paragraffen affattes således:
»§ 4. Kommunalbestyrelsen skal tilbyde vederlagsfri forebyggende og behandlende tandpleje til personer, der på grund af nedsat førlighed eller vidtgående fysisk eller psykisk handicap kun vanskeligt kan udnytte de almindelige tandplejetilbud.
Stk. 2. Kommunalbestyrelsen skal i forbindelse med en persons overgang til social pension tilbyde den pågældende en vederlagsfri undersøgelse af tandtilstanden og rådgivning i tilknytning hertil.
Stk. 3. Kommunalbestyrelsen skal tilbyde en person, der overgår til varig hjælp efter bistandsloven, en vederlagsfri undersøgelse af tandtilstanden og behandling og rådgivning i tilknytning hertil.
Stk. 4. Kommunalbestyrelsen skal tilbyde den i stk. 1-3 nævnte tandpleje såvel på offentlig klinik som hos privat praktiserende tandlæge eller klinisk tandtekniker, således at den enkelte selv kan vælge mellem tandplejetilbuddene.
Dog skal tilbud om undersøgelse og rådgivning alene gives på offentlig klinik og hos privat praktiserende tandlæge.« Af et MINDRETAL (SF):
 13) I paragraffen ændres efter »kommunalbestyrelsen« ordet  

 »kan« til:
 »skal«.
 14) Som stk. 2 indsættes:
»Stk. 2. Kommunalbestyrelsen skal tilbyde alle personer over 67 år en systematisk forebyggende og behandlende tandpleje.« Af INDENRIGSMINISTEREN, tiltrådt af et FLERTAL (KF, V, RV, KrF og FD):
 15) Som stk. 2 indsættes:
»Stk. 2. Kommunalbestyrelsen kan beslutte, at personer, der modtager et tandplejetilbud efter stk. 1, selv skal betale en del af udgiften til tandplejen.
Egenbetalingen kan maksimalt udgøre samme procentvise størrelse som den, der er gældende efter de regler, der fastsættes i henhold til lov om offentlig sygesikring, jfr. § 6.« Til § 5 Af et MINDRETAL (S og SF):
 16) Paragraffen affattes således:
»§ 5. Nærmere regler om omfanget af og kravene til den kommunale tandpleje, jfr. §§ 2 og 4, fastsættes af indenrigsministeren efter forhandling med Kommunernes Landsforening, Københavns og Frederiksberg kommunalbestyrelser og Amtsrådsforeningen i Danmark.« Ny paragraf Af et MINDRETAL (SF):
 17) Efter § 5 indsættes som ny paragraf:
»§ 01. Retningslinjer for de kommunale tandplejeklinikkers indretning og drift fastsættes af sundhedsstyrelsen, jfr. § 2 og § 4.« Til § 6 Af et MINDRETAL (S):
 18) Paragraffen affattes således:
»§ 6. Den offentlige sygesikring yder tilskud til tandpleje efter reglerne i lov om offentlig sygesikring til personer, som ikke er omfattet af det lovpligtige tilbud om kommunal børnetandpleje efter § 2, omsorgstandpleje efter § 4, stk. 1, eller undersøgelsestilbud efter § 4, stk. 2 og 3.
Stk. 2. Personer, der modtager social pension, ydes endvidere tilskud til tandpleje, bortset fra den i § 4, stk. 2, omhandlede vederlagsfri tandpleje, i henhold til lov om social pension.
Socialministeren fastsætter nærmere regler herom, hvorefter tilskud ydes efter faste retningslinjer.
Stk. 3. Personer, der modtager varig hjælp efter bistandsloven, ydes endvidere tilskud til tandpleje, bortset fra den i § 4, stk. 3, omhandlede vederlagsfri tandpleje, i henhold til bistandsloven.
 Socialministeren fastsætter nærmere regler herom.
Stk. 4. De privatpraktiserende tandlæger er pligtige at etablere en opsøgende virksomhed, således at hele befolkningen reelt tilbydes tandpleje.« Af et MINDRETAL (SF):
 19) Paragraffen affattes således:
»§ 6. Den offentlige sygesikring yder tilskud til tandpleje efter reglerne i lov om offentlig sygesikring til personer, som ikke er omfattet af det lovpligtige tilbud om kommunal tandpleje efter § 2 eller § 4.
Stk. 2. De privatpraktiserende tandlæger er pligtige at etablere en opsøgende virksomhed, således at hele befolkningen reelt tilbydes tandpleje.« Af INDENRIGSMINISTEREN, tiltrådt af et FLERTAL (KF, V, RV, KrF og FD):
 20) Paragrafhenvisningen »§ 2, stk. 3, eller« udgår.
 Af et MINDRETAL (SF):
Ny paragraf 21) Efter § 6 indsættes i kapitel 1 som ny paragraf:
»§ 02. På erhvervsvirksomheder, hvor arbejdsforholdene indebærer risiko for sygdomme i mund, tænder og kæber, skal de ansatte sikres en systematisk tandpleje, som skal ydes i overensstemmelse med reglerne for bedriftssundhedstjenesten.« Til § 9 22) Paragraffen affattes således:
»§ 9. Kommunalbestyrelser og amtsråd er forpligtet til efter regler fastsat af sundhedsstyrelsen at afgive oplysninger om virksomheden i medfør af denne lov.« Af et MINDRETAL (S):
Ny paragraf 23) Efter § 9 indsættes som ny paragraf:
»§ 03. Indenrigsministeren fastsætter regler om evaluering af såvel børne- og ungdomstandplejen som voksentandplejen i Danmark.« Til § 11 24) Paragraffen affattes således:
 »§ 11. Kommunerne afholder de med den kommunale børnetandpleje, jfr.
§ 2, omsorgstandplejen, jfr. § 4, stk. 1, og de særlige undersøgelsestilbud, jfr. § 4, stk. 2 og 3, forbundne udgifter.« Af INDENRIGSMINISTEREN, tiltrådt af et FLERTAL (KF, V, RV, KrF og FD):
 25) Paragraffen affattes således:
»§ 11. Kommunerne afholder de udgifter, der er forbundet med den kommunale tandpleje i henhold til § 2.« Af et MINDRETAL (SF):
 26) Stk. 2 udgår.
Til § 12 Af et MINDRETAL (S):
 27) Paragraffen udgår.
Af INDENRIGSMINISTEREN, tiltrådt af et FLERTAL (KF, V, SF, RV, KrF og FD):
 28) Stk. 2 udgår.
Til § 14 Af INDENRIGSMINISTEREN, tiltrådt af UDVALGET:
 29) I stk. 1 og 2 ændres »1. august 1986« til: »1. januar  

 1987«.
Til § 15 Af et MINDRETAL (S og SF):
 30) Paragraffen udgår.
Ny paragraf Af et MINDRETAL (SF):
 31) Som ny paragraf efter § 15 indsættes:
»§ 04. Forslag om revision af loven fremsættes for folketinget inden 1. januar 1992.« Bemærkninger Til nr. 1 Hele befolkningens tandsundhed må være et kollektivt samfundsmæssigt ansvar, idet kostvaner, levnedsmiddelproduktionen og arbejds- og bomiljøet spiller en afgørende rolle netop, når der er tale om tandsygdomme.
For børnebefolkningen er det lykkedes at få skabt et godt tandplejetilbud, men hele voksenbefolkningen bør være med under tandplejen for at få udjævnet de sociale uligheder inden for dette område af sundhedsvæsenet.
Til nr. 2 og 6 Mindretallet mener, at det er en forudsætning for den fulde udnyttelse af børnetandplejen, at de gode tandplejevaner, der er indført i barneårene, fastholdes også efter undervisningspligtens ophør.
Ifølge ATFO-rapporten bør grænsen mellem børne- og voksentandplejen naturligt lægges ved en alder, hvor hovedparten af de unge har afsluttet væksten, og hvor de har opnået en modenhed, der gør den enkelte i stand til at varetage et selvstændigt ansvar.
Samtidig skal nævnes, at perioden 16-20 år er en cariesaktiv periode, som kræver særlig opfølgning.
 Mindretallet finder derfor, at grænsen bør trækkes ved det fyldte 20.
 år.
Til nr. 3, 5, 7 og 8 Med den foreslåede ændring sikres der tilbud om vederlagsfri tandpleje for børn og unge under 18 år.
Behandlinger, der påbegyndes i den kommunale tandpleje, skal færdiggøres i denne.
De kommuner, der i dag tilbyder 18- og 19-årige vederlagsfri tandpleje, kan fortsat tilbyde dette til de unge, der pr. 1.
 januar 1987 var omfattet af tilbuddet.
Til nr. 4 og 9 Til ændringsforslagene har et mindretal (S og SF) følgende bemærkninger:
Højst 2 pct. af de aldersgrupper, der er tale om, er i dag udmeldt af den kommunale børnetandpleje.
Der er således ikke meget, der peger på, at deltagelsen føles som en tvang, eller at der hersker stor utilfredshed med den kommunale børnetandpleje.
En generel aftale om principper og indsats for det forebyggende arbejde mod tandsygdomme, som er en væsentlig del af den kommunale børnetandpleje, kan ikke på samme måde indgås med de privat praktiserende tandlæger på grund af disses selvstændige status og geografiske spredning.
Samtidig er det også uhensigtsmæssigt for børn at skifte tandplejesystem i denne livsfase.
Et andet mindretal (RV) har følgende bemærkninger til ændringsforslagene:
Formålet med ændringsforslagene er at give unge på 16 og 17 år mulighed for selv at vælge, om de vil modtage det kommunale tandplejetilbud på kommunal klinik.
Tilbuddet om valgfrihed skal ikke gælde børn under 16 år.
Til nr. 10 Mindretallet fastslår med dette ændringsforslag en pligt for alle kommuner til at oprette offentlige tandplejeklinikker.
Efter mindretallets opfattelse bør der ikke fremover kunne gives dispensation til kommunerne, således at de kan opfylde deres børnetandplejeforpligtelser ved aftaler med privat praktiserende tandlæger.
Kollektiv profylakse kan ikke praktiseres af private tandlæger, og dispensationstandplejen har ikke bidraget til børns tandsundhed i samme omfang som de offentlige børnetandklinikker.
Til nr. 12 Med dette ændringsforslags stk. 1 får kommunerne pligt til at tilbyde vederlagsfri tandpleje til visse særligt vanskeligt stillede befolkningsgrupper, der enten slet ikke eller kun vanskeligt kan udnytte de almindelige tandplejetilbud.
Der tænkes her bl.a. på plejehjemsbeboere og ikke selvhjulpne handicappede.
Disse grupper har på grund af manglende mobilitet ingen mulighed for at benytte eksisterende tandplejetilbud.
Omsorgstandpleje skal som udgangspunkt være vederlagsfri og skal kunne gennemføres enten på kommunale tandplejeklinikker eller hos praktiserende tandlæge eller klinisk tandtekniker efter den enkeltes eget valg.
Mindretallet finder det vigtigt, at kommunerne pålægges at tilbyde alle, der overgår til social pension, en gratis undersøgelse med tilhørende rådgivning enten på kommunale klinikker eller hos en tandlæge efter den pågældendes eget valg.
Tilskud til behandling ydes i henhold til de sociale pensionslove, og socialministeren udformer faste retningslinjer for disse tilskud, jfr. nr. 18. Mindretallets udgangspunkt er, at der i alt skal ydes 100 pct. tilskud, således at behandlingen i princippet bliver vederlagsfri.
Pensionister med væsentlige indtægter ud over social pension skal dog selv afholde den del af udgiften, der ikke dækkes af tilskud efter lov om sygesikring.
Det foreslås i stk. 3, at kommunen skal tilbyde den pågældende en gratis undersøgelse og rådgivning samt eventuel behandling i forbindelse med overgangen til varig hjælp.
Hensigten med ændringsforslaget er at sikre kontinuitet i den forebyggende tandpleje, således at tidligere opnåede resultater ikke sættes over styr, fordi en person overgår til varig hjælp efter bistandsloven.
Endvidere er det efter mindretallets opfattelse ønskeligt, at personer med dårlig tandstatus får et bedre udgangspunkt for den fremtidige vedligeholdelse af tænderne.
Til senere behandling m.v. ydes tilskud i henhold til bistandslovens regler, jfr. nr. 18. Udgangspunktet er, at der efter disse regler og sygesikringslovens regler tilsammen ydes 100 pct. tilskud.
Særligt kostbare behandlinger (f.eks. tandfyldning med guld) refunderes kun for så vidt angår den del af udgiften, der svarer til en mindre kostbar, men også fagligt forsvarlig behandling.
Tandplejetilbuddene gives på offentlig klinik, hos privat praktiserende tandlæge eller hos klinisk tandtekniker efter den enkeltes eget valg.
Undersøgelse og rådgivning tilbydes dog alene på offentlig klinik og hos privat praktiserende tandlæge.
Til nr. 13 og 14 Kommunen kan leve op til det vederlagsfri tandplejetilbud ved at tilbyde det hos privat praktiserende tandlæger eller på de offentlige klinikker.
Til nr. 15 Det findes rigtigt, at kommunerne selv fastlægger, hvilket serviceniveau der skal gælde for de personer, der modtager et tandplejetilbud efter § 4, herunder også om der skal opkræves betaling.
Til nr. 16 Efter mindretallets opfattelse bør de yderligere regler, der er behov for på tandplejeområdet, som udgangspunkt fastsættes af indenrigsministeren efter forhandling med Kommunernes Landsforening, Københavns og Frederiksberg kommunalbestyrelser og Amtsrådsforeningen i Danmark.
Bestemmelsen svarer til § 4 i lov om børnetandpleje.
Til nr. 18 Ændringsforslagets § 6, stk. 1, svarer til lovforslagets § 6.
Det fremhæves endvidere, at personer, der modtager social pension, foruden tilskud efter reglerne i sygesikringsloven kan ydes tilskud i medfør af lov om social pension, og at personer, der modtager varig hjælp, kan ydes tilskud efter bistandsloven.
Endvidere præciseres det, at socialministeren fastsætter nærmere regler om disse tilskud, og at tilskud til tandpleje efter lov om social pension skal ydes efter faste retningslinjer.
Til nr. 19 Store dele af voksenbefolkningen modtager i dag ikke tilbud om regelmæssig tandpleje.
Dette gælder især de socialt og økonomisk dårligt stillede grupper, der samtidig har det største behov for tandpleje.
Indenrigsministeren pålægges at drage omsorg for, at der ved kommende overenskomstforhandling mellem Sygesikringens Forhandlingsudvalg og Dansk Tandlægeforening (april 1987) sker en udvidelse af tilskud til såvel forebyggende som behandlende tandpleje.
Udvidelsen af tilskud til forebyggelse skal ske i en højere takt og ikke på bekostning af tilskud til behandlingsydelser.
Til nr. 20 Ændringen er en konsekvens af ændringsforslagene til § 2.
Til nr. 21 Det er dokumenteret, at arbejdsmiljøet spiller en rolle for tandsygdomme.
Hertil kommer, at sikringsstyrelsen har anerkendt arbejdsbetingede tandskader.
Til nr. 23 Bestemmelsen indsættes for at understrege, at den løbende evaluering, sundhedsstyrelsen hidtil har foretaget af børnetandplejen, skal udbygges og også omfatte voksentandplejen.
Evalueringssystemet i børnetandplejen har vist sig at være velegnet til:
1. at påvise effekten af børnetandplejen og 2. at styre ressourcerne.
Da voksentandplejen i de kommende år vil komme til at gennemløbe store ændringer både sundhedsmæssigt og økonomisk, er det af betydning for samfundet at registrere ændringerne for dermed at kunne kanalisere midler til ny tandplejeformål.
Til nr. 24 I dette ændringsforslag fastslås det, at vederlagsfri børne- og ungdomstandpleje, jfr. § 2, omsorgstandpleje, jfr. § 4, stk. 1, og særlige undersøgelsestilbud, jfr. § 4, stk. 2 og 3, er en primærkommunal opgave.
Lovforslagets bestemmelse om indenrigsministerens adgang til at fastsætte regler om ressourceanvendelsen i den kommunale børnetandpleje udgår, idet mindretallet har den opfattelse, at den enkelte kommune selv bør afgøre, hvilke ressourcer der bør anvendes.
Mindretallet forudsætter dog, at ressourceanvendelsen i den samlede tandpleje forbliver inden for de i dag kendte rammer.
Til nr. 27 Paragraffen udgår som en konsekvens af ændringsforslagene vedrørende §§ 4 og 11.
Til nr. 28 Om ændringsforslaget henviser indenrigsministeren til bemærkningerne til nr. 15 og et mindretal (SF) til bemærkningerne til nr. 13 og 14.
Til nr. 29 Til ændringsforslaget har indenrigsministeren følgende bemærkninger:
Den gældende overenskomst om dispensationstandpleje, jfr. gældende lovs § 2, stk. 1, og lovforslagets § 3, udløber den 1. august 1986. Med ændringen af ikrafttrædelsestidspunktet til den 1.
januar 1987 vil det være muligt at forhandle nye overenskomstbestemmelser inden lovens ikrafttrædelse.
Et mindretal (S og SF) har følgende bemærkninger til ændringsforslaget:
Da lovforslaget først har kunnet færdigbehandles så sent i folketingsåret, kan mindretallet efter omstændighederne tiltræde, at ikrafttrædelsesdatoen udskydes.
Til nr. 30 Paragraffen udgår, idet mindretallet ikke ønsker åbnet mulighed for, at tandplejere som led i forsøgsvirksomhed kan få en ændret kompetence og placering i tandplejen.
Karen Højte Jensen (KF) nfmd.
Flemming Jensen (KF) Lizzie Lichtenberg (KF) Lis Aaltonen (KF) Svend Heiselberg (V) Niels Anker Kofoed (V) Maisted (FD) Steffensen (KrF) Hanne Andersen (S) Dorte Bennedsen (S) Tove Lindbo Larsen (S) Lerke (S) Henning Rasmussen (S) fmd.
Taanquist (S) Agerschou (SF) Tommy Dinesen (SF) Ole Vig Jensen (RV) Partierne CD, VS og FP havde ikke medlemmer i udvalget.
