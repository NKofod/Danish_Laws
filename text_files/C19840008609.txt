Den 28. marts 1983 vedtog EF's Ministerråd direktivet om en  

 informationsprocedure med hensyn til tekniske standarder og forskrifter  

 (83/189/EØF), offentliggjort i EF-tidende nr.
L 109 af 26. april 1983.  

 Fristen for medlemsstaternes forpligtelse til at sætte de nødvendige  

 gennemførelsesforanstaltninger i kraft udløb den 30. marts 1984. Med  

 vedtagelsen af dette direktiv skifter proceduren om status quo og  

 underretning af EF-Kommissionen karakter ved, at den hidtidige  

 »gentlemen's agreement« afløses af en egentlig retsakt, der kan  

 håndhæves af EF-Domstolen.
 Dette cirkulære angår kun gennemførelsen af direktivet for så vidt angår  

 tekniske forskrifter.
 Direktivet indeholder to hovedforpligtelser for medlemsstaterne:
a.
En pligt til overfor Kommissionen at notificere alle udkast til  

 tekniske forskrifter, der ligger indenfor direktivets anvendelsesområde.
b.
En pligt til indenfor en vis frist, regnet fra notifikationen, at  

 undlade at fastsætte den notificerede tekniske forskrift (status quo).
For at undgå, at en forskriftsudstedende myndighed skal foretage to  

 notifikationer af stort set samme indhold, er der i afsnittet »Nærmere  

 udformning af notifikationen« tilføjet de oplysninger, som er nødvendige  

 af hensyn til den fortsat gældende notificeringsforpligtelse over for GATT's  

 sekretariat, jfr.
Industriministeriets cirkulære af 27. juni 1980 om  

 gennemførelse i Danmark af den internationale aftale om tekniske  

 handelshindringer.
For notifikationer til GATT gælder, at der tillige skal  

 offentliggøres en kort meddelelse om de påtænkte forskrifter i »Standard  

 Nyt«.
DIREKTIVETS ANVENDESLESOMRÅDE Direktivet omfatter »tekniske forskrifter«, hvorved forstås  

 tekniske specifikationer, herunder administrative bestemmelser for  

 industrielt fremstillede produkter, som retligt eller faktisk skal  

 overholdes, for at et produkt kan markedsføres eller anvendes i en  

 medlemsstat.
 Teknisk specifikation defineres i direktivet som en specifikation, der  

 indeholdes i et dokument, som fastlægger karakteristika for et produkt, som  

 f.eks. kvalitet, brugsegenskaber, sikkerhed, dimensioner, herunder  

 terminologiske forskrifter for varen, symboler, prøvning og prøvningsmetoder,  

 emballering, mærkning eller etikettering.
 Direktivet gælder for tekniske forskrifter vedrørende alle industrielt  

 fremstillede produkter, bortset fra landbrugsprodukter (EØF-traktatens art.  

 38), produkter beregnet til menneskeføde og dyrefoder, lægemidler (direktiv  

 65/65/EØF) og kosmetik (direktiv 76/768/EØF).
 Inden for sit anvendelsesområde afløser direktivet de forskellige status  

 quo-aftaler, f.eks. status quo-aftalen af 28. maj 1969 med senere ændringer.  

 For de produktkategorier, som er undtaget fra direktivet, gælder disse  

 aftaler fortsat.
NOTIFIKATIONSPLIGTEN OMFANG Pligten til at notificere udkast til tekniske forskrifter til  

 EF-Kommissionen omfatter principielt alle udkast, bortset fra regler, der  

 enten tjener til opfyldelse af forpligtelser efter fællesskabsdirektiver  

 eller til opfyldelse af internationale aftaler, når disse medfører ensartede  

 tekniske specifikationer i Fællesskabet.
TIDSPUNKT FOR NOTIFIKATIONEN Efter direktivets art. 8 skal medlemsstaterne straks sende Kommissionen  

 ethvert udkast til teknisk forskrift.
Af motiverne fremgår, at dette senest  

 skal ske, når udkastet er ved at tage fast form.
Tidspunktet er ikke hermed  

 helt entydigt fastlagt, men der skal under alle omstændigheder notificeres så  

 betids, at status quo-forpligtelsen kan overholdes.
NOTIFIKATIONENS INDHOLD Pligten til notifikation omfatter hele udkastet samt begrundelsen for, at  

 det er nødvendigt at indføre forskriften.
I tilfælde, hvor udkastet er en gengivelse af en international eller  

 europæisk standard i dens helhed, er indholdet EF-Kommissionen bekendt,  

 hvorfor det er tilstrækkeligt med en simpel meddelelse.
Om den nærmere  

 tekniske udformning af notifikationerne, se nedenfor.
NÆRMERE UDFORMNING AF NOTIFIKATIONEN Notifikationen sker dels i form af fremsendelse af udkastets fulde tekst,  

 dels ved fremsendelse af en forkortet, standardiseret telex-meddelelse.  

 Meddelelsen indgår automatisk i en databank, oprettet af EF-Kommissionen til  

 formålet.
 Fremsendelse af den fulde tekst sker, som andre meddelelser til  

 fællesskabsmyndigheder, via Udenrigsministeriet.
 Notifikation pr. telex foretages af Industriministeriet på grundlag af en  

 skriftlig meddelelse, modtaget fra de forskriftsudstedende myndigheder  

 indeholdende mindst nedennævnte oplysninger:
 1. Navnet på den myndighed, som har udarbejdet  

 udkastet til den tekniske forskrift.
 2. Udkastets officielle titel.
 3. Angivelse af, hvilke produkter udkastet omfatter.
 4. Angivelse om muligt af hvilke positioner i  

 CCCN-nomenklaturen, der er omfattet af udkastet.
 5. Hovedindholdet af udkastet, beskrevet i  

 telegramstil (maksimum 10 linier a 69 anslag).
 6. Begrundelsen for udkastet (maksimum 10 linier a 69  

 anslag).
 7. Angivelse af, hvilke forskrifter udkastet tilsigter  

 at ændre eller som berøres.
 8. Angivelse af, om sikkerhedsklausulen anvendes.
 9. I tilfælde af sikkerhedsklausulens anvendelse en  

 kort begrundelse herfor.
 Hvis den påtænkte tekniske forskrift kan få en væsentlig indflydelse på  

 samhandelen med andre stater, der har tilsluttet sig GATT-aftalen om tekniske  

 handelshindringer, er udkastet tillige notifikationspligtigt i henhold til  

 denne aftale.
 Det vil i så tilfælde være hensigtsmæssigt, om dette angives på  

 meddelelsen og denne udarbejdes på engelsk eller fransk.
 Meddelelsen må til dette brug indeholde følgende yderligere oplysninger:
 1. Om notifikationen sker i henhold til art. 2.5.2.,  

 2.6.1., 7.3.2. eller 7.7.1. i den pågældende aftale. (Se nærmere  

 industriministeriets cirkulære af 27. juni 1980).
 2. Udkastets foreslåede udstedelses- og  

 ikrafttrædelsesdato.
 3. Sidste frist til at afgive kommentarer.
4. En angivelse af det sted, hvor udkastets fulde  

 tekst kan rekvireres.
Det kan være den udstedende myndighed eller national  

 »enquiry point«, d.v.s.
Dansk Standardiseringsråd.
 Industriministeriet vil sørge for, at notifikationen er i overensstemmelse  

 med GATT-aftalen og derpå videresende den til GATT-sekretariatet gennem  

 Udenrigsministeriet.
STATUS QUO-FORPLIGTELSEN Indholdet af de udkast til tekniske forskrifter, der skal notificeres, må  

 tidligst vedtages tre måneder efter, at den fulde ordlyd er meddelt  

 EF-Kommissionen.
Herved forstås, at indholdet af forskriften ikke må fastsættes endeligt  

 før fristens udløb d.v.s. et lovforslag vedtages ved 3. behandling eller en  

 bekendtgørelse underskrives af den udstedende myndighed.
Lovforslag bør  

 normalt ikke fremsættes før fristens udløb.
Fremsættes der lovforslag inden  

 fristens udløb, må det klart tilkendegives i lovforslagets bemærkninger, at  

 lovens endelige vedtagelse forudsætter, at notifikationsproceduren er  

 gennemført uden indsigelser fra Kommissionen eller de andre medlemsstater.
Fristen forlænges med yderligere tre måneder, hvis Kommissionen eller en  

 medlemsstat inden for de første tre måneder afgiver en begrundet udtalelse  

 om, at udkastet bør ændres for at fjerne eller mindske handelshindringer, som  

 forskriftens udstedelse kunne medføre.
Forpligtelsen til at opretholde status  

 quo kan endelig forlænges til et år regnet fra notifikationen, hvis  

 Kommissionen inden tre måneder fra dennes modtagelse tilkendegiver at ville  

 foreslå eller vedtage et direktiv på området.
Forpligtelsen til at opretholde status quo gælder dog ikke, hvis en  

 medlemsstat af presserende grunde, der vedrører folkesundheden eller  

 sikkerheden, er nødt til at udarbejde tekniske forskrifter og vedtage dem i  

 løbet af meget kort tid.
En sådan beslutning skal omgående meddeles  

 Kommissionen.
Medlemsstaten skal i denne meddelelse orientere om, hvad der  

 kan berettige den til at træffe foranstaltningerne så hurtigt.
 Direktivets sikkerhedsklausul har en meget begrænset rækkevidde, både  

 fordi den ifølge sin ordlyd har et mere snævert anvendelsesområde end  

 traktatens art. 36, og fordi det stilles som en yderligere betingelse, at de  

 påtænkte foranstaltninger skal være af så hastende karakter, at de ikke kan  

 afvente udløbet af de normale tidsfrister.
 At status quo-ordningen nu er gennemført ved et direktiv og ikke som  

 tidligere en aftale, har den virkning, at medlemsstaterne, ikke uden at følge  

 direktivets procedure, lovligt kan udstede nye forskrifter på området.
ADGANG TIL ANDRE MEDLEMSSTATERS NOTIFIKATIONER Notifikationstelexen og eventuelle senere kommentarer (se nedenfor) indgår  

 i en databank, som EF-Kommissionen opretter til dette formål.
I denne  

 forbindelse foretages en oversættelse til samtlige fællesskabssprog.  

 Medlemsstaternes myndigheder har mulighed for at trække oplysninger fra  

 databanken via Euronet.
I denne forbindelse bemærkes, at kun myndigheder har  

 denne adgang som følge af fortrolighedskravet i direktivets art. 8, stk. 4.
KOMMENTARER TIL ANDRE MEDLEMSSTATERS NOTIFIKATIONER Muligheden for, at andre medlemsstater kan fremkomme med kommentarer, er  

 en vigtig del af direktivets system.
Dette kan ske på samme måde som  

 notifikationstelex, indeholdende nedennævnte oplysninger:
 1. Angivelse af den myndighed, som har fremsendt  

 notifikationstelex.
 2. Angivelse af den myndighed, der har udarbejdet  

 udkastet til teknisk forskrift.
 3. Nummeret på den notifikation, som kommentaren angår  

 (denne oplysning kan trækkes ud af databanken).
 5. Indholdet af selve kommentaren i fri tekst.
 Der vil ved gennemførelsen af notifikationerne og fremsendelse af  

 kommentarer være behov for at kende følgende adresser:
Udenrigsministeriet Asiatisk Plads 2 1448 København K.
Telefon: 01-92 00 00, telex 31292 Etr DK Industriministeriet Slotsholmsgade 12 1216 København K.
Telefon: 01-12 11 97, telex 22373 Sofart Dansk Standardiseringsråd Aurehøjvej 12 2900 Hellerup Telefon: 01-62 93 15, telex 15615 Dansta DK INDUSTRIMINISTERIET DEN 28. JUNI 1984.
