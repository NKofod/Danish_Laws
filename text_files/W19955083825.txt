 Konkurrenceankenævnet har stadfæstet Konkurrencerådets afgørelse om en  

 klagers adgang til fuld aktindsigt.
 Baggrunden for sagen er, at Roxxon International Holding ApS, der er  

 parallelimportør af plantebeskyttelsesmidler, har klaget over de autoriserede  

 importørers anvendelse af rabat- og bonussystemer over for grossistleddet i  

 handelen med plantebeskyttelsesmidler.
Konkurrencerådet har i den forbindelse iværksat en undersøgelse af  

 anvendelsen af rabat- og bonussystemer i branchen.
Roxxon International  

 Holding ApS anmodede om aktindsigt, hvilket kun delvis blev imødekommet.
I  

 medfør af forvaltningslovens § 15 blev undtaget de dele af sagens dokumenter,  

 der indeholdt detailoplysninger om importørernes forhold vedrørende  

 enkeltkunder.
 Roxxon International Holding ApS klagede derefter til  

 Konkurrenceankenævnet over afgørelsen.
År 1995, den 10. februar afsagde Konkurrenceankenævnet i sagen j.nr.  

 94-36.177 Roxxon International ApS ctr.
Konkurrencerådet sålydende:
K E N D E L S E 1. Ved skrivelse af 6. juni 1994 har Roxxon International ApS klaget over  

 en af Konkurrencerådet den 3. juni 1994 truffet afgørelse over for Roxxon  

 International Holding ApS, hvorved rådet ikke kunne imødekomme en anmodning  

 om aktindsigt fuldt ud, men bestemte, at nogle oplysninger i medfør af  

 forvaltningslovens §15 skulle undtages fra aktindsigt.
 Klageren har påstået, at Konkurrencerådet skal give fuld aktindsigt.
 Konkurrencerådet har påstået afgørelsen stadfæstet.
 2. Konkurrencerådets skrivelse af 3. juni 1994 er sålydende:
 »Roxxon International Holding ApS har anmodet om aktindsigt i alle  

 sager vedrørende Roxxon International Holding ApS og i alle sager vedrørende  

 17 andre selskaber på plantebeskyttelsesmarkedet.
Roxxon har ved møde i Konkurrencerådet fået næsten alle dokumenter i de 2  

 sager, hvor selskabet er/har været part.
I mødet blev det oplyst, at nogle af  

 dokumenter i sag om rabat- og bonusforhold i branchen for  

 plantebeskyttelsesmidler ikke kunne udleveres med det samme, da disse  

 indeholdt »følsomme« oplysninger.
Sekretariatet fandt det  

 nødvendigt at gennemgå disse dokumenter.
Dokumenterne nr. 14, 15, 17, 18, 19 og 20 er herefter gennemgået, og  

 sekretariatet har i medfør af forvaltningslovens § 15 udtaget oplysninger,  

 der ved udlevering vil kunne medføre økonomiske skadevirkninger herunder tab  

 af konkurrenceevne for de virksomheder, som har udleveret oplysningerne.  

 Undtagede oplysninger i dokumenterne er markeret ved betegnelsen »KR.  

 oplysning udtaget«.
Dokumenterne vedlægges som bilag. . . .'.
 2.b De omhandlede dokumenter har i deres helhed været fremlagt for  

 ankenævnet, og de udtagne passager i breve har rådet særskilt indrammet.
 2.c Konkurrencerådet har i skrivelse af 12. juli 1994 til  

 Konkurrenceankenævnet bl.a. oplyst følgende om baggrunden for sagen:
»Baggrunden for iværksættelsen af sag om anvendelsen af rabat og  

 bonus i plantebeskyttelsesmiddelbranchen er, at Roxxon International ApS har  

 klaget til Konkurrencerådet.
Roxxon International ApS har anført, at de  

 autoriserede importører anvender former for loyalitetsbaserede rabat- og  

 bonussystemer, således at grossisterne i markedet ikke kan indkøbe  

 plantebeskyttelsesmidler hos Roxxon International ApS.
Konkurrencerådet har  

 herefter i medfør af konkurrencelovens § 6 indhentet oplysninger til  

 belysning heraf fra de største importører i markedet. . . .«.
3. Klagerens argumentation Klageren har anført, at ønsket om fuld aktindsigt er begrundet i et ønske  

 om at sikre lovligheden af rådets afgørelser.
Klageren ønsker tillige fuld  

 aktindsigt for at sikre selskabets interesser økonomisk og juridisk.
 Klageren er ikke overbevist om, at de pågældende selskaber har indsendt  

 alle relevante oplysninger til brug for Konkurrencerådets vurdering og  

 afgørelse af de pågældende selskabers eventuelle overtrædelser af  

 EF-traktaten, artiklerne 30, 36, 85 og 86.
 Endvidere er der mulighed for, at nogle af selskaberne har overtrådt den  

 danske konkurrencelovgivning.
Det vil kun være muligt for klageren at indbringe de EF-retlige aspekter  

 for DG-IV i Bruxelles, såfremt rådet giver fuld aktindsigt.
Det er klagerens  

 vurdering, at EF-retlige sager, der vedrører selskabers overtrædelser af  

 EF-lovgivningen, standses i Konkurrencerådet.
Der kan have fundet vildledning af Konkurrencerådet sted.
Klageren er  

 sandsynligvis den eneste virksomhed i branchen, som er interesseret i at få  

 sandheden frem, og det er derfor nødvendigt at få fuld aktindsigt om alle  

 forhold.
Nogle af selskaberne har systematisk anvendt årsenderabatordninger for at  

 kunne opnå maksimal indtjening til selskaberne samt til forhandlerne.
Derved  

 har man i praksis udelukket andre selskaber fra at kunne forhandle på  

 markedet.
Et af selskaberne har f.eks. i flere år anvendt en praksis, hvorefter  

 årsenderabatten kun kom til udbetaling som en del af forskudsbetalingen på  

 hele næste års varekøb.
Aftalerne var altid mundtlige.
Såfremt forhandlerne  

 ikke købte næste år, risikerede de at miste hele den store årsende-rabat.
En  

 sådan fremgangsmåde forhindrede i praksis andre i at levere til de store  

 forhandlere.
Dette er i strid med EF-traktaten.
Konkurrencerådet ser imidlertid kun på  

 den danske konkurrencelov og undlader at tage hensyn til EFs  

 konkurrencelovgivning, som er langt skrappere.
Fuld aktindsigt kan sikre EF-lovligheden af de trufne danske beslutninger.  

 De pågældende virksomheder har på et afgrænset produktmarkedsområde en  

 markedsandel på 60% og i andre tilfælde derover.
Produkterne skal være  

 forsynet med dansk registrering og miljøgodkendelse.
Det tager flere år at få  

 sådanne godkendelser, og der udstedes ikke parallelregistreringer for en stor  

 del af produkterne.
Virksomhederne har derfor i praksis monopol på markedet  

 for disse produkter.
Da kun fagfolk kan afgøre graden af substitution,  

 indebærer dette store fordele for virksomhederne.
Antallet af samarbejdsaftaler er stort og tillige uoverskueligt for  

 ikke-branchekyndige: det er muligvis derfor, at samarbejdet blandt de  

 multinationale koncerner forløber relativt ubemærket og udmærket.
Ingen af  

 koncernerne har nogen interesse i, at parallelimportører opnår markedsandele  

 af betydning.
4. Konkurrencerådets argumentation Rådet har anført, at aktindsigt kan begrænses i det omfang, partens  

 interesse i at kunne benytte kendskab til sagens dokumenter til varetagelse  

 af sit tarv findes at burde vige for afgørende hensyn til den pågældende selv  

 eller til andre private eller offentlige interesser, jf. forvaltningslovens §  

 15, stk. 1.
 Rådet har henvist til, at det fremgår af den kommenterede forvaltningslov  

 (Vogter, 1992) side 198, at det må antages, at der efter bestemmelserne  

 normalt kun vil blive tale om at undtage oplysninger om virksomheders drifts-  

 og forretningsforhold, som afgørende vil kunne skade virksomhedens  

 konkurrenceevne eller i øvrigt medføre væsentlige økonomiske skadevirkninger.  

 Sådanne afgørelser træffes efter en individuel vurdering.
 Klageren har modtaget samtlige dokumenter, idet Konkurrencerådet dog har  

 foretaget en ekstrahering af oplysninger i dokumenterne 14, 15, 17, 18, 19 og  

 20.
Disse dokumenter indeholder besvarelser af Konkurrencerådets tidligere  

 anmodning om oplysning om forretningsforhold fra de største autoriserede  

 importører af plantebeskyttelsesmidler i Danmark.
Rådet har drøftet mulige  

 skadevirkninger ved en eventuel udlevering af de enkelte oplysninger med  

 selskaberne, der har lagt vægt på, at kundefortegnelser, individuelle  

 rabatter til enkeltkunder, individuelle salgspriser til enkeltkunder og  

 salgsvolumen til enkeltkunder vil kunne påføre selskaberne skade.
Der er få udbydere på markedet, hvilket medfører, at prisdannelsen i langt  

 de fleste tilfælde er et resultat af individuelle forhandlinger mellem  

 importør og grossist.
En frigivelse af oplysninger om disses individuelle  

 forhold vil derfor påvirke de økonomiske styrkeforhold mellem grossister og  

 importører samt importørerne imellem.
Forvaltningslovens krav om væsentlig  

 økonomisk skadevirkning for virksomheder som betingelse for undtagelse fra  

 aktindsigt må på denne baggrund anses at være opfyldt for disse oplysninger.
Rådet har ikke undtaget oplysninger af generel karakter, herunder  

 generelle rabatter, leveringsbetingelser, forhandlerantagelsesbetingelser og  

 lignende.
Der er tale om, at følgende forhold i de enkelte dokumenter er  

 undtaget:
 I dokument 14 (Ciba-Geigy A/S):
 - Grossist/forhandlerfortegnelse.
 - Specifikation af salg i volumen og kr. produkt for produkt for  

 selskabets fem største kunder.
 - Internt papir om forhandlingsudgangspunkt (priser med kunder).
 I dokument 15 (Shering AS):
 - Passager i brev.
 - Grossist/forhandlerfortegnelse.
 - Specifikation af salg i volumen og kr. produkt for produkt for  

 selskabets fem største kunder.
 - Eksempel på aftale med angivelse af rabat og salgsvolumen, der  

 illustrerer bonussystemets anvendelse over for selskabets største kunde.
 - Selskabets andele af markedet for plantebeskyttelse.
 I dokument 17 (Zeneca agro):
 - Passager i brev.
 - Specifikation af salg i volumen og kr. produkt for produkt for  

 selskabets største kunder.
 - Specifikation af individuelle rabatter for selskabets fem største  

 kunder.
 I dokument 18 (Monsanto):
 - Passager i brev.
 - Specifikation af salg i volumen og kr. produkt for produkt for  

 selskabets fem største kunder.
 I dokument 19 (Bayer):
 - Passager i brev.
 - Grossist/forhandlerfortegnelse.
 - Specifikation af salg i volumen og kr. produkt for produkt for  

 selskabets fem største kunder.
 I dokument 20 (BASF Danmark):
 - Passager i brev.
 - Grossist/forhandlerfortegnelse.
 - Specifikation af salg i volumen og kr. produkt for produkt for  

 selskabets fem største kunder.
5. Ankenævnets bemærkninger Med henvisning til, hvad Konkurrencerådet har anført vedrørende hvert af  

 de omtvistede dokumenter, og i øvrigt af de grunde, der er anført i den  

 påklagede afgørelse, stadfæster ankenævnet denne afgørelse.
 Konkurrencerådets afgørelse af 3. juni 1994 stadfæstes.
 (* 1) Konkurrencerådet:
