Erstatningsansvarslovens § 26, tortgodtgørelse ved forbrydelser mod kønssædeligheden m.v., nævnets j.nr. 11-520-20413 Ansøgeren blev under en fest hos en veninde krænket seksuelt af venindens far.
 Anklagemyndigheden rejste tiltale for overtrædelse af straffelovens § 218, stk. 2, jf. § 222, stk. 1, og § 222, stk. 1, ved at venindens far havde skaffet sig samleje med ansøgeren, der på gerningstidspunktet var 14 år.
 Skadevolderen blev frifundet i byretten, da det ikke fandtes bevist, at skadevolderen havde haft samleje med ansøgeren, og da tiltalen var rejst på en sådan måde, at retten ikke kunne henføre forholdet til andre bestemmelser i straffeloven.
 Retten fandt det dog ubetænkeligt at lægge til grund, at skadevolderen havde haft kønslig omgængelse med ansøgeren, da ansøgerens DNA blev fundet på skadevolderens lem, og da ansøgerens forklaring i øvrigt var troværdig.
 Sagen blev ikke anket til landsretten.
 Ansøgeren søgte nævnet om godtgørelse for tort på ikke under 30.000 kr.
Nævnet tilkendte ansøgeren 30.000 kr. i godtgørelse for tort, da nævnet fandt, at der var tale om en teknisk frifindelse.
Nævnet indstillede til politiet, at der blev gjort regres mod skadevolder.
