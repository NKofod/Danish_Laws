Offererstatningslovens § 1  straffelovsovertrædelse begået i udlandet.
Nævnets j.nr. 14-520-04651 Ansøger blev under en ferierejse i Asien overfaldet og gruppevoldtaget af 8 mænd.
Ansøgers advokat gjorde gældende, at ansøger opfyldte betingelserne i offererstatningslovens § 1, stk. 3, idet ansøger på sin ferierejse skulle lave research i forbindelse med, at hun senere på året skulle agere som rejseleder for et dansk rejsebureau.
Nævnet meddelte ansøger afslag på erstatning, idet nævnet hverken fandt, at ansøger opfyldte betingelserne i offererstatningsloven § 1, stk. 3, 1. pkt. eller 2. pkt.
Nævnet fandt således hverken, at ansøgers tilskadekomst var sket i et såkaldt lukket dansk miljø, eller at ansøgers ferierejse kunne sidestilles med at udøve erhverv i udlandet.
Nævnet bemærkede i den forbindelse blandt andet, at ansøger kort forinden overfaldet havde været på indkøb, hvor hun (også) havde købt gaver til sin chaufførs børn.
Skaden indtrådte således ikke som en naturlig eller nødvendig del af hendes arbejde.
