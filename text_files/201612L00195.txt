Fremsat den 26. april 2017 af skatteministeren (Karsten Lauritzen) Forslag til Lov om ændring af ligningsloven (Skattefrihed for OL- og PL-præmiebonus) § 1 I ligningsloven, jf. lovbekendtgørelse nr. 1162 af 1. september 2016, som ændret ved § 2 i lov nr. 1553 af 13. december 2016, § 5 i lov nr. 1554 af 13. december 2016 og § 2 i lov nr. 1665 af 20. december 2016, foretages følgende ændring:
 1. I § 7 indsættes som nr. 31:
»31) Præmiebonus, som udbetales af Team Danmark til medaljetagere ved De Olympiske og Paralympiske Lege.
Præmiebonus, som udbetales af Team Danmark til et idrætsforbund, og som videreformidles til medaljetagere ved De Olympiske og Paralympiske Lege.
Præmiebonus, som udbetales af andre til medaljetagere ved De Paralympiske Lege, i det omfang en sådan præmiebonus sammen med den præmiebonus, der er udbetalt af Team Danmark, ikke overstiger den præmiebonus, som Team Danmark udbetaler til medaljetagere ved De Olympiske Lege efter 1. eller 2. pkt.
Bonusbeløbene efter 1. og 2. pkt. skal være fastsat forud for de pågældende lege og udgøre samme beløb for alle medaljetagere i henholdsvis de individuelle discipliner og holddisciplinerne.« § 2 Loven træder i kraft dagen efter bekendtgørelsen i Lovtidende og har virkning fra og med indkomståret 2016.
Bemærkninger til lovforslaget Almindelige bemærkninger 1. Indledning De danske medaljevindere ved De Olympiske Lege (OL) og Paralympiske Lege (PL) får en præmiebonus af Team Danmark som anerkendelse for deres præstation.
Regeringen foreslår at skattefritage denne bonus, jf. regeringsgrundlaget »For et friere, rigere og mere trygt Danmark«.
Med forslaget sikres skattefritagelse for præmiebonus både for medaljevindere fra OL og PL i 2016 og for fremtidens medaljevindere.
 Med skattefritagelse for medaljevinderne ønsker regeringen at give en særlig anerkendelse og belønning til atleter, der bringer medaljer og hæder hjem til Danmark fra OL og PL; verdens største idrætsbegivenhed, hvor et bredt udvalg af idrætsdiscipliner er repræsenteret.
2. Lovforslagets indhold 2.1. Gældende ret Efter gældende regler er enhver indkomst som udgangspunkt skattepligtig, jf. statsskattelovens § 4. Visse hæderspriser er dog efter gældende regler fritaget for skat, jf. ligningslovens § 7, nr. 19. Det drejer sig om Nobelprisen og visse internationale priser samt hæderspriser til skabende og udøvende kunstnere.
Det er en betingelse, at hæderspriserne udbetales som uansøgte éngangsbeløb og ikke indeholder krav om modydelser.
Der skal være tale om en ubetinget anerkendelse.
Præmier i forbindelse med konkurrencer  herunder OL og PL  falder således ikke ind under den gældende skattefritagelse.
2.2. Lovforslaget Formålet med lovforslaget er at skattefritage den præmiebonus, som udbetales af Team Danmark til medaljetagere ved OL og PL.
Dette sker ud fra ønsket om at yde en særlig anerkendelse til medaljetagere ved verdens største idrætsbegivenhed, hvor et bredt udvalg af idrætsdiscipliner er repræsenteret.
Skattefriheden skal gælde ved både De Olympiske og Paralympiske Vinterlege og De Olympiske og Paralympiske Sommerlege.
Præmiebonus, som udbetales i forbindelse med andre idrætsbegivenheder, er ikke omfattet af forslaget og vil fortsat blive behandlet efter gældende regler.
Team Danmark fastsætter præmiebonussen.
Ved OL i 2016 udgjorde præmiebonussen for de individuelle discipliner 100.000 kr. for en guldmedalje, 70.000 kr. for en sølvmedalje og 50.000 kr. for en bronzemedalje.
For holddisciplinerne (håndbold og fodbold) udgjorde præmiebonussen 750.000 kr. for en guldmedalje, 500.000 kr. for en sølvmedalje og 250.000 kr. for en bronzemedalje.
For holddisciplinerne udgør præmiebonussen et samlet beløb for hele holdet.
Ved PL i 2016 udgjorde præmiebonussen 50.000 kr. for en guldmedalje, 35.000 kr. for en sølvmedalje og 25.000 kr. for en bronzemedalje.
Samlet set udbetalte Team Danmark i forbindelse med OL og PL i 2016 i alt 2,57 mio. kr. i præmiebonus til medaljevindere.
Skattefriheden vil være betinget af, at bonusbeløbene er fastsat forud for de pågældende lege og er ens for alle individuelle discipliner henholdsvis holddiscipliner.
Det vil således være en betingelse, at der til de pågældende lege ikke udbetales forskellige beløb i præmiebonus til medaljetagere fra forskellige idrætsdiscipliner.
Dog vil bonusbeløbene kunne fastsættes, så beløbene er forskellige alt efter, om de udbetales til en medaljetagende atlet inden for en individuel disciplin eller en holddisciplin.
Det er den præmiebonus, som Team Danmark udbetaler direkte til den medaljetagende atlet, der skattefritages.
Præmiebonus, som udbetales af andre, f.eks. sponsorer, er ikke omfattet af skattefritagelsen.
En evt. præmiebonus, som et idrætsforbund udbetaler til en medaljetagende atlet, vil heller ikke være omfattet af skattefritagelsen.
En præmiebonus Team Danmark udbetaler til et idrætsforbund, som videreformidler bonussen til de medaljevindende atleter, vil dog også være omfattet af skattefritagelsen.
Ved OL i 2016 modtog Dansk Håndbold Forbund en sådan præmiebonus for herrelandsholdets guldmedalje.
Regeringen ønsker at ligestille atleter, der deltager i OL og PL.
Der foreslås derfor en særlig skattefritagelse for atleter ved PL, der får suppleret præmiebonus fra Team Danmark med donationer fra andre, så den samlede præmiebonus kommer til at svare til den præmiebonus, som OL-medaljevindere modtager fra Team Danmark.
Derved vil medaljevindere ved OL og PL skattefrit kunne modtage præmiebonus af samme størrelse.
I 2016 modtog medaljevindere ved PL en sådan supplerende bonus fra Elsass Fonden.
For atleter, der er SU-modtagere, og i 2016 har modtaget OL- eller PL-præmiebonus eller ved kommende OL eller PL vil modtage præmiebonus, vil forslaget betyde, at præmiebonussen ikke vil indgå i egenindkomsten, jf.
SU-lovens § 23, og derved ikke påvirke retten til SU.
3. Økonomiske og administrative konsekvenser for det offentlige De provenumæssige konsekvenser af skattefritagelsen for OL- og PL-præmiebonus vil dels afhænge af antallet af vundne medaljer, dels af de enkelte medaljetageres faktiske skatteforhold.
For så vidt angår de danske atleters præmiebonus vedrørende OL og PL i Brasilien i 2016, kan en skattefritagelse derfor med usikkerhed skønnes at medføre et mindreprovenu i størrelsesordenen 1 mio. kr.
Hvis det antages, at de danske atleters medaljehøst ved fremtidige sommer- og vinter-OL og PL vil ligge på samme niveau som hidtil, vil der fremadrettet blive tale om et mindreprovenu i størrelsesordenen 1 mio. kr. pr. olympisk fireårscyklus.
Dette mindreprovenu har karakter af en skatteudgift.
 Lovforslaget vurderes ikke at have administrative konsekvenser for det offentlige af betydning.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet m.v.
5. Administrative konsekvenser for borgerne Lovforslaget har ingen væsentlige administrative konsekvenser for borgerne.
I det omfang beløbet er selvangivet i 2016, kan den pågældende borger rette henvendelse til SKAT.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 24. februar 2017 til den 27. marts 2017 været sendt i høring hos følgende myndigheder og organisationer m.v.:
 Advokatsamfundet, Arbejderbevægelsens Erhvervsråd, CEPOS, Cevea, Danmarks Evalueringsinstitut, Danmarks Idrætsforbund, Dansk Arbejdsgiverforening, Dansk Byggeri, Danske Advokater, Danske Elitesportsudøveres Forening, Dansk Erhverv, Dansk Handicap Idræts-Forbund, DI, Elsass Fonden, Erhvervsstyrelsen, Foreningen Danske Revisorer, FSR - danske revisorer, Håndbold Spiller Foreningen, KL, Kraka, Landsskatteretten, LO, Skatteankestyrelsen, Spillerforeningen, SRF Skattefaglig Forening og Team Danmark.
Bemærkninger til lovforslagets enkelte bestemmelser Til § 1 Til nr. 1 Efter gældende regler er enhver indkomst som udgangspunkt skattepligtig, jf. statsskattelovens § 4. Visse hæderspriser er imidlertid fritaget for skat.
Det drejer sig om Nobelprisen og visse internationale priser samt hæderspriser til skabende og udøvende kunstnere, jf. ligningslovens § 7, nr. 19. Det er en betingelse, at hæderspriserne udbetales som uansøgte éngangsbeløb og ikke indeholder krav om modydelser.
Der skal være tale om en ubetinget anerkendelse.
Præmier i forbindelse med konkurrencer  herunder OL og PL  falder ikke ind under den gældende skattefritagelse.
Det foreslås derfor, at præmiebonussen i forbindelse med OL og PL gøres skattefri for modtageren, jf. den foreslåede § 7, nr. 31, 1. pkt.
Skattefritagelsen omfatter også den præmiebonus, som Team Danmark udbetaler til et idrætsforbund, og som videreformidles til medaljetagere ved OL og PL, jf. den foreslåede § 7, nr. 31, 2. pkt.
Det er en betingelse, at præmiebonussen udbetales til idrætsforbundet på baggrund af en guld-, sølv- eller bronzemedalje, som atleter under det pågældende idrætsforbund har opnået ved OL eller PL.
Ved PL i 2016 modtog de medaljetagende atleter en mindre præmiebonus end de medaljetagende atleter ved OL i samme år.
Regeringen ønsker at ligestille atleter, der deltager i OL og PL.
Skattefritagelsen omfatter derfor også et eventuelt beløb, som de paralympiske atleter modtager fra andre, som supplement til den præmiebonus de modtager fra Team Danmark, jf. den foreslåede § 7, nr. 31, 3. pkt.
Skattefritagelsen omfatter kun det beløb, som bringer den enkelte paralympiske atlets samlede præmiebonus på niveau med de olympiske atleters præmiebonus i en tilsvarende idrætsdisciplin og for en tilsvarende medalje.
Som betingelse for skattefriheden foreslås det, at bonusbeløbene for det første skal være fastsat forud for de pågældende lege og for det andet udgøre samme beløb for alle individuelle discipliner henholdsvis holddiscipliner, jf. den foreslåede § 7, nr. 31, 4. pkt.
Bonusbeløbene kan være forskellige alt efter, om de udbetales for en guld-, sølv- eller bronzemedalje.
Den første betingelse om, at bonusbeløbene skal være fastsat forud for de pågældende lege, betyder, at Team Danmark inden påbegyndelse af legene skal have bestemt størrelsen af den præmiebonus, som udbetales ved opnåelse af en guld-, sølv- eller bronzemedalje.
Hvis et større beløb efterfølgende udbetales, vil den del, som overstiger den på forhånd fastsatte præmiebonus, være skattepligtig.
Det skal sikre, at der ikke efter de pågældende lege kan udbetales almindelig støtte i form af yderligere præmiebonus uden skattemæssige konsekvenser for modtageren.
Den anden betingelse om, at bonusbeløbene skal udgøre samme beløb for alle individuelle discipliner henholdsvis holddiscipliner, betyder, at der ikke kan være forskel på den præmiebonus, som udbetales til atleter inden for de forskellige individuelle discipliner henholdsvis holddiscipliner.
Der kan derimod være forskel på den bonus, som udbetales til en medaljetagende atlet inden for en individuel disciplin og den bonus, som udbetales til de medaljetagende atleter inden for en holddisciplin.
Det var tilfældet ved OL i 2016, hvor håndboldlandsholdet som et hold fik 750.000 kr. i præmiebonus.
Hensigten er at sikre ligestilling mellem medaljetagere i forskellige idrætsdiscipliner.
 Det er Team Danmark, som i forbindelse med fastsættelsen af præmiebonussen bestemmer, om en disciplin skal betragtes som en individuel disciplin eller en holddisciplin.
 Der henvises i øvrigt til lovforslagets almindelige bemærkninger.
Til § 2 Det foreslås, at loven træder i kraft dagen efter bekendtgørelsen i Lovtidende og har virkning fra og med indkomståret 2016.
 Det foreslåede ikrafttrædelsestidspunkt er valgt, for at loven - der indfører skattefrihed med tilbagevirkende kraft, jf. nærmere nedenfor - kan træde i kraft hurtigst muligt efter vedtagelsen.
Det foreslåede virkningstidspunkt betyder, at de atleter, som modtog præmiebonus og et evt. supplerende beløb som kompensation for lavere præmiebonus i forbindelse med OL og PL i 2016, ikke vil være skattepligtige af beløbet.
Den tilbagevirkende kraft er begunstigende for de omfattede personer.
Virkningen fastsættes med tilbagevirkende kraft for at sikre, at også medaljetagere i 2016 skattefritages.
