 Skibsfører M forsvandt fra sit skib om natten i rum sø i roligt vejr  

 og blev senere fundet død.
 Dødsfaldet måtte formodes at skyldes enten ulykke eller selvmord, men  

 der var hverken bevis eller overvejende sandsynlighed for det ene frem for  

 det andet.
 Ankestyrelsen fandt herefter, at omstændighederne ved dødsfaldet ikke  

 i så høj grad talte for selvmord, at dødsfaldet ikke kunne antages at skyldes  

 en hændelig begivenhed.
 Tilfældet blev derfor anerkendt som arbejdsskade efter  

 arbejdsskadeforsikringslovens § 9, nr. 1.
 REDEGØRELSE FOR SAGEN:
 Skibsfører M forsvandt fra sit skib om natten i rum sø i roligt vejr og  

 blev senere fundet død.
 På det tidspunkt, hvor M forsvandt, havde han gjort tjeneste på skibet i  

 ca. 6 uger.
Ca. 3 uger før M's forsvinden var fartøjet stødt på grund, mens M stod på  

 broen. Årsagen til grundstødningen var uafklaret.
Der kunne have været tale  

 om problemer med skibets styretøj.
Der var dog også mistanke om  

 spirituspåvirkning, men intet var bevist.
Ifølge søforklaringen mente de øvrige besætningsmedlemmer, at M jævnligt  

 var påvirket af spiritus.
Styrmanden havde endda informeret rederiet herom.
To dage før M's forsvinden fra skibet havde rederiet bedt ham om  

 afskedsbegæring som følge af grundstødningen.
M skulle være fratrådt ved  

 anløb af havn den dag, han forsvandt.
 I M's kahyt var der ryddet op, og køjen var gjort klar til en ny mand.
 M havde ikke nogen psykiatrisk sygehistorie, der var intet afskedsbrev, og  

 der var ikke oplyst markante ændringer i M's væremåde i de sidste dage før  

 hans forsvinden.
 M's hustru gjorde gældende, at M's indtagelse af alkohol alene bestod af  

 en daglig whisky ved sengetid.
 Fra retsmyndighedernes side forelå hverken oplysning om dødsårsag eller  

 eventuelt alkoholindhold i blodet.
 AFGØRELSEN, DER KLAGES OVER:
 Sikringsstyrelsen afviste at anerkende tilfældet som arbejdsulykke, jf.  

 arbejdsskadeforsikringslovens § 9, nr. 1. Sikringsstyrelsen fandt, at M måtte  

 antages at have taget sit eget liv ved at springe over bord.
 KLAGEN TIL ANKESTYRELSEN:
Afgørelsen blev anket af M's enke, der bl.a. henviste til, at ægtefællen  

 havde lidt af søvngængeri, og at dødsattesten ikke indeholdt angivelse af  

 dødsårsagen.
Endvidere til, at der intet var anført om alkohol i afdødes  

 blod, og til at flere vidner ikke mente, at M havde begået selvmord.
 LOVGRUNDLAG:
 Arbejdsskadeforsikringslovens § 9, nr. 1, § 30 og § 31.
 ANKESTYRELSENS AFGØRELSE:
 Det anmeldte tilfælde anerkendtes som arbejdsskade efter  

 arbejdsskadeforsikringslovens § 9, nr. 1.
 Ankestyrelsen fandt, at omstændighederne ved dødsfaldet ikke i så høj grad  

 talte for selvmord, at dødsfaldet ikke kunne antages at skyldes en hændelig  

 begivenhed.
 Ankestyrelsen ændrede således Sikringsstyrelsens afgørelse.
