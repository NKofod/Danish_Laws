 Der var rejst spørgsmål om den afgiftsmæssige stilling for kostleverancer,  

 der af sygehuse og andre offentlige (amtskommunale og kommunale)  

 institutioner samt selvejende og private sociale institutioner leveres til  

 kommunale og fælleskommunale pleje- og børneinstitutioner.
 Der var endvidere rejst spørgsmål om, hvorvidt der skal svares afgift af  

 sygehusenes afsætning af blodportioner og frosset plasma samt for portør- og  

 teknisk bistand til kommunale plejehjem.
 Nævnet traf afgørelse om, at de omhandlede kostleverancer ikke kan  

 henføres til lovens § 2, stk. 3, punkt b, men omfattes af afgiftspligten  

 efter § 2, stk. 1.
 Ministeriet for skatter og afgifter har i tilslutning hertil truffet  

 afgørelse om, at offentlige institutioner indtil videre i medfør af lovens §  

 3, stk. 1, punkt d, 1. pkt, vil kunne fritages for at svare afgift af  

 institutionernes afsætning af de omhandlede kostleverancer, leverancer af  

 blodportioner og frosset plasma samt portør- og teknisk bistand, da disse  

 leverancer mv. efter det oplyste ikke kan antages at finde sted i konkurrence  

 med erhvervsvirksomheder.
 Selvejende institutioner, herunder også private plejehjem, som har indgået  

 overenskomst med kommunen i henhold til bistandsloven, og som derfor  

 principielt er ligestillet med tilsvarende offentlige institutioner, vil  

 ligeledes indtil videre kunne fritages for at svare afgift af kostleverancer.
