Skriftlig fremsættelse (4. december 2013) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø og lov om indretning m.v. af visse produkter (Obligatorisk digital kommunikation) (Lovforslag nr.
L 90) Formålet med lovforslaget er at indføre hjemmel til at stille krav om, at skriftlig kommunikation mellem Arbejdstilsynet og virksomheder samt andre, som har pligter efter arbejdsmiljøloven og lov om indretning m.v. af visse produkter, skal foregå digitalt.
 Det er regeringens målsætning, at al kommunikation mellem borgere, virksomheder og det offentlige skal foregå digitalt inden udgangen af 2015.
 Der indføres hjemmel til obligatorisk digital kommunikation på de pågældende lovområder, således at der ved bekendtgørelse kan fastsættes nærmere regler for obligatorisk digital kommunikation.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
