Ved opgørelsen til særlig indkomst i 1983 af genvundne afskrivninger  

 havde amtsligningsrådet foretaget fordeling af salgssummen på grundlag af den  

 offentlige vurdering og i øvrigt lagt de af klageren selvangivne  

 afskrivninger til grund.
De nævnte forhold fratog ikke opgørelsen af særlig  

 indkomst karakteren af et værdiskøn, og da ansættelsen var foretaget i 1989,  

 blev den anset for forældet i medfør af skattestyrelseslovens § 15, stk. 5.
 A klagede for indkomståret 1983 over, at amtsligningsrådet havde ansat  

 hans særlige indkomst til 864.500 kr. for genvundne afskrivninger ved salg af  

 en fast ejendom.
Det var oplyst, at klageren i sin ejertid havde foretaget skattemæssige  

 afskrivninger på bygningerne, men han havde ikke opgjort og selvangivet  

 genvundne afskrivninger i forbindelse med salget.
Den af amtsligningsrådet  

 foretagne ansættelse af særlig indkomst var beregnet med baggrund i de af  

 klageren i årene 1961-1982 foretagne afskrivninger på bygningerne.  

 Ansættelsen var foretaget den 24. august 1989.
For Landsskatteretten nedlagde klagerens revisor påstand om, at  

 ansættelsen af særlig indkomst måtte frafaldes.
Han anførte, at ansættelsen  

 måtte anses for ugyldig efter bestemmelsen i skattestyrelseslovens § 15, stk.  

 5. I øvrigt anførtes det, at der i klagerens virksomhed tidligere havde været  

 en dårlig indtjening, og at virksomhedens værdi derfor var yderst beskeden.  

 De materielle aktiver i virksomheden var derfor overdraget til bogført værdi.  

 Overdragelsen var berigtiget i form af en fremtidig overskudsandel.
Det var  

 herefter revisorens opfattelse, at der ved salget ikke var opstået  

 fortjeneste i form af genvundne afskrivninger på bygninger.
Amtsligningsrådet havde i forbindelse med sagens behandling for  

 Landsskatteretten anført, at man ikke anså ansættelsen for skønsmæssig.
Rådet  

 var i øvrigt af den principielle opfattelse, at en fordeling af  

 overdragelsessummen på grundlag af den offentlige vurdering ikke kunne  

 betragtes som udøvelse af et skøn.
Videre var det rådets opfattelse, at  

 opgørelsen af genvundne afskrivninger måtte anses for en konkret opgørelse,  

 idet de selvangivne afskrivninger indgik i opgørelsen.
Det var i øvrigt anset  

 for uden betydning, hvorledes en køber rent faktisk skulle anvende den  

 overdragne ejendom.
Landsskatteretten bemærkede, at en fordeling af salgssummen på henholdsvis  

 grund og bygninger med basis i ejendomsvurderingen ikke efter rettens  

 opfattelse fratog opgørelsen af genvundne afskrivninger karakteren af et  

 værdiskøn.
Det forhold, at amtsligningsrådet havde opgjort de genvundne  

 afskrivninger med udgangspunkt i de selvangivne afskrivninger, fratog efter  

 rettens opfattelse ej heller ansættelsen karakter af et skøn.
 Ansættelsen af særlig indkomst blev derfor anset for forældet i medfør af  

 bestemmelsen i skattestyrelseslovens § 15, stk. 5, og følgelig nedsat til 0.
 LV 1989, T 2.1.
