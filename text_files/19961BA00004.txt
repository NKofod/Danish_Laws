Nr BSF 4 Forslag til folketingsbeslutning om ikke at gennemføre den planlagte  

 fremrykning af kildeskat for kommuner m.v.
Fremsat af Peter Brixtofte (V) Else Winther Andersen (V) Ivar Hansen (V)  

 Thor Pedersen (V) den 2. oktober 1996 Folketinget opfordrer skatteministeren til ikke at gennemføre den fremrykning af kildeskatteafregningen, der fremgår af aktstykke 399 og af tekstanmærkning 51 F under § 38 på det af regeringen fremsatte finanslovforslag.
Bemærkninger til forslaget I forbindelse med aftalen mellem regeringen og kommunerne (KL) om  

 kommunernes økonomi for 1997 har kommunerne erklæret sig indforstået med  

 statens ønske om, at kommunernes indbetaling af kildeskat og  

 arbejdsmarkedsbidrag fremrykkes med en måned. Ændringen vil også komme til at  

 omfatte de statslige institutioner.
 Kommuneaftalen er blevet godkendt af et flertal i Folketingets  

 Finansudvalg ved udvalgets tiltrædelse af aktstykke 399 den 26. juni 1996.
Fremrykningen indebærer, at staten får skatteindtægter for 13 måneder i  

 1997. Ved at opfinde et år med 13 måneder får man ekstra 8,8 mia. kr. i  

 statskassen, hvoraf de 4,4 mia. kr. hentes fra kommunerne.
Dette er alene en  

 regnskabsmæssig forbedring uden nogen realøkonomisk effekt.
I 1998 vil der  

 igen kun komme penge fra 12 måneders beskatning i statskassen.
 Som følge af, at regeringen har ønsket at fremrykke betalingen af  

 kildeskat, er kommunernes økonomi forringet væsentligt.
 Selv om der ikke er tale om en reel forbedring af statens finanser,  

 medregner regeringen beløbet som en forbedring af statens DAU-saldo i 1997.  

 Regeringen forventer herefter, at statens underskud vil blive nedbragt fra 31  

 mia. kr. i 1996 til 22,6 mia. kr. i 1997 som følge af denne regnskabsmæssige  

 ændring.
 Regeringen forsøger at skjule, at underskuddet på statens finanser i 1997  

 har bidt sig fast på niveauet omkring 30 mia. kr. på trods af høj økonomisk  

 vækst.
 Venstres forslag indebærer, at regeringen ikke gennemfører den del af  

 kommuneaftalen, som vedrører kommunernes afregning til staten af kildeskat  

 m.v., som blev vedtaget ved aktstykke 399 den 26. juni 1996.
Skriftlig fremsættelse Peter Brixtofte (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ikke at gennemføre den planlagte  

 fremrykning af kildeskat for kommuner m.v.
(Beslutningsforslag nr.
B 4).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
