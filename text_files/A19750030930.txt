 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Fødselsanstalten i Jylland overføres med  

 virkning fra 1. april 1975 til Århus amtskommune.
 Stk. 2.  Overførelsen sker vederlagsfrit for  

 amtskommunen.
 § 2.  I forbindelse med overførelsen ydes der Århus  

 amtskommune et særligt statstilskud på 7 mill. kr.
 § 3.  Århus amtskommune tilbyder de pr. 31 marts 1975  

 ved fødselsanstalten i Jylland ansatte statstjenestemænd ansættelse som  

 amtskommunale tjenestemænd fra 1. april 1975 at regne med løn- og  

 pensionsvilkår, der svarer til de for de pågældende tjenestemænd under  

 ansættelsen i staten gældende.
 Stk. 2.  Såfremt en statstjenestemand ved  

 fødselsanstalten ikke måtte ønske at overgå til amtskommunal  

 tjenestemandsansættelse, fortsætter han sin tjeneste ved fødselsanstalten,  

 således at ansættelsesforholdet til staten opretholdes.
 Stk. 3.  De under stk. 2 nævnte statstjenestemænd, der  

 ikke måtte ønske at overgå til ansættelse som amtskommunale tjenestemænd, men  

 opretholder deres ansættelsesforhold til staten, har ikke krav på ventepenge,  

 rådighedsløn eller pension som følge af opgaveomlægningen.
 Stk. 4.  De under stk. 2 nævnte statstjenestemænd er  

 pligtige at underkaste sig de forandringer i deres tjenesteforretningers  

 omfang og beskaffenhed, som er en følge af opgaveomlægningen.
 Stk. 5.  De i stk. 2 omhandlede statstjenestemænd kan  

 indtil 1. april 1980 søge overgang til amtskommunal tjenestemandsansættelse  

 på vilkår som anført i stk. 1.
 Stk. 6.  Århus amtskommune overtager fra 1. april 1975  

 pensioneringen af de statstjenestemænd, som i henhold til stk. 1 fra nævnte  

 dato overgår til ansættelse som amtskommunale tjenestemænd, samt af de  

 statstjenestemænd, der i medfør af stk. 5 fra et senere tidspunkt overgår til  

 sådan ansættelse, fra det tidspunkt, hvor overgangen finder sted.
 Ved udbetaling af pension til de nævnte tjenestemænd fordeles udgifterne  

 hertil mellem staten og Århus amtskommune i forhold til den del af  

 pensionsalderen, som er optjent henholdsvis indtil 1. april 1975 og i tiden  

 fra 1. april 1975.
 Stk. 7.  Staten udbetaler lønning og pension m.v. til de  

 under stk. 2 nævnte statstjenestemænd. Århus amtskommune refunderer fra 1.  

 april 1975 staten lønning for de statstjenestemænd, der fra nævnte dato  

 fortsætter deres tjeneste ved fødselsanstalten.
 Ved udbetaling af pension til de nævnte statstjenestemænd fordeles  

 udgifterne hertil mellem staten og Århus amtskommune i det i stk. 6, 2.  

 afsnit, angivne forhold.
 Stk. 8.  Staten refunderer Århus amtskommune de i stk.  

 6, omhandlede pensionsudgifter, der måtte påhvile staten.
 Århus amtskommune refunderer staten de i stk. 7 omhandlede  

 pensionsudgifter, Der måtte påhvile amtskommunen.
 § 4.  Lov nr. 134 af 27. maj 1908 om oprettelse af en  

 fødselsanstalt i Jylland ophæves med virkning fra den 1 april 1975.
 GIVET PÅ AMALIENBORG, DEN 26. JUNI 1975.
 Under Vor Kongelige Hånd og Segl.
 MARGRETHE R.
 /Egon Jensen.
