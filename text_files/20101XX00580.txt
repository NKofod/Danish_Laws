Skriftlig fremsættelse (2. marts 2011) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
Forslag til lov om ændring af lov om markedsføring og ophævelse af lov om Forbrugerforum. (Ophævelse af specialforbuddene mod rabatkuponer og købsbetingede konkurrencer, ophævelse af bestemmelsen om organiseret rabat, fastsættelse af regler om Konkurrence- og Forbrugerstyrelsens gennemførelse og offentliggørelse af sammenlignende test samt anvendelse af anonym informationsindsamling m.v.) (Lovforslag nr.
L 160) Lovforslaget har tre overordnede formål: For det første skal loven sikre, at markedsføringsloven er i overensstemmelse med direktivet om urimelig handelspraksis.
For det andet foreslås markedsføringslovens § 16 om oplysningskrav i forbindelse med organiseret rabat ophævet.
For det tredje foreslås det med loven at ophæve lov om Forbrugerforum.
Det følger af domme fra EU-Domstolen, at direktivet om urimelig handelspraksis er til hinder for generelle forbud, der forbyder brugen af en specifik salgsfremmende foranstaltning.
Da markedsføringslovens forbud mod rabatkuponer og købsbetingede konkurrencer er generelle forbud mod salgsfremmende foranstaltninger, er direktivet til hinder for, at disse kan opretholdes.
Derfor foreslås det, at forbuddene ophæves.
Som en konsekvens af ophævelsen af specialforbuddene foreslås markedsføringslovens § 9 om salgsfremmende foranstaltninger præciseret, så det med bestemmelsen sikres, at forbrugerne får mulighed for at gennemskue tilbud ved brug af salgsfremmende foranstaltninger.
Bestemmelsen præciserer bl.a., at salgsfremmende foranstaltninger, herunder i form af rabatmærker og præmiekonkurrencer, skal markedsføres således, at tilbudsbetingelserne er klare, tydelige og let tilgængelige for forbrugeren.
Det foreslås endvidere at ophæve markedsføringslovens § 16 om skiltning med organiseret rabat.
På baggrund af bestemmelsens begrænsede betydning for prisniveauet og en begrænset salgsfremmende effekt, skønnes det, at indsatsen for forbrugerbeskyttelse på prismarkedsføringsområdet kan udøves mere effektivt på andre områder, hvor det kommer flest muligt forbrugere til gavn.
Endelig foreslås det, at Forbrugerforum nedlægges.
Forbrugerforum har bl.a. til formål at rådgive ministeren om aktuelle spørgsmål på forbrugerområdet.
Erfaringerne har imidlertid vist, at det har været vanskeligt for Forbrugerforum at levere denne rådgivning.
Som led i regeringens løbende bestræbelser på at optimere og effektivisere indsatsen på forbrugerområdet, foreslås det derfor, at Forbrugerforum nedlægges.
Konkurrence- og Forbrugerstyrelsen har i dag i lov om Forbrugerforum hjemmel til at teste varer og tjenesteydelser og anvende anonym informationsindsamling.
Som konsekvens af den foreslåede ophævelse af loven vil denne hjemmel imidlertid blive ophævet, og det foreslås derfor, at den indsættes i markedsføringsloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
