Nr BTL 75 Betænkning over Forslag til lov om universiteter m.fl. (universitetsloven)  

  

 Nr L 75 1992-93, 1. samling Afgivet af Uddannelsesudvalget Afgivet: 19921211 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Nogle af udvalgets spørgsmål til undervisnings- og forskningsministeren og  

 dennes svar herpå samt en henvendelse fra Folkeuniversitetet er optrykt som  

 bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Biologisk Fagudvalg, Studenterrådet på Biologi, Aarhus Universitet, Danmarks Forskningsbiblioteksforening, Dansk Industri, Dansk Magisterforening, Danske Studerendes Fællesråd, Folkeuniversitetet, Københavns Universitet, Landsforeningen af Moderate Studenter, Ph.D.-foreningen, Polyteknisk Forening, Studenterrådet ved Aarhus Universitet, Sydjysk Universitetscenter, TAP'erne på DTH og Aarhus Universitet.
 Der er af undervisnings- og forskningsministeren og af et mindretal  

 stillet ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de af undervisnings- og forskningsministeren stillede  

 ændringsforslag.
 Flertallet har, under henvisning til lovforslagets § 3, stk. 4, nr. 4 og  

 5, og § 5, stk. 5, nr. 3, om VIP- og TAP-repræsentation i konsistorium og  

 fakultetsråd, drøftet, hvorledes institutionerne ville udmønte bestemmelserne  

 i statutten i relation til heltids- og deltidsansatte medarbejdere.  

 Flertallet forestiller sig således, at pladserne i konsistorium formentlig  

 normalt forbeholdes ansatte med hovedstilling på institutionen, mens dette  

 ikke behøver at være tilfældet i fakultetsrådene, hvor sammensætningen må  

 afspejle de særlige forhold, der råder, således at f.eks. områder, hvor der  

 pr. tradition er mange deltidsansatte, kan tilgodese dette ved at fastsætte  

 en valgret og/eller valgbarhed for deltidsansatte.
 Flertallet konkluderede, at lovforslagets valgfrihed for den enkelte  

 institution, herunder mulighed for forskellige løsninger inden for  

 institutionen, er hensigtsmæssig og ønskelig.
Idet flertallet henviser til Sydjysk Universitetscenters (SUC) brev af 13.  

 november 1992 og undervisnings- og forskningsministerens svar på spørgsmål  

 12, fastslår flertallet, at den hidtil gældende styrelseslov i § 3 indeholdt  

 en bestemmelse om, at der senere oprettes et universitetscenter i  

 Ribe/Esbjerg-området.
Bestemmelsen er i de 20 år, der er gået, ikke blevet  

 fulgt op med lovgivning og må derfor betragtes som forældet, men bestemmelsen  

 har siden 1972 dannet en del af grundlaget for de kommunale myndigheders  

 tilskud til den selvejende institution Sydjysk Universitetscenter (SUC).  

 Bemærkningerne under Folketingets forhandlinger om lovforslaget har siden  

 dannet det nødvendige hjemmelsgrundlag for, at de kommunale myndigheder i  

 området og statslige myndigheder har kunnet yde henholdsvis generelt tilskud  

 og tilskud til forskningsbibliotek og Søfartsmedicinsk Institut ved Sydjysk  

 Universitetscenter, som også er anerkendt som europæisk dokumentationscenter.  

 Uanset ophævelsen af loven er denne mulighed opretholdt.
 Flertallet konstaterer, at der ikke med lovforslaget er sket nogen ændring  

 i SUC's situation.
 Idet flertallet henviser til Folkeuniversitetets henvendelse af 13.  

 november 1992 (optrykt som bilag til betænkningen) og undervisnings- og  

 forskningsministerens svar på spørgsmål 24, konstaterer flertallet, at der  

 ikke med dette lovforslag er sket nogen ændring i forhold til i dag, jf. lov  

 om støtte til folkeoplysning, § 43 (lov nr. 410 af 13. juni 1990).
Med hensyn til oprettelse af forskeruddannelsesnævn forudsætter flertallet - at sådanne er dækket af § 8, - at oprettelse af studienævn for Ph.D.-uddannelsen er en lokal  

 beslutning, og - at der ikke er krav om, at der oprettes mere end eet studienævn for  

 Ph.D.-uddannelsen på hvert hovedområde.
 Flertallet mener således ikke, at der er behov for en særlig bestemmelse i  

 loven.
Flertallet har i forbindelse med det stillede ændringsforslag til § 8,  

 stk. 3, forespurgt undervisnings- og forskningsministeren, om det ville være  

 hensigtsmæssigt i lovforslaget at indføje følgende: »Hvis der ved  

 afstemningen om studieordningen er stemmelighed, skal der på det  

 førstkommende studienævnsmøde foretages en ny afstemning.
Ved fortsat  

 stemmelighed kan sagen indbringes for fakultetsrådet.« Undervisnings- og forskningsministeren har svaret, at studienævnet også  

 uden en sådan bestemmelse vil kunne fastlægge en sådan praksis, og har ikke  

 kunnet anbefale en sådan detaljering af procedurer i lovforslaget.
Flertallet har med stor forundring læst SF's udtalelse i betænkningen og  

 forundres navnlig over sprogbrugen, hvor der tales om diktatur, nepotisme,  

 indavl og meget mere.
Både SF's udtalelse og ændringsforslagene er  

 gennemsyrede af manglende tro på den sunde fornuft på og tillid til  

 institutionerne.
Det vidner en del af ændringsforslagene om, idet de er  

 gentagelser af lovforslagets tekst, men er tilføjet et  

 »kontrolreglement«.
SF har bl.a. sat sig som mål at begrænse antallet og især størrelsen af  

 råd og nævn.
Det er ikke lykkedes.
Der er i SF's forslag stort set alle de  

 kendte råd og nævn - og mulighed for at oprette flere.
SF's ønske om klarere ansvarsfordeling er heller ikke lykkedes i særlig  

 høj grad.
Navnlig har flertallet studset over SF's ændringsforslag til § 3,  

 men også i andre ændringsforslag er kompetencefordelingen blevet forringet i  

 forhold til lovforslaget.
 Flertallet har drøftet det af SF stillede ændringsforslag nr. 15.  

 Flertallet kan ikke gå ind for SF's formulering, men er i øvrigt enigt i at  

 understrege, at den enkelte forsker som hidtil selv kan beslutte en bestemt  

 forskningsopgave, i det omfang opgaven er forenelig med instituttets  

 fastlagte virksomhed og de opgaver, institutlederen eventuelt kan have pålagt  

 forskeren.
 Et mindretal inden for flertallet (Socialdemokratiets medlemmer af  

 udvalget) udtaler endvidere følgende:
Forud for indgåelsen af forliget om en ny universitetslov er gået mange  

 års ideologisk kamp om styrelseslovens principper om demokrati og medansvar  

 for den interne styring af institutionerne fra alle grupper på  

 læreanstalterne.
Den skyttegravskrig, der er ført i de seneste 20 år om  

 styrelsesloven, har betydet, at det ikke har været muligt at lave en revision  

 af loven.
Det giver naturligvis problemer, fordi forholdene på  

 universiteterne har ændret sig så meget siden 1973, at loven på en række  

 områder ikke er tidssvarende.
Socialdemokratiets mål med at gå ind i de nye styrelseslovsforhandlinger,  

 som SF fik sat på dagsordenen efter en forespørgselsdebat i Folketinget i  

 marts måned 1990, har været at få en egentlig selvstyrelov for  

 universiteterne - økonomisk og fagligt.
Det har vi fået.
Den nye universitetslov er sammen med flerårsaftalen et gedigent brud med  

 de seneste års universitetspolitik her i landet.
Vi genindfører nu  

 universiteternes autonomi - økonomisk og fagligt.
Selvstyret er skabt uden afgørende brud med den positive  

 demokratiseringsproces, som opgøret med »professorvældet« førte med  

 sig med 1973-loven - en demokratiseringsproces, som ikke alene er politisk  

 ønskelig, men også nødvendig, hvis universiteterne skal have de optimale  

 betingelser at producere deres to hovedydelser under, nemlig undervisning og  

 forskning.
Disse to hovedopgaver for universiteterne kræver en høj grad af  

 autonomi hos den enkelte medarbejder og stort ansvar og indflydelse på  

 beslutningsprocessen for alle parter.
 Principperne i forliget er:
- at institutionerne får tilbageført deres selvstyre, - at demokratiet fastholdes, således at alle ledere vælges og alle grupper  

 deltager i valgene, at alle grupper er repræsenteret i de styrende organer,  

 og at disse organer har reel beslutningskompetence, og - at en lang række administrative og styringsmæssige procedurer  

 effektiviseres.
Når de studerende og TAP'erne i dag føler sig dårligt behandlet ved, at  

 deres repræsentation er reduceret i de styrende organer ved den nye  

 tilknytning af eksterne repræsentanter og direkte ledelsesrepræsentation, er  

 denne reaktion forståelig, hvis man ser isoleret på disse organers  

 sammensætning.
Men ser man på loven som helhed, er der givet indrømmelser til  

 de studerende og TAP'erne på andre områder.
De studerendes indflydelse gennem  

 studienævnene er styrket væsentligt.
Her har de studerende for alvor en  

 direkte interesse i at gøre studienævnets position så stærk som muligt.
For TAP'ernes vedkommende er der sket en klar præcisering af  

 samarbejdsudvalgenes placering i personalepolitikken på institutionen.
Disse  

 sager hører ikke hjemme i de kollegiale organer, men i en  

 samarbejdsudvalgsstreng.
Det har været et længe formuleret ønske fra  

 TAP-side, at der kom styr på disse forhold, og at der blev udarbejdet en  

 egentlig personalepolitik.
I disse spørgsmål er det vigtigt at have en klart  

 defineret ledelse at indgå aftaler med.
 Det er klart, at disse ændringer ikke fjerner baggrunden for de  

 studerendes og TAP'ernes repræsentation i de styrende organer.
Det er som sagt heller ikke sket.
Den er blevet reduceret som en  

 konsekvens af ledelsesrepræsentation og ekstern repræsentation.
 Et andet mindretal inden for flertallet (Det Radikale Venstres medlem af  

 udvalget) hilser endvidere med tilfredshed, at det er lykkedes at få skabt  

 basis for opfyldelsen af de ønsker, Forskningspolitisk Råd har udtrykt over  

 for Folketinget vedrørende universitetsområdet. Ønskerne drejede sig især om:
- reelt selvstyre, - klarere ledelsesstruktur, - reduktion af størrelsen af de styrende organer, - større åbning mod det omgivende samfund.
 Det nu foreliggende lovforslag med de af undervisnings- og  

 forskningsministeren stillede ændringsforslag opfylder disse ønsker.
Samtidig er der ved indgåelsen af flerårsaftalen på de videregående  

 uddannelser skabt basis for den ro og langsigtede planlægning, som  

 institutionerne har så hårdt brug for.
De to aftaler, aftalen om  

 universitetsloven og flerårsaftalen, hænger derfor nøje sammen.
Den  

 fleksibilitet, lovens bestemmelser om statutten giver mulighed for, er en  

 klar udfordring til universiteterne om at udfærdige ordninger, der passer  

 netop til hver enkelt institutions særpræg.
Mindretallet stiller store forventninger til arbejdet i de nye styrende  

 organer.
Indførelsen af eksterne repræsentanter ser mindretallet som en  

 inspirationskilde og ikke som et signal til at dominere universitetsarbejdet  

 udefra.
Når styrende organer bliver antalsmæssigt mindre, og når nye grupper skal  

 introduceres i organerne, er det ikke muligt at opretholde fuldstændig  

 uændrede repræsentationsforhold for alle hidtidige grupper.
Det er  

 mindretallets forventning, at de grupper, der har måttet se deres talmæssige  

 styrke reduceret, alligevel fortsat lægger både engagement og energi for  

 dagen i de styrende organer.
For de studerendes vedkommende venter der  

 desuden vigtige opgaver i studienævnene, som efter loven får større  

 beføjelser.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet stillede  

 ændringsforslag.
En universitetslov i den form, som den ville have med disse  

 ændringsforslag, ville på en langt bedre måde løse de problemer, som den  

 nuværende styrelseslov giver.
Den ville formodentlig have kunnet samle  

 flertal her i Tinget, hvis ikke nogle partier havde bundet sig til et ringere  

 lovforslag.
Den ville med sikkerhed have haft bred opbakning på de  

 institutioner, som loven skal gælde for.
 En sådan ville have lignet undervisnings- og forskningsministerens  

 lovforslag på to punkter: Den ville have begrænset antallet og især  

 størrelsen af råd og nævn, og den ville have medført en klarere  

 ansvarsplacering end den, der er i den nugældende styrelseslov.
Men i modsætning til ministerens lovforslag ville den have bevaret en  

 demokratisk sammensætning af råd og nævn, og den ville have givet en reel  

 kompetence til de kollegiale organer.
Ministerens lovforslag bygger på en  

 stærk mand-filosofi, hvor de valgte ledere får næsten uindskrænket magt, når  

 først de er valgt.
Mindretallets ændringsforslag ville dermed have bevaret den arbejdsglæde  

 hos såvel det videnskabelige som det teknisk-administrative personale og hos  

 de studerende, som medindflydelse på dagligdagen medfører.
Det ville med stor  

 sandsynlighed også have medført en reelt stærkere ledelse.
Et af mange  

 problemer ved ministerens lovforslag er jo, at når man beder folk om at vælge  

 diktatorer, vil de vige tilbage fra at vælge de mest dynamiske personer.
I  

 mindretallets ændringsforslag derimod har de valgte ledere samme  

 handlemuligheder som i ministerens, men i modsætning til i ministerens  

 forslag handler de under ansvar over for valgte organer.
Derfor kan  

 handlinger, der alene skyldes magtbrynde, standses, og derved forsvinder  

 frygten for at vælge for iderige ledere.
På centrale områder gør mindretallets ændringsforslag langt mere effektivt  

 op med de reelle problemer i den nugældende styrelseslov.
Det gælder  

 eksempelvis den tendens til nepotisme og indavl, som er en af de største  

 trusler mod forskningens kvalitet under de nugældende styrelsesforhold.
Her  

 gør ministeren med stor sikkerhed forholdene værre ved at erstatte en trods  

 alt åben procedure med en lukket.
I modsætning hertil foreslår mindretallet  

 ansættelseskompetencen bevaret, hvor den hører hjemme, nemlig i  

 fakultetsrådet, men pålægger rektor et ansvar for at påse, at der ikke kan  

 ske favoriseringer ved hjælp af snævre stillingsopslag og skævt sammensatte  

 bedømmelsesudvalg.
Også på et andet punkt gør mindretallets ændringsforslag mere effektivt op  

 med skavanker i den nuværende styrelseslov, nemlig med hensyn til det  

 videnskabelige personales ekstrajob.
Her har ministerens lovforslag kun en  

 vag sætning i bemærkningerne om, at »institutlederen skal orienteres om  

 medarbejdernes bijob, i det omfang disse skønnes at have indflydelse på  

 hovedstillingen«.
I modsætning hertil fastslår mindretallet i  

 lovteksten, at »medarbejdernes eksterne arbejdsopgaver, bortset fra  

 offentlige hverv, skal forelægges institutlederen til godkendelse«.  

 Mindretallets ændringsforslag lægger ikke på nogen måde op til, at  

 universitetsansatte ikke bør udføre opgaver for omverdenen, tværtimod.
Men  

 det lægger op til gennemsigtighed på området og dermed til klare aftaler om,  

 hvornår de ansatte kan påtage sig opgaver på helt privat basis, og hvornår  

 opgaver bør udføres efter reglerne om indtægtsdækket virksomhed.
Også vedrørende studienævnets mulighed for at nå til afgørelser er  

 mindretallets ændringsforslag langt mere hensigtsmæssigt.
Ministeren lægger  

 op til, at lærergruppen i tilfælde af uenighed mellem lærere og studerende  

 kan spille på muligheden for at flytte afgørelsen op i fakultetsrådet.  

 Mindretallets ændringsforslag forudsætter, at de to parter skal tale sig til  

 enighed.
I de få tilfælde, hvor dette ikke måtte være muligt og der derfor  

 opstår handlingslammelse, har dekan og rektor kompetence til at gribe ind og  

 træffe afgørelsen.
 Også vedrørende forskningsfriheden sikrer mindretallets ændringsforslag  

 denne mere effektivt end ministerens uden at indskrænke institutledelsens  

 muligheder for at sørge for, at instituttet er en samarbejdende enhed.
 Sammenlagt løser ministerens lovforslag kun i begrænset omfang problemerne  

 i den nugældende styrelseslov, men skaber til gengæld mange andre.  

 Mindretallets ændringsforslag sikrer derimod, at alle problemer kan blive  

 løst, og at institutionerne kan blive ledet effektivt, men griber ikke ind  

 over for det bedste i den eksisterende styrelseslov, nemlig hver enkelt  

 medarbejders og studerendes indflydelse på sin dagligdag.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 2, 20, 27 og  

 28 stillede ændringsforslag, men ændringsforslag nr. 22 vil aldrig kunne være  

 andet end en forkludrende faktor, hvorfor Fremskridtspartiet holder fast ved  

 den oprindelige formulering.
Ændringsforslag Til § 3Af et mindretal (SF):
 1) Stk. 2 affattes således:
 »Stk. 2. Konsistorium træffer afgørelse om:
 1) Institutionens organisation, herunder fakultets- og institutstrukturen.
 2) Institutionens budget.
3) Forslag til statut.
I statutten fastsættes de nærmere regler om  

 institutionens styrelse, de kollegiale organers virksomhed, regler om valg  

 m.v.
Valgmåderne skal fastsættes med henblik på at sikre en rimelig  

 repræsentation af mindretalsgrupper.
Der kan i statutten oprettes permanente  

 udvalg og kollegiale råd med selvstændige opgaver i tilknytning til de  

 kollegiale organer.
Statutten godkendes af undervisnings- og  

 forskningsministeren.« Af undervisnings- og forskningsministeren , tiltrådt af et  

flertal (udvalget med undtagelse af SF):
 2) Stk. 2, nr. 3 , affattes således:
»3) Forslag til statut.
I statutten fastsættes de nærmere regler om  

 institutionens styrelse, de kollegiale organers virksomhed, regler om valg  

 m.v.
Valgmåderne skal fastsættes med henblik på at sikre en rimelig  

 repræsentation af mindretalsgrupper.
Hvis det i statutten fastlægges, at  

 deltidsansatte medarbejdere har stemmeret og er valgbare til konsistorium og  

 fakultetsråd, kan det samtidig besluttes, at Ph.D.-studerende i denne  

 relation er at betragte som deltidsansatte.« Af et mindretal (SF):
 3) Stk. 3 affattes således:
»Stk. 3. Medlemmer af konsistorium kan til enhver tid kræve  

 indsigt i institutionens løbende drift og rektors afgørelser.
Konsistorium  

 skal høres forud for væsentlige beslutninger og kan på eget initiativ tage  

 sager op til behandling.
Konsistorium har pligt til at drøfte de forhold,  

 rektor forelægger.« 4) Stk. 4 affattes således:
 »Stk. 4. Konsistorium, der består af 1 formand og 16  

 medlemmer, sammensættes på følgende måde:
 1) Rektor er født formand.
2) 2 udefra kommende medlemmer.
Det fastsættes i statutten, hvorledes  

 disse udpeges.
Medlemmerne skal være sagkyndige i spørgsmål vedrørende  

 forskning og højere uddannelse.
 3) 6 medlemmer valgt af de videnskabelige medarbejdere og lærere.
 4) 4 medlemmer valgt af og blandt det teknisk-administrative personale.
5) 4 medlemmer valgt af og blandt de studerende.« Til § 4 5) Stk. 3 affattes således:
»Stk. 3. Rektor kan i særlige tilfælde og efter § 5, stk. 3,  

 beslutte, at der inden valgperiodens udløb skal udskrives nyvalg til  

 dekanhverv, fakultetsråd, institutbestyrelse og studienævn.
Rektor kan  

 endvidere i særlige tilfælde overtage fakultetsråds, institutbestyrelsers og  

 studienævnenes opgaver, hvorved § 5, stk. 1-3, § 7, stk. 2, og § 8, stk. 3-5,  

 fraviges.
Sådanne beslutninger forelægges snarest for konsistorium.« 6) Stk. 5 affattes således:
»Stk. 5. Rektor udskriver inden valgperiodens udløb nyvalg  

 til rektorhvervet, hvis mindst 12 af konsistoriums medlemmer beslutter  

 dette.« Til § 5 7) Stk. 2 affattes således:
 »Stk. 2. Fakultetsrådet har følgende opgaver:
 1) Godkendelse af studieordninger.
 2) Afgørelse om stillingsopslag vedrørende heltidsbeskæftigede  

 videnskabelige medarbejdere.
3) Nedsættelse af fagkyndige udvalg til bedømmelse af ansøgere til  

 stillinger som heltidsbeskæftiget videnskabelig medarbejder.
Udvalgene  

 afgiver indstilling til fakultetsrådet.
 4) Afgørelse om ansættelse eller indstilling om ansættelse i stillinger  

 som heltidsbeskæftiget videnskabelig medarbejder.
5) Nedsættelse af fagkyndige udvalg til bedømmelse af videnskabelige  

 arbejder med henblik på erhvervelse af Ph.D.- og doktorgrader.
Udvalgene  

 afgiver indstilling til fakultetsrådet.
6) Tildeling af Ph.D.- og doktorgrader.« 8) Efter stk. 2 indsættes som nyt stykke:
»Stk. 3. Medlemmer af fakultetsrådet kan til enhver tid kræve  

 indsigt i fakultetets løbende drift og dekanens afgørelser.
Fakultetsrådet  

 skal høres forud for væsentlige beslutninger og kan på eget initiativ tage  

 sager op til behandling.
Fakultetsrådet har pligt til at drøfte de forhold,  

 dekanen forelægger.« Stk. 3-6 bliver herefter stk. 4-7.
 9) Stk. 3 , der bliver stk. 4, affattes således:
»Stk. 4. Rektor udskriver inden valgperiodens udløb nyvalg  

 til dekanhvervet, hvis mindst 3/4 af fakultetsrådets medlemmer, bortset fra  

 dekanen, indstiller dette.« 10) Stk. 5 , der bliver stk. 6, affattes således:
 »Stk. 6. Fakultetsrådet, der består af 1 formand og 11  

 medlemmer, sammensættes på følgende måde:
 1) Dekanen er født formand.
 2) 5 medlemmer valgt af og blandt de videnskabelige medarbejdere og  

 lærere.
 3) 3 medlemmer valgt af og blandt det teknisk-administrative personale.
4) 3 medlemmer valgt af og blandt de studerende.« Til § 6 11) Stk. 2 affattes således:
»Stk. 2. Dekanen kan i særlige tilfælde og efter § 7, stk. 8,  

 og § 8, stk. 8, beslutte, at der inden valgperiodens udløb skal udskrives  

 nyvalg til institutleder- og studielederhvervet.
Sådanne beslutninger  

 forelægges snarest for fakultetsrådet.« Til § 7 12) Stk. 1 affattes således:
»Forskning og aktiviteter i tilknytning hertil ved institutionen  

 foregår normalt ved institutter.
Ved hvert institut vælges en institutleder,  

 en institutbestyrelse og et institutråd.
Hvis der er færre end 10  

 videnskabelige medarbejdere på instituttet, kan valg af en institutbestyrelse  

 undlades.« 13) Stk. 2 affattes således:
»Stk. 2. Bestyrelsen fastlægger generelle retningslinier for  

 instituttets virksomhed og udvikling og træffer afgørelse om instituttets  

 budget inden for de rammer, fakultetsrådet har fastlagt.
Instituttets og  

 medarbejdernes aftaler om varetagelse af eksternt finansierede  

 forskningsprojekter skal forelægges bestyrelsen til godkendelse.
Bestyrelsen  

 afgiver indstilling til fakultetsrådet om forslag til stillingsopslag og om  

 forslag til nedsættelse af fagkyndige bedømmelsesudvalg.
Medlemmer af  

 institutbestyrelsen kan til enhver tid kræve indsigt i instituttets løbende  

 drift og institutlederens afgørelser.
Institutbestyrelsen skal høres forud  

 for væsentlige beslutninger og kan på eget initiativ tage sager op til  

 behandling.« 14) Efter stk. 2 indsættes som nyt stykke:
»Stk. 3. Institutrådet drøfter institutbestyrelsens oplæg til  

 fastlæggelse af generelle retningslinier for instituttets virksomhed samt  

 øvrige spørgsmål, som har betydning for instituttets langsigtede  

 udviklingsstrategi, forskningsprofil og opgaveengagement.
Institutrådet  

 består af de videnskabelige og teknisk-administrative medarbejdere ved  

 instituttet, stipendiater og Ph.D.-studerende tilknyttet instituttet samt et  

 antal repræsentanter for de studerende, der modtager undervisning fra  

 instituttet.
Antallet af studerende fastsættes i statutten, men skal være  

 mindst 2 og højst 1/4 af antallet af videnskabelige medarbejdere.« Stk. 3-6 bliver herefter stk. 4-7.
 15) Stk. 3 , der bliver stk. 4, affattes således:
»Stk. 4. Institutlederen varetager efter bemyndigelse fra  

 rektor og efter retningslinier fastlagt af bestyrelsen instituttets daglige  

 ledelse, herunder planlægning og fordeling af arbejdsopgaver.
Institutlederen  

 kan pålægge medarbejdere at løse bestemte opgaver med respekt for deres frie  

 valg af videnskabelige teorier og metoder.
En medarbejder kan ikke gennem  

 pålagte opgaver afskæres fra at iværksætte en bestemt forskningsopgave,  

 såfremt den falder inden for vedkommendes ansættelsesområde.
Medarbejdernes  

 eksterne arbejdsopgaver, bortset fra offentlige hverv, skal forelægges  

 institutlederen til godkendelse.« 16) Stk. 4 , der bliver stk. 5, affattes således:
»Stk. 5. Institutlederen vælges blandt professorer og  

 heltidsansatte lektorer ved instituttet for normalt 3 år med mulighed for  

 genvalg.
Institutlederen vælges af institutrådet.
Dekanen godkender den  

 valgte institutleder.« 17) Stk. 5 , der bliver stk. 6, affattes således:
 »Stk. 6. Institutbestyrelsen, der består af en formand og 7  

 medlemmer, sammensættes på følgende måde:
 1) Institutlederen er født formand.
 2) 3 medlemmer vælges blandt instituttets faste videnskabelige  

 medarbejdere af instituttets videnskabelige medarbejdere med hovedstilling  

 ved instituttet.
 3) 2 medlemmer vælges af og blandt instituttets teknisk-administrative  

 medarbejdere.
4) 2 medlemmer vælges af og blandt de studerende i institutrådet.« 18) Stk. 6 , der bliver stk. 7, udgår.
 19) Stk. 8 affattes således:
»Stk. 8. Dekanen udskriver inden valgperiodens udløb nyvalg  

 til hvervet som institutleder, hvis mindst 2/3 af institutbestyrelsens  

 medlemmer, bortset fra institutlederen, indstiller dette.« Til § 8Af undervisnings- og forskningsministeren , tiltrådt af et  

flertal (udvalget med undtagelse af SF):
 20) Stk. 1 affattes således:
»For hver uddannelse eller for flere uddannelser nedsættes et  

 studienævn.« Af et mindretal (SF):
 21) Stk. 3 udgår.
 Stk. 4-8 bliver herefter stk. 3-7.
 Af undervisnings- og forskningsministeren , tiltrådt af et  

flertal (udvalget med undtagelse af SF og FP):
 22) Stk. 3 affattes således:
»Stk. 3. Ved stemmelighed træffer fakultetsrådet  

 afgørelsen.« Af et mindretal (SF):
 23) Stk. 4 , der bliver stk. 3, affattes således:
 »Stk. 3. Studienævnet har følgende opgaver:
 1) Udarbejdelse af studieordning.
 2) Fastlæggelse af undervisningsplanen, herunder rekvirering af  

 undervisning, efter indstilling fra studielederen.
 3) Ansættelse af eksterne lektorer, undervisningsassistenter og  

 hjælpelærere efter indstilling fra studielederen.
Studienævnet kan på eget initiativ tage sager op til behandling.« 24) Stk. 8 , der bliver stk. 7, affattes således:
»Stk. 7. Dekanen udskriver inden valgperiodens udløb nyvalg  

 til hvervet som studienævnsformand, hvis mindst 2/3 af studienævnets  

 medlemmer, bortset fra formanden, indstiller dette.« Ny paragraf 25) I kapitel 4 indsættes før § 11 som ny  

 paragraf:
 »§ 01. Undervisnings- og forskningsministeren er øverste  

 forvaltningsmyndighed for de institutioner, der er omfattet af loven.
Stk. 2. Undervisnings- og forskningsministeren kan dog kun træffe  

 afgørelse om institutionernes forhold, i det omfang det udtrykkeligt er  

 hjemlet i loven, og har ikke mulighed for ex officio at gribe ind i de  

 afgørelser, der efter loven er henlagt til institutionerne.« Til § 12 26) Paragraffen affattes således:
 »§ 12. Undervisnings- og forskningsministeren kan godkende  

 undtagelser fra lovens bestemmelser efter forslag fra konsistorium.
Stk. 2. Undervisnings- og forskningsministeren kan fastsætte  

 særlige regler for institutioner eller dele heraf, som varetager særlige  

 opgaver med forpligtelser for det offentlige.« Af undervisnings- og forskningsministeren , tiltrådt af et  

flertal (udvalget med undtagelse af SF):
 Til § 13 27) Stk. 2 affattes således:
»Stk. 2. De, der var valgt som rektorer, prorektorer, dekaner  

 og prodekaner på tidspunktet for lovens ikrafttræden, fortsætter i deres  

 hverv, indtil en statut er fastsat og valg er afholdt efter denne, jf. stk.  

 5.« 28) Stk. 6 affattes således:
»Stk. 6. Undervisnings- og forskningsministeren kan i særlige  

 tilfælde dispensere fra stk. 2 og 5.« Bemærkninger Til nr. 1 Med ændringen fra »godkender« til »træffer  

 afgørelse om« i indledningen præciseres det, at konsistorium i  

 forbindelse med behandlingen af og beslutningen om de pågældende forhold har  

 kompetence til af egen drift at foretage ændringer i de fremlagte forslag.  

 Det forudsættes således stadig, at forslagene som udgangspunkt udarbejdes af  

 rektor.
Tilføjelsen i nr. 3 tilsigter, at der bliver mulighed for at oprette  

 permanente udvalg og underordnede kollegiale råd, som det meget stærkt har  

 været ønsket i flere af institutionernes høringssvar.
Permanente udvalg og  

 kollegiale råd kan oprettes i statutten og tillægges en selvstændig  

 kompetence inden for rammerne af de opgaver, som er tillagt det kollegiale  

 organ, de er tilknyttet.
Beslutninger truffet i sådanne udvalg eller råd skal  

 altid forelægges det kollegiale organs formand (leder) med henblik på, at de  

 er i overensstemmelse med det kollegiale organs beslutninger eller de  

 retningslinier, det har udstukket.
Enhver beslutning kan forelægges til  

 endelig afgørelse for det kollegiale organ af formanden eller efter ønske fra  

 enkelte af dets medlemmer.
Ved denne formulering sikres det, at den  

 kompetence, der er tillagt lederne henholdsvis de kollegiale organer, ikke  

 anfægtes.
Til nr. 2 Den ændrede formulering skal ses i lyset af, at Ph.D.-studerende  

 generelt i lovforslaget er omfattet af bestemmelserne, der vedrører de  

 studerende.
Men i det omfang den enkelte institution giver deltidsansatte  

 valgret og valgbarhed til konsistorium og fakultetsråd, kan det være  

 ønskeligt, at Ph.D.-studerende ligestilles med f.eks.  

 undervisningsassistenter.
Blot må det sikres, at de Ph.D.-studerende ikke  

 opnår rettigheder i begge grupper.
Til nr. 3 og 8 Uden indsigt i sagsbehandlingen er det ikke muligt for  

 medlemmerne af de kollegiale organer at kontrollere, hvorvidt og hvordan  

 lederne efterlever de udstukne retningslinier, og at indhøste et  

 erfaringsgrundlag for en rationel løbende korrektion af disse retningslinier.  

 Dette nødvendiggør endvidere, at de kollegiale organer har adgang til at  

 blive hørt forud for væsentlige konkrete dispositioner, samt at de på eget  

 initiativ kan tage sager op.
Konsistorium har som konsekvens heraf ret til at  

 udtale sig i alle sager af væsentlig betydning for institutionens  

 organisation og virksomhed.
Lovforslagets formulering er således indeholdt i  

 ændringsforslaget.
 Til nr. 4 Ændringsforslaget tilsigter at bevare den nuværende procentandel  

 i konsistorium for TAP- og studentergruppen, idet dog rektor i modsætning til  

 i den gældende lov ikke indgår i procentberegningen.
 For at øge muligheden for, at loven kan tilpasses de enkelte  

 institutioners særlige forhold, foreslås det, at reglerne om, hvordan og af  

 hvem de udefra kommende medlemmer udpeges, fastsættes i statutten.
 I forhold til lovforslaget udvider ændringsforslaget antallet af medlemmer  

 i konsistorium med 2 pladser, bl.a. for at give mulighed for, at  

 institutioner, der måtte ønske det, kan gøre såvel 5 dekaner som prorektor  

 til fødte medlemmer af konsistorium.
Med formuleringen om, at de 6 VIP-medlemmer vælges blandt (men ikke  

 nødvendigvis af) de videnskabelige medarbejdere og lærere, er det overladt  

 til institutionen i statutten at fastlægge, i hvilket omfang  

 VIP-repræsentationen skal udgøres af valgte ledere (dekaner, prorektor) som  

 fødte medlemmer, eller om de skal vælges ved almindeligt valg af og blandt  

 den samlede VIP-gruppe.
I sidstnævnte tilfælde må det forudsættes, at dekaner  

 og en eventuel prorektor har møde- og taleret i konsistorium.
Til nr. 5 og 11 Ændringsforslagene fjerner rektors mulighed for i særlige  

 tilfælde at overtage konsistoriums beføjelser.
Det forekommer ikke rimeligt,  

 at rektor af egen drift skal kunne fratage institutionens øverste kollegiale  

 organ dets beføjelser.
Den sikring af kollegial indflydelse, der efter  

 lovforslaget ligger i, at rektor skal have f.eks. budgetforslaget godkendt i  

 konsistorium, bliver illusorisk, hvis rektor i konflikttilfælde kan overtage  

 organets beføjelser og selv godkende sit eget budgetforslag.
Lovforslaget  

 fremstår tillige inkonsekvent på dette punkt, da konsistorium ikke er nævnt  

 blandt de organer, hvortil rektor kan beslutte at udskrive nyvalg.
 Da rektors beføjelser til at udskrive nyvalg og overtage organernes  

 beføjelser efter lovforslagets bemærkninger bør være en absolut undtagelse,  

 der kun anvendes i tilfælde af alvorlig misrøgt, forekommer det rimeligt, at  

 konsistorium snarest skal orienteres og have lejlighed til at drøfte sagen,  

 hvis der opstår en sådan situation.
 Tilsvarende gælder for fakultetsrådet, hvis dekanen udskriver nyvalg til  

 institutleder- eller studielederhverv.
Til nr. 6 Ændringsforslaget tilsigter at give en i forhold til  

 lovforslaget mere realistisk mulighed for, at konsistorium kan bringe en  

 rektors hverv til afslutning.
De 12 medlemmer svarer til 3/4 af konsistoriums  

 medlemmer (når bortses fra rektor), hvorved majoritetskravet svarer til det i  

 lovforslagets § 5, stk. 3, fastsatte vedrørende nyvalg til dekanposten.
 Til nr. 7 Det er studienævnet, der udarbejder studieordningen, jf. § 8,  

 stk. 4. Fakultetsrådet skal ved godkendelsen af studieordningen alene påse,  

 at denne ikke strider mod den gældende bekendtgørelse, og at den kan  

 gennemføres inden for de til uddannelsen givne bevillingsrammer.
Af hensyn til, at ansættelsen af det faste videnskabelige personale  

 (adjunkter, lektorer og professorer) er af afgørende betydning for  

 udviklingen af institutionernes langsigtede faglige profil, bør beslutninger  

 i disse anliggender fortsat træffes af de kollegiale organer.
I  

 overensstemmelse hermed er beslutninger vedrørende stillingsopslag,  

 nedsættelse af faglige bedømmelsesudvalg og stillingtagen til de faglige  

 udvalgs indstillinger derfor henlagt til fakultetsrådet (eventuelt  

 konsistorium). Institutbestyrelserne afgiver til fakultetsrådet forslag til  

 stillingsopslag og forslag til sammensætning af fagkyndige bedømmelsesudvalg.
Rektor skal, som ansvarlig for legaliteten i institutionens afgørelser,  

 påse, at stillingsopslag har en sådan faglig bredde, at de muliggør en reel  

 konkurrencesituation blandt kvalificerede ansøgere.
Ligeledes skal rektor  

 påse, at bedømmelsesudvalgene er sammensat således, at der ikke kan rejses  

 tvivl om deres upartiskhed såvel i relation til de konkrete ansøgere som i  

 relation til institutionsinterne interesser.
Til nr. 9, 19 og 24 Ændringsforslagene tilsigter at præcisere, at rektor  

 skal udskrive nyvalg, hvis 3/4 af fakultetsrådets medlemmer beslutter dette.  

 Samtidig er fakultetsrådets muligheder for at kræve nyvalg ikke afgrænset til  

 situationer, hvor dekanen undlader at overholde fakultetsrådets planer.
Der  

 kan således tænkes andre, nok så væsentlige situationer, hvor et fakultetsråd  

 ønsker at kunne afsætte en dekan, der er kørt fast eller kørt træt.
 Tilsvarende ændres bestemmelserne om dekanens pligt til at udskrive nyvalg  

 til hvervene som institutleder og studieleder.
 Til nr. 10 Ændringsforslaget tilsigter for det første at fjerne de  

 eksterne medlemmer af fakultetsrådet, idet det anses for tilstrækkeligt for  

 sikringen af offentlighedens indsigt i institutionernes ledelse, at der er  

 eksterne repræsentanter i konsistorium. Ændringsforslaget er dermed på linie  

 med bemærkningerne i en række af institutionernes høringssvar.
 For det andet ændres sammensætningen af organet, så procentfordelingen  

 mellem de enkelte grupper svarer til den gældende lovs, hvilket ikke ses at  

 have givet problemer.
Til nr. 12, 14 og 16 Ændringsforslagene medfører, at der skal etableres et  

 institutråd.
Institutrådet har ingen besluttende kompetence, men skal drøfte  

 anliggender, der vedrører den overordnede og langsigtede faglige udvikling af  

 instituttet.
Institutrådet vil normalt kun holde møde 1-2 gange årligt,  

 eventuelt i form af »institutdage«, hvor man gennemdrøfter  

 forskningsprofil og strategiudvikling for instituttet og i øvrigt har  

 lejlighed til at drøfte, hvordan instituttet fungerer i det daglige.
 Samtidig fungerer institutrådet som valgforsamling ved valg af  

 institutleder og ved udpegningen af de 2 studenterrepræsentanter til  

 institutbestyrelsen.
Til nr. 13 En forudsætning for, at bestyrelsen har reel mulighed for at  

 udøve det overordnede ansvar for instituttets budgetlægning og økonomiske  

 dispositioner, er, at bestyrelsen har indsigt i de aftaler, der indgås om  

 eksternt finansierede projekter, hvad enten kontrahenten er instituttet eller  

 enkelte medarbejdere.
Da sådanne projekter kan medføre væsentlige  

 budgetmæssige bindinger for instituttet, skal bestyrelsen have kontrakterne  

 forelagt til godkendelse.
Det forudsættes, at der foreligger vægtige  

 begrundelser, hvis en institutbestyrelse afviser at godkende en kontrakt.
 Vedrørende ændringen af »godkender« til »træffer afgørelse  

 om« henvises til bemærkningerne til nr. 1.
 Vedrørende bestyrelsens opgaver i forbindelse med besættelse af faste  

 videnskabelige stillinger henvises til bemærkningerne til nr. 7.
Til nr. 15 Ændringsforslaget tilsigter dels at præcisere, at  

 forskningsfriheden omfatter både metoder og teorier, dels at sikre, at ingen  

 forsker over tid kan afskæres fra at optage en ønsket forskningsopgave ved  

 løbende at få pålagt bestemte arbejdsopgaver.
Der henvises i den forbindelse  

 til undervisnings- og forskningsministerens svar på udvalgets spørgsmål 9,  

 der er optrykt som bilag til betænkningen, og hvoraf fremgår, at dette vil  

 kunne være en potentiel mulighed med lovforslagets formulering.
Det må  

 således anses for et helt fundamentalt krav til forskningsfriheden ved de  

 videregående uddannelsesinstitutioner, at en institutleder ikke har mulighed  

 for at udøve nogen form for indirekte censur over for kontroversielle  

 forskere eller forskningsprojekter ved at holde de pågældende travlt  

 beskæftigede med beordrede forskningsopgaver.
Som en følge af institutlederens pligt til at påse, at medarbejderne  

 udfører de arbejdsopgaver, som de ifølge deres ansvar er forpligtede til,  

 skal institutbestyreren orienteres om alle eksterne opgaver og bijob, når  

 bortses fra enkeltstående og kortvarige opgaver.
Hvis institutlederen  

 skønner, at aktiviteterne antager et sådant omfang, at de påviseligt påvirker  

 medarbejderens muligheder for at varetage sine institutmæssige forpligtelser,  

 skal institutlederen have ret til at kræve aktiviteterne begrænset.
Dette  

 gælder dog ikke for borgerlige ombud eller andre offentlige hverv.
 Til nr. 17 og 18 Da institutbestyrelsen i praksis vil komme til at fungere  

 som institutlederens referencegruppe og rådgivningsforum i forbindelse med  

 dennes udøvelse af ledelsesforpligtelser, anses det for hensigtsmæssigt, at  

 institutbestyrelsen i alle tilfælde får en størrelse, der sikrer en rimelig  

 repræsentation for instituttets personalegrupper.
Da beslutninger vedrørende de generelle retningslinier for institutternes  

 virksomhed og prioriteringen af de forskningsmæssige indsatsområder har store  

 konsekvenser for de faktiske udviklingsmuligheder og faglige input i  

 uddannelserne, anses det for væsentligt, at også de studerende har reel  

 mulighed for at deltage i drøftelser og beslutninger om disse forhold.
De to  

 pladser til de studerende muliggør, at der kan vælges repræsentanter såvel  

 for de Ph.D.-studerende som for de øvrige studerende.
Nærmere regler om valg  

 af de studerende fastsættes i statutten.
 Stk. 6 udgår som en logisk konsekvens af ændringen af stk. 5.
 Til nr. 20 Formuleringen er ændret for at gøre det muligt, at  

 institutioner, som i dag har eet studienævn for flere uddannelser, kan  

 fortsætte denne ordning.
Til nr. 21 Da studielederen i vidt omfang udøver sine ledelsesfunktioner  

 inden for den af studienævnet fastlagte undervisningsplan, vil det være  

 underminerende for legitimiteten i studielederens beslutninger, hvis  

 undervisningsplanen efter stemmelighed kan vedtages med studielederens egen  

 stemme som udslagsgivende.
Denne bestemmelse bør derfor udgå af loven.
Uden  

 bestemmelsen vil reglen være, at ved stemmelighed bortfalder det forslag,  

 hvorom der er stemt.
I en række tilfælde er dette uproblematisk, men i andre  

 tilfælde, f.eks. ved fastlæggelse af en undervisningsplan, skal der træffes  

 en afgørelse.
I disse tilfælde vil rektor i medfør af lovforslagets § 4, stk.  

 3, have hjemmel til at afgøre sagen.
Beføjelsen vil typisk være delegeret til  

 dekanen.
Der er derfor ikke behov for en ny bestemmelse til erstatning for §  

 8, stk. 3.
Til nr. 22 I det oprindelige lovforslag var formandens stemme  

 udslagsgivende.
Dette er ændret således, at det i stedet er fakultetsrådet,  

 der træffer afgørelse ved stemmelighed.
 Til nr. 23 Ændringsforslaget tilsigter:
1) at præcisere, at studienævnet udarbejder studieordningen, jf.  

 bemærkningerne til ændringsforslag nr. 7, 2) at præcisere, at studienævnet ved formuleringen »fastlægger«  

 har ret til at ændre i det fremlagte forslag fra studielederen, 3) at henlægge godkendelsen vedrørende ansættelse i rene  

 undervisningsstillinger til studienævnet.
Det er studielederen, der eventuelt  

 efter regler fastsat af undervisningsministeren forestår selve  

 bedømmelsesarbejdet og afgiver indstilling til studienævnet.
Såfremt  

 ansættelsesreglerne ikke reguleres i en ministeriel bekendtgørelse (jf.  

 lovforslagets § 2, stk. 2, nr. 3), kan der i statutten fastsættes regler om,  

 at eventuel forkastelse af studielederens indstilling skal ske med  

 kvalificeret flertal.
 Til nr. 25 Ændringsforslaget tilsigter ingen realitetsændringer i forhold  

 til lovforslagets bemærkninger om institutionernes selvstyre, jf.  

 lovforslaget side 7, sp. 1. Da dette forhold imidlertid er af afgørende  

 betydning, dels principielt, dels i forhold til ministerens muligheder for  

 efter ministeransvarlighedsloven at blive stillet til ansvar for  

 institutionernes handlinger eller efter politisk pres at blive tvunget til  

 indgreb i disse, må det anses for væsentligt, at det forvaltningsretlige  

 forhold mellem ministeren og institutionerne reguleres i selve loven.
Til nr. 26 Ændringsforslaget til stk. 1 præciserer, at forslag til  

 ændringer af lovens bestemmelser skal hidrøre fra konsistorium.
Dette vil  

 være en naturlig følge af den kompetence til at fastlægge institutionens  

 organisation og retningslinier for dens langsigtede virksomhed, der efter  

 lovforslaget er tillagt konsistorium.
Ændringsforslaget til stk. 2 præciserer, at de områder, hvor ministeren af  

 egen drift kan fastsætte særstyreordninger, alene vedrører de institutioner  

 eller dele heraf, der er pålagt særlige forpligtelser i forhold til det  

 offentlige.
Det vil typisk være de institutter, museer og samlinger, der  

 efter den gældende lov er omfattet af § 31 og § 32. Fremover vil dog også de  

 institutioner, der har egne forskningsbiblioteker, der står til rådighed for  

 offentligheden, skulle have disse reguleret med hjemmel i denne bestemmelse.
 For så vidt angår de øvrige forhold, der nævnes i lovforslagets  

 bemærkninger til § 12, stk. 2 (f.eks. uddannelsesforløb, der gennemføres i  

 samarbejde mellem flere institutioner), vil behovet for særlige regler i  

 disse tilfælde kunne fastsættes med hjemmel i stk. 1.
 Til nr. 27 og 28 Ændringsforslagene er begrundet i, at der kan være  

 institutioner, som vil have vanskeligheder ved at opfylde bestemmelserne på  

 grund af nyvalg til forskellige poster umiddelbart inden lovens  

 ikrafttrædelse.
 Samtidig er det fastslået, at prorektorer og prodekaner på tidspunktet for  

 lovens ikrafttræden også kan blive siddende, hvorved de kan overtage  

 rektorers og dekaners hverv i tilfælde af disses forfald.
Poul Andersen (S) Helle Degn (S) Jytte Hilden (S) Frank Jensen (S) Else  

 Marie Mortensen (S) Anne-Marie Meldgaard (S) Rahbæk Møller (SF) Ebba Strange  

 (SF) Jette Pors (CD) nfmd.
Eva Møller (KF) Jens Jørgensen (KF) Pia  

 Christmas-Møller (KF) Anders Mølgaard (V) Hanne Severinsen (V) fmd.  

Køpke Christensen (FP) Ole Vig Jensen (RV) Lysholm Christensen (KRF)  

 » Bilag 1 Nogle af udvalgets spørgsmål til undervisnings- og forskningsministeren og  

 dennes svar herpå Spørgsmål 1:
»Hvilke initiativer agter ministeren at tage for at sikre rammerne  

 for de danske forskningsbiblioteker, der er tilknyttet de institutioner,  

 universitetsloven omfatter?» Svar:
 Jeg vil tage initiativ til - sammen med kulturministeren - at overveje et  

 fælles regelsæt for de biblioteker, der er led i et samlet bibliotekssystem,  

 og som har en biblioteksforpligtelse ud over den enkelte institution.
 Spørgsmål 3:
»Vil ministeren indhente et uvildigt forvaltningsretligt responsum  

 (f.eks. fra en professor i forvaltningsret) vedrørende den måde, som  

 begrænsningerne i ministerens forvaltningsmyndighed i forhold til  

 institutionerne juridisk har fundet udtryk i lovforslaget på? Det bemærkes i  

 den forbindelse, at begrænsningen i ministerens almindelige  

 forvaltningsmyndighed alene fremgår af bemærkningerne.
Tydeligst fremgår den  

 af de generelle bemærkninger s. 7, men tillige i bemærkningerne til § 11, der  

 dog alene vedrører klageadgangen.
Det kan således betvivles, at den anvendte  

 form er juridisk holdbar i henseende til en begrænsning af de almindelige  

 forvaltningsbeføjelser, ministeren som udgangspunkt har i henhold til  

 gældende regler om ministeransvarlighed.
Spørgsmålet skal ses i lyset af, at  

 Folketingets Ombudsmand i 1972 henstillede til Undervisningsministeriet at  

 præcisere ministerens beføjelser over for institutionerne (jf. bemærkningerne  

 til § 35 i den kommenterede styrelseslov, s. 95).« Svar:
Jeg vedlægger Justitsministeriets udtalelse af 23. oktober 1992, hvoraf  

 det blandt andet fremgår, at Justitsministeriet antager, at der ved reglerne  

 om institutionernes styrelse i lovforslagets kapitel 2 etableres et selvstyre  

 for institutionerne.
Undervisningsministeren har således efter  

 Justitsministeriets opfattelse ikke mulighed for ex officio at gribe ind i de  

 afgørelser, som efter forslaget skal træffes af institutionerne.  

 Undervisningsministeren kan alene træffe afgørelse om institutionernes  

 forhold, i det omfang det følger af forslaget.
 Såfremt Justitsministeriets responsum ikke anses for tilstrækkeligt, vil  

 jeg naturligvis indhente endnu et, hvis udvalget pålægger mig det.
 Spørgsmål 7:
»Kan ministeren oplyse, om rektor i kraft af sin almindelige  

 instruktionsbeføjelse over for valgte ledere (dekaner, innstitutbestyrere) og  

 ansatte ledere (administrationschef, overbibliotekar) har kompetence til at  

 give instruktioner om disses stillingtagen til afgørelser i konsistorium,  

 hvis de indgår som repræsentanter for ledelsen?» Svar:
 Et medlem af konsistorium, der sidder som repræsentant for ledelsen, hvad  

 enten der er tale om en valgt leder eller en ansat leder, sidder i dette  

 organ som repræsentant for den samlede ledelse og ikke som repræsentant for  

 rektor.
 Spørgsmål 9:
»Kan ministeren i forlængelse af spørgsmål 8 oplyse, om det i medfør  

 af bemærkningerne til § 7, stk. 3, om institutlederens beføjelser til at  

 beslutte, om et bestemt forskningsområde skal tages op, vil være muligt for  

 institutlederen at afskære en forsker fra at iværksætte en bestemt  

 forskningsopgave, såfremt den falder inden for vedkommendes  

 ansættelsesområde?» Svar:
Idet jeg henviser til besvarelsen af spørgsmål 8, kan det tænkes, at en  

 forsker må opgive eller udskyde en bestemt forskningsopgave, selv om opgaven  

 ligger inden for ansættelsesområdet.
Institutlederen kan ikke afskære en  

 forsker fra at iværksætte en bestemt forskningsopgave, der falder inden for  

 vedkommendes ansættelsesområde, hvis forskeren ikke er pålagt andre  

 arbejdsopgaver, der nødvendiggør en prioritering.
 Spørgsmål 12:
»Udvalget anmoder om ministerens kommentar til henvendelse af 13.  

 november 1992 fra Sydjysk Universitetscenter vedrørende ovennævnte  

 lovforslag, jf. bilag 6.« Svar:
Det er vigtigt at fastslå, at lov nr. 263 af 4. juni 1970 om Københavns  

 Universitets placering og universitetscentre ikke har dannet grundlag for  

 Sydjysk Universitetscenters (SUC) oprettelse eller virksomhed.
Derimod har  

 Indenrigsministeriet fundet, at der i forarbejderne til loven, navnlig i  

 Folketingets forhandlinger, var den fornødne hjemmel til, at de kommunale  

 myndigheder i området kunne give tilskud til SUC.
Denne hjemmel er netop  

 opretholdt i lovforslaget.
Jeg henviser endvidere til de specielle  

 bemærkninger til § 14, stk. 1.
 Spørgsmål 24:
»Udvalget anmoder om ministerens kommentar til henvendelse af 13.  

 november 1992 fra Folkeuniversitetet vedrørende ovennævnte lovforslag, jf.  

 bilag 10.« Svar:
 Folkeuniversitetet er ikke nævnt i den gældende lov eller i bemærkningerne  

 hertil, og der er således ingen ændringer i lovforslaget i forhold til i dag.  

 Der er dog i den kommenterede udgave af gældende lov i forbindelse med  

 teksten »bidrage til udbredelse af kendskab til videnskabens  

 arbejdsmetoder og resultater« henvist til en bestemmelse i daværende Lov  

 om fritidsundervisning (lovbekg. nr. 388 af 17. august 1972). En lignende  

 bestemmelse er medtaget i lov om støtte til folkeoplysning (lov nr. 410 af  

 13. juni 1990). Der er således ingen ændring i situationen.
 Spørgsmål 48:
 »I ministerens svar på spørgsmål 1, jf. bilag 22, bebudes et  

 initiativ med henblik på at tilvejebringe et regelsæt for  

 forskningsbibliotekerne.
Ministeren bedes redegøre for, hvorledes forskningsbibliotekernes stilling  

 vil være i perioden, indtil et sådant regelsæt vil kunne træde i kraft.« Svar:
 Forskningsbibliotekerne har - også i 1993 - en særlig linje i  

 ressourcetabellerne i Finanslovens anmærkninger, som er en oversigt over  

 ministeriets beregningsmæssige forudsætninger for den givne bevilling.
 Der er således ingen ændringer med hensyn til bevillingspraksis i 1993 i  

 forhold til praksis for FL 1992.
Bilag til svar på spørgsmål 3 Justitsministeriet København, den 23. oktober 1992 Undervisningsministeriet Ved skrivelse modtaget i Justitsministeriet den 22. oktober 1992 har  

 Undervisningsministeriet fremsendt et udkast til lov om universiteter med  

 anmodning om en lovteknisk gennemgang.
Undervisningsministeriet har endvidere  

 anmodet Justitsministeriet om at bekræfte, at der ved lovforslaget bliver  

 etableret et selvstyre for de af lovforslaget omfattede institutioner, og at  

 undervisningsministeren følgelig ikke kan udstede generelle  

 tjenestebefalinger med undtagelse af de områder, hvor ministeren ifølge  

 lovforslaget kan udstede retsforskrifter.
 I den anledning skal Justitsministeriet udtale:
Ifølge de almindelige bemærkninger til lovforslaget er hensigten med  

 forslaget at give nogle overordnede rammer, inden for hvilke den enkelte  

 institution kan indrette sig mest hensigtsmæssigt efter egne behov og  

 traditioner.
De udfyldende regler vil ifølge bemærkningerne fremgå af  

 institutionens statut.
 Det fremgår videre af bemærkningerne, at lovforslaget er opbygget med  

 henblik på et fagligt og økonomisk selvstyre til institutionerne, og at  

 ministeren som følge deraf ikke i sin egenskab af øverste  

 forvaltningsmyndighed på eget initiativ kan ændre en afgørelse, som  

 institutionen har truffet.
 Styrelsen af institutionerne er reguleret i lovens kapitel 2. Det fremgår  

 af § 3, at konsistorium er institutionens øverste kollegiale organ, der  

 varetager institutionens interesser som uddannelses- og forskningsinstitution  

 og fastlægger retningslinierne for dens langsigtede virksomhed og udvikling.
Konsistorium skal endvidere godkende forslag til institutionens statut,  

 som nærmere regulerer institutionens styrelse, organisation m.v.
Statutten  

 skal endeligt godkendes af undervisningsministeren.
 Den daglige ledelse varetages ifølge § 4 af rektor.
 Der er desuden i §§ 5-8 fastsat detaljerede regler om fakultetsrådenes,  

 institutbestyrelsernes, studienævnenes, dekanernes, institutbestyrernes og  

 studieledernes kompetence og opgaver.
 Der er endvidere i forslaget fastsat en række regler om  

 Undervisningsministerens kompetence til at fastsætte regler om uddannelserne  

 og adgangen hertil samt om adgangen til at indbringe afgørelser vedrørende  

 retlige spørgsmål for ministeren.
Det er Justitsministeriets opfattelse, at det må antages, at der ved  

 reglerne om institutionernes styrelse i kapitel 2 etableres et selvstyre for  

 institutionerne.
Undervisningsministeren har således efter  

 Justitsministeriets opfattelse ikke mulighed for ex officio at gribe ind i de  

 afgørelser, som efter forslaget skal træffes af institutionerne.  

 Undervisningsministeren kan alene træffe afgørelse om institutionernes  

 forhold, i det omfang det følger af forslaget.
 Det er endvidere Justitsministeriets opfattelse, at kompetencefordelingen  

 mellem de enkelte kollegiale organer på institutionerne må anses for at være  

 så detaljeret beskrevet i loven og bemærkningerne hertil, at det må antages,  

 at der ikke er etableret et almindeligt over-/underordnelsesforhold og en  

 rekursordning mellem de kollegiale organer, ligesom der heller ikke kan  

 antages at være adgang til delegation.
 Justitsministeriet skal dog foreslå, at de almindelige bemærkninger til  

 lovforslaget udbygges i overensstemmelse hermed, således at det ganske klart  

 fremgår, hvad der er hensigten med lovforslaget.
 Justitsministeriets lovtekniske bemærkninger er afgivet telefonisk den 22.  

 oktober.
 P.M.V.
 E.B.
Niels Boesen Bilag 2 Folkeuniversitetet Landssekretariatet: Odense Universitet Odense, den 13. november 1992 Folketingets Uddannelsesudvalg Folkeuniversitetsudvalget tillader sig hermed at rette henvendelse til  

 Uddannelsesudvalget i anledning af forslaget til ny styrelseslov for  

 universiteter og højere uddannelsesinstitutioner.
Folkeuniversitetet ønsker  

 især at henlede opmærksomheden på udkastets paragraf 2, som fastlægger, at  

 universiteterne foruden at drive forskning og give videregående uddannelse og  

 værne om forskningsfriheden endvidere skal bidrage til udbredelse af kendskab  

 til videnskabens arbejdsmetoder og resultater.
Folkeuniversitetet har i snart  

 100 år løst denne opgave i et nært samarbejde med universiteterne om  

 forskningsformidling og almindelig højnelse af befolkningens uddannelses- og  

 kundskabsniveau.
Via afdelinger i universitetsbyerne og et netværk af 150  

 lokale folkeuniversitetskomiteer etableres forskningsformidling inden for  

 alle videnskabelige fagområder.
 Det tætte samarbejde med universiteterne kommer til udtryk i lovgivningen,  

 i lov om støtte til folkeoplysning, hvor kapitel 9 (§§ 40-43) fastlægger  

 bestemmelser om Folkeuniversitetet og i bemærkningerne angiver en tæt  

 sammenhæng og et tæt samarbejde med forskningsverdenen.
 Folkeuniversitetet finder det væsentligt, at en modsvarende henvisning  

 kunne komme til udtryk i den nye styrelseslov ved, at Uddannelsesudvalget  

 knytter nogle kommentarer til lovens bemærkninger om samarbejdet mellem  

 universiteterne og Folkeuniversitetet om udbredelse af videnskabens metoder  

 og resultater.
 Folkeuniversitetsudvalget vil meget gerne uddybe ovenstående og anmoder  

 venligst om foretræde for Uddannelsesudvalget.
