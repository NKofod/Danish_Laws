Landsskatteretskendelse Arbejdsmarkedsbidrag - løn indtjent ved arbejde i Hong-Kong Klagen til Landsskatteretten vedrører  

 opgørelsen af arbejdsmarkedsbidrag af løn indtjent ved arbejde  

 i Hong Kong i indkomstårene 1997 og 1998 for virksomheden A A/S,  

 Danmark.
 Det fremgår af sagen, at klageren er fuldt  

 skattepligtig til Danmark, og har været ansat i selskabet A A/S siden  

 den 11. maj 1984.
I 1997 og i 1998 har klageren arbejdet som  

 rejsemontør på selskabets entreprise i Hong Kong, hvor  

 regeringen besluttede at bygge en ny lufthavn på en ø.  

 Lufthavnsorganisationen i Hong Kong har som bygherre indgået kontrakt  

 om levering af et bagagetransportanlæg med et konsortium,  

 bestående af bl.a. et hollandsk selskab.
A A/S indgik kontrakt med det  

 hollandske selskab om levering af et dansk produceret transportanlæg  

 til sortering af bagagen, bestående af 8 stk.  

 sorteringsanlæg.
 Der har ikke været oprettet en  

 ansættelseskontrakt eller udstationeringsaftale mellem selskabet og  

 klageren i forbindelse med udstationeringen til Hong Kong.
 Af det til klageren af selskabet udleverede eksemplar af  

 "MONTAGEFORHOLD 1. marts 1998" fremgår bl.a. følgende  

 vedrørende rejsemontører:
 ".....
Montørerne hører organisatorisk til under A  

 A/S' udemontageafdeling.
Montørerne ansættes af  

 udemontageafdelingens ledelse.
 .....
Montørerne får ved ansættelsen den  

 på dette tidspunkt gældende timeløn.
Montørernes  

 timelønninger reguleres sammen med reguleringen af  

 timelønningerne for værkstedsmedarbejderne i henhold til  

 lokaloverenskomst.
 .....
Montøren holder ferie efter gældende  

 ferielov.
Tidspunkter for afholdelse af ferie fastlægges i samråd  

 med montøren.
Der skal så vidt muligt tages hensyn til  

 montørens individuelle ønsker, når dette kan ske, uden at  

 det går ud over montageafdelingens forpligtelser.
 .....
 Montøren kan opsiges af montageafdelingens ledelse  

 efter nedenstående regler:
 -indtil 4 måneders ansættelse som  

 montør kan opsigelse ske med 14 dages varsel.
-....." Under sagens behandling for Landsskatteretten har der  

 været fremlagt brev af 18. december 2000 fra A A/S, hvori selskabets  

 projektdirektør attesterer klagerens funktion som arbejdsgiver i Hong  

 Kong under projektet med lufthavnen.
 Told- og skatteregionen har fundet, at klageren er  

 bidragspligtig af lønnen indtjent ved arbejdet i Hong Kong i  

 indkomstårene 1997 og 1998 for virksomheden A A/S i medfør af  

 arbejdsmarkedsfondslovens § 7, stk. 1, litra a.
 Klagerens repræsentant har nedlagt påstand om,  

 at klageren ikke er bidragspligtig af lønnen indtjent ved arbejdet i  

 Hong Kong i 1997 og i 1998.
 Til støtte for påstanden har  

 repræsentanten gjort gældende, at klageren anses for at have haft  

 en udenlandsk arbejdsgiver, og har hertil bl.a. anført:
 ".....
A A/S' ordre er på ca. 130 mio. dkr.
Ordren  

 indbefatter lokal montage i Hong Kong og idriftsættelse med afholdelse  

 af afleveringsforretning og risikoovergang i henhold til sædvanlig  

 praksis for sådanne leverancer.
Endvidere omfattede kontrakten kursus  

 for de lokale personer, der senere skulle betjene og vedligeholde  

 anlægget.
Kontrakten med det hollandske selskab er indgået som  

 afslutning på et forhandlingsforløb direkte mellem de to parter,  

 og indholdet har i et vist omfang skulle tilpasses og være forenelig  

 med de fysiske, geografiske, lovfæstede og økonomiske  

 reguleringer og påvirkninger, som lufthavnsbyggeriet i sin helhed har  

 været præget af.
 Visse centrale punkter i hovedkontrakten mellem konsortiet  

 og bygherren er gengivet i kontrakten mellem det hollandske selskab og A A/S,  

 idet kun det hollandske selskab har haft direkte ansvar over for konsortiet  

 for så vidt angår egne som underleverandørers opfyldelse  

 af ordrer.
 De to kontraktparter har, under iagttagelse af de af  

 bygherren opstillede udbudsbetingelser, som bl.a. har indeholdt  

 sædvanlige vilkår for tidsmæssig afviklingsforløb,  

 tidspunkter for tests, ibrugtagning og aflevering, kunnet aftale indbyrdes og  

 individuelle rammer for det løbende samarbejde.
Det hollandske selskab  har i sin egenskab af  

 leverandør m.v. til konsortiet og hvervgiver i forhold til A A/S  

 forestået projektledelse, som har omfattet såvel egne arbejder  

 som rammerne for A A/S' opfyldelse af den påtagne ordre.
Det hollandske  

 selskab  har stillet visse mandskabsfaciliteter herunder transport til og fra  

 fastlandet til rådighed for medarbejderne fra bl.a.
A A/S.
De  

 pågældende mandskabsfaciliteter består i en pavillonby  

 indeholdende kontorer og mødelokaler mv.
A A/S havde kontorer og  

 mødelokaler sammen med de 3 hovedleverandører i konsortiet.
Der  

 var i alt 50-60 mand tilknyttet disse kontorer, hvoraf medarbejderne fra A  

 A/S i gennemsnit udgjorde 6 mand i de pågældende 3 år,  

 byggeriet stod på.
Pavillonbyen lå ca. 1 kilometer fra, hvor  

 arbejdet foregik.
Montage og idriftsættelsen af  

 bagagesorteringsanlæggene i Hong Kong blev påbegyndt i 1996 og  

 afsluttet i 1999 og har således varet i ca. 3 år.
De i Danmark  

 producerede dele, som skulle monteres i Hong Kong, blev sendt derud i ca. 150  

 containere.
På grund af pladsmangel kunne disse containere kun  

 tømmes efterhånden, som arbejdet skred frem.
De fra A A/S  

 udstationerede supervisore måtte selv koordinere tømningen af  

 containerne og sørge for leje af trucks m.v. til at fragte  

 materialet.
De fra A A/S udstationerede medarbejdere i Hong Kong  

 fungerede som supervisorer på hver deres fagområde, elektrisk  

 installation, mekanisk installation og indkøring af anlæg.
Selve  

 montagen af bagagehåndteringsanlægget foregik med lokal  

 arbejdskraft, som var lejet hos et firma i Hong Kong, der er en af de tre  

 deltagere i konsortiet.
Supervisorne var således arbejdsledere for ca.  

 30-35 lokale personer, som skulle foretage det egentlige montagearbejde.
I  

 løbet af montagen blev der forbrugt ca. 60.000 lokale arbejdstimer.  

 Under montagen var den enkelte supervisor ansvarlig for den daglige  

 overholdelse af tidsplaner ved at mande op i spidssituationer.
I et vist  

 omfang blev der foretaget indkøb af materialer.
F.eks. stod en af  

 klagerens kollegaer som supervisorer for den elektriske installation, selv  

 for opmåling af materialer og bestilling af materialer hos grossist i  

 Hong Kong for ca. 2 mio. kr.
A A/S havde udstationeret en anden kollega til Hong Kong  

 som supervisorer til koordinering og indkøring af anlæg samt  

 gennemførelse af tests sammen med de øvrige leverandører  

 af bagagehåndteringssystemet.
Testmaterialet er på ca. 27.000  

 sider.
Endvidere var denne kollega ansvarlig for afholdelse at kurser for de  

 lokale arbejdere, som skulle betjene og vedligeholde anlægget.
 I henhold til de generelle regler for montageforhold i A  

 A/S skulle de udstationerede supervisorer hver uge foretage rapportering til  

 A A/S med oplysning om, hvad der var sket i ugens løb,  

 timeregistrering af forbrugte timer og lave liste over mangler og fejl.
Opfyldelse af A A/S´ kontrakt med det hollandske selskab  

 har overordnet været ledet og koordineret af en projektingeniør  

 sideløbende med andre projekter, for hvilke han havde det overordnede  

 ansvar.
Han var projektingeniør på lufthavnsprojektet i Hong  

 Kong indtil oktober 1997, hvor han blev udstationeret til A A/S´ nyetablerede  

 datterselskab i Hong Kong.
Denne udstationering havde dog ikke tilknytning  

 til projektet i Hong Kong lufthavn, og han havde ikke længere  

 tilknytning til lufthavnsprojekt.
I den tid projektingeniøren var  

 projektansvarlig, befandt han sig hovedsageligt i Danmark, hvorfra han fulgte  

 op på de ting, som hver uge blev rapporteret hjem fra supervisorne i  

 Hong Kong.
Det vil sige opfølgning på forkerte tegninger,  

 forkerte materialer, bestilling af materialer, sørge for at få  

 breve til kunden oversat til enten engelsk eller kinesisk.
Når der var  

 større ting, der skulle diskuteres med kunden, kom den ansvarlige  

 projektingeniør til Hong Kong, hvilket ca. skete 3-4 gange om  

 året.
De udstationerede supervisorer deltog i de faste daglige  

 møder med de forskellige firmaer, som var med til at lave  

 bagagehåndteringen.
På disse møder blev de problemer, de  

 enkelte firmaer havde på pladsen, drøftet.
Det var f.eks.  

 problemer med tegninger, der ikke passede, problemer med at komme til for  

 andre, der måske arbejdede der, hvor man skulle til.
Opbevaring af  

 materialer, problemer med leverancer hjemmefra, tømning af containere  

 og hvad der ellers var af problemer i det daglige arbejde.
Desuden kunne der være møder med den direkte  

 kunde vedrørende daglige problemer, som f.eks. tilladelse til at lave  

 kabelbakker lige der, hvor supervisoren fra A A/S havde planlagt det, eller  

 om tegn var rigtige på kinesisk på de enkelte  

 operatørdele, om man måtte lave huller i stål og beton  

 osv.
Hver gang man skulle have lov til et eller andet, skulle der laves en  

 skriftlig teknisk- eller pladsforespørgsel.
Disse forespørgsler  

 blev foretaget af de udstationerede supervisorer og ikke af  

 projektingeniøren i Danmark.
Danmark har ikke indgået  

 dobbeltbeskatningsoverenskomst med Hong Kong, men i henhold til OECD's  

 modelkonvention artikel 15 vil beskatningsretten tilkomme Hong Kong, da der  

 er tale om fast driftssted i Hong Kong ifølge artikel 5. Det faste  

 driftssted opstår alene ved bygge- og anlægsarbejdets  

 tidsmæssige udstrækning på ca. 3 år, uanset hvilken  

 grad at organisatorisk selvstændighed, der fra A A/S´ side er givet til  

 arbejdsstedet.
Fast driftssted sidestilles som udgangspunkt med udenlandsk  

 arbejdsgiver.
Videre har told- og skatteregionen lagt vægt  

 på, at klageren er ansat hos det danske selskab, A A/S.
Det er korrekt,  

 at klageren i henhold til sit ansættelsesbrev at 11. maj 1984 er ansat  

 hos A A/S som rejsemontør.
Dette ansættelsesbrev kan dog efter  

 vor opfattelse ikke tillægges afgørende betydning ved  

 afgørelse af, om klageren under sin udstationering til Hong Kong i  

 1997 og 1998 skal anses for at være ansat ved det faste driftssted i  

 Hong Kong eller det danske arbejdssted.
Det pågældende  

 ansættelsesbrev er en generel ansættelse, der ikke  

 tillægger A A/S en enerådig ret til at udstationere klageren i  

 udlandet i årevis.
Længerevarende udstationeringer som den  

 pågældende i Hong Kong aftales særskilt mellem klageren og  

 A A/S, og må således anses for en underliggende og specifik  

 ansættelsesaftale indgået vedrørende det konkrete  

 arbejdssted i Hong Kong.
Der udarbejdes dog ikke skriftlige aftaler  

 vedrørende udstationering.
A A/S havde udstationeret klagerens anden kollega til Hong  

 Kong som supervisorer for indkøring og test at  

 bagagesorteringsanlæggene.
Klageren var udstationeret som  

 idriftsætter med direkte reference til denne kollega.
Selv om der hos A  

 A/S har været en projektingeniør, som har haft det overordnede  

 ansvar for hele ordren inklusive montagen i Hong Kong, er det vor opfattelse,  

 at klageren skal anses for at have udenlandsk arbejdsgiver, idet de daglige  

 instruktioner m.v. er modtaget fra den i Hong Kong udstationerede supervisor  

 og ikke fra projektingeniøren i Danmark.
....." Sekundært anføres, at klageren ikke har  

 været fuldt skattepligtig til Danmark efter kildeskattelovens § 1.
At klageren ikke er underlagt fuld skattepligt til  

 Danmark, kan begrundes med den omstændighed, at han først var  

 udstationeret 2 år til Holland og herefter i 2 år til Hong Kong.  

 Under udstationeringen i Hong Kong mødte klageren en filippinsk pige,  

 med hvem han den 2. august 1998 fik et barn, og den 20. november 1998 indgik  

 ægteskab.
Da klageren havde fast bopæl i såvel Danmark som  

 Hong Kong, foreligger der dobbeltdomicil.
På det foreliggende grundlag  

 må klagerens midtpunkt for livsinteresse anses for at være i Hong  

 Kong.
Selv om der ikke er indgået dobbeltbeskatningsoverenskomst med  

 Hong Kong, bør OECD´s modelkonventions generelle bestemmelser bringes  

 i anvendelse.
 Vedrørende fortolkningen af  

 arbejdsmarkedsfondslovens § 7, stk. 1, litra a har repræsentanten bl.a.  

 henvist til Finansministerens svar, der er gengivet i Skat Udland 1994.8 og  

 TfS 1994.174.
Under sagens behandling for Landsskatteretten har  

 klagerens kollega forklaret, at de alle tre har været supervisor  

 på hvert sit område, henholdsvis for elektrisk installation,  

 mekanisk installation herunder hard- og software og for indkøring af  

 anlæg.
Hver har selvstændigt med A A/S´ kreditkort indkøbt  

 varer og arbejdsydelser for op til 2 mio. kr., og ansat 30-35 personer som  

 lokal arbejdskraft.
I det daglige har supervisorne foretaget arbejdsstyring  

 over for de ansatte, og koordineret med hvervgiveren, det hollandske selskab.  

 De har ansat og afskediget medarbejdere, fordelt ferier, arrangeret boliger i  

 camps på arbejdsstedet, fordelt de lokalansatte til forskellige  

 arbejdssteder og planlagt arbejdstider.
Medarbejdernes løn blev betalt  

 af supervisorne med selskabets kreditkort.
Videre er det forklaret, at supervisorne havde eget kontor  

 på øen, og herfra udgik al styring.
Overordnet rapporterede  

 supervisorne til selskabet i Danmark via fax, men den daglige ledelse og alle  

 beslutninger blev truffet af dem selv i Hong Kong.
Det var urealistisk at  

 have beslutningskompetencen i Danmark på grund af tidsforskellen.
 For så vidt angår det det faste driftssted har  

 repræsentanten udleveret brev af 18. december 2000 fra A A/S, hvori  

 selskabets projektdirektør attesterer klagerens funktion som  

 arbejdsgiver i Hong Kong under projektet med lufthavnen.  

 Projektdirektøren har opregnet klagerens beføjelser, og har  

 understreget, at A A/S under projektet har haft et særskilt  

 projektregnskab, hvorunder klagerens gager har været medregnet på  

 trods af, at lønningerne har været udbetalt fra Danmark.
Told- og Skattestyrelsen har under sagens behandling for  

 Landsskatteretten indstillet klageren for bidragspligtig efter  

 arbejdsmarkedsfondslovens § 7, stk. 1, litra a.
Styrelsen har herved lagt  

 vægt på, at klageren ikke anses for ansat ved det faste  

 driftssted i Hong Kong.
Begrundelsen må ses i den overordnede ledelse  

 af arbejdet fra projektdirektøren i Danmark, idet der henvises til  

 afgørelsen refereret i TfS 1998.206, hvori lægges vægt  

 på, hvem der afholder lønudgiften.
 Landsskatteretten udtaler:
 Retten lægger ved afgørelsen til grund, at  

 klageren i de påklagede indkomstår har været fuldt  

 skattepligtig til Danmark i medfør af kildeskattelovens § 1, stk. 1,  

 nr. 1, idet klageren antages at have bevaret sin bopæl i Danmark under  

 arbejdet i Hong Kong.
 Retten finder, at virksomhedsdelen i Hong Kong i  

 skattemæssig henseende må anses for at have haft fast driftssted  

 i Hong Kong, henset til, at selskabets aktiviteter med opbygning af  

 bagageanlægget i lufthavnen har fremstået som en  

 tilstrækkelig selvstændig organisation med egen ledelse, der har  

 været ansvarlig for de økonomiske, administrative og  

 driftsmæssige forhold på arbejdspladsen.
 Uanset den manglende ansættelseskontrakt der kunne  

 beskrive klagerens arbejdsfunktion, anses klageren for på arbejdsstedet  

 at have været ansat til at udføre ledelsesmæssigt arbejde  

 som supervisor.
Retten finder tillige, at supervisorne har været en  

 del af den ledelse, der varetog A A/S´ interesser på arbejdsstedet, og  

 ifølge det oplyste har supervisorne haft det direkte ansvar for  

 arbejdspladsen og det arbejde, der er udført, herunder  

 instruktionsbeføjelser over for medarbejderne.
Arbejdsfunktionerne har  

 tjent til at løse den udenlandske virksomhedsdels opgaver, og  

 fastlæggelsen af antallet af medarbejdere og deres kvalifikationer  

 må anses for sket under hensyn til arbejdet i udlandet.
Uanset det  

 oplyste om, at lønudgifterne for såvel supervisorne som for de  

 lokalansatte medarbejdere har været afholdt af A A/S, finder retten, at  

 der mellem klageren og virksomhedsdelen i Hong Kong har været tale om  

 et ansættelsesforhold.
Ved afgørelsen lægger retten  

 vægt på klagerens kollegas forklaring og det fremlagte brev af  

 18. december 2000 fra A A/S.
 På denne baggrund finder retten, at klageren ikke er  

 bidragspligtig efter arbejdsmarkedsfondslovens § 7, stk. 1, litra a, af  

 lønindkomst indtjent ved arbejdet for A A/S i de påklagede  

 indkomstår.
 Ansættelsen ændres i overensstemmelse hermed.
