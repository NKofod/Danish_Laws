Skriftlig fremsættelse (15. december 2016) Udlændinge- og Integrationsminister (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Overførsel af opgaver fra Udlændinge- og Integrationsministeriet til Flygtningenævnet og Udlændingenævnet m.v.) (Lovforslag nr.
L 108) Med lovforslaget foreslås det at overføre en række klagesager, der i dag behandles af Udlændinge- og Integrationsministeriet, til henholdsvis Flygtningenævnet og Udlæn- dingenævnet.
 Formålet med lovforslaget er, at overføre konkrete klagesager fra Udlændinge- og Integrationsministeriets departement, således at departementet ikke træffer afgørelser i konkrete klagesager, og således at sager, der knytter sig til eller har lighed med de klagesager, som allerede i dag behandles af henholdsvis Flygtningenævnet og Udlændingenævnet, samles hos disse myndigheder.
 Det foreslås i forbindelse med overførslen af sager fra Udlændinge- og Integrationsministeriet til Udlændinge- nævnet at etablere klageadgang til Udlændingenævnet for visse sager, der behandles af Styrelsen for International Rekruttering og Integration i første instans, og som i dag ikke kan påklages til anden administrativ myndighed.
 Med lovforslaget foreslås det endvidere at udvide kategorien af visumsager, der aktivt af udlændingen selv eller dennes repræsentant skal påklages til Udlændingestyrelsen.
Herudover foreslås det, at formanden for Udlændinge- nævnet  med henblik på at sikre den fornødne kontinuitet i nævnets arbejde  udover den i dag gældende ret til genbeskikkelse for yderligere 4 år får ret til en genbeskikkelsesperiode på yderligere 4 år.
Formanden for Udlændingenævnet kan således efter lovforslaget fremadrettet være medlem af Udlændingenævnet i højst 12 år.
 Endvidere foreslås det at justere reglerne vedrørende tilbagebetaling af gebyr i tilfælde, hvor en ansøgning afvises, fordi den ikke er vedlagt de dokumenter eller ikke indeholder de oplysninger, der er nødvendige til bedømmelse af, om opholdstilladelse kan meddeles.
 Endelig foreslås kompetencen til at behandle visse ansøgninger om opholdstilladelse til medfølgende familiemedlemmer til udlændinge med opholdstilladelse i Danmark overført fra Udlændingestyrelsen til Styrelsen for International Rekruttering og Integration.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
