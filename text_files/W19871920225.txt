 En gift sygeplejerske, der fik bevilget orlov uden løn i knap 3  

 måneder i forbindelse med ægtefællens udskrivelse fra hospital efter et  

 hjertestop, fik afslag på kontanthjælp som kompensation for tabt  

 arbejdsfortjeneste.
 Ankestyrelsen tiltrådte afslaget på kontanthjælp, da der ikke havde  

 været lægelig indikation for, at pasning af ægtefællen i hjemmet efter hans  

 udskrivning fra hospitalet nødvendiggjorde, at hustruen tog orlov fra sit  

 arbejde.
 REDEGØRELSE FOR SAGEN:
En gift mand blev den 21. september 1984 indlagt på hospital på grund af  

 hjertestop.
I forbindelse med hans udskrivelse fik hustruen, der havde  

 arbejde som sygeplejerske, bevilget orlov uden løn for perioden 16. oktober  

 1984 - 31. december 1984. Hustruen søgte samtidig om kontanthjælp som  

 kompensation for tabt arbejdsfortjeneste.
Til brug ved ansøgningen forelå oplysninger fra praktiserende læge, der  

 udtalte, at manden kun kunne udskrives så hurtigt, fordi hustruen som  

 sygeplejerske har kunnet passe ham i hjemmet.
I en supplerende udtalelse  

 anførtes, at manden selvfølgelig har kunnet passes på anden måde i hjemmet,  

 men det havde krævet, at han havde været indlagt noget længere.
 Det sociale udvalg afslog ansøgningen med henvisning til, at betingelserne  

 for plejeorlov ikke fandtes opfyldt.
 AFGØRELSEN, DER KLAGES OVER:
 Amtsankenævnet tiltrådte socialudvalgets afslag på at yde hjælp efter  

 bistandslovens § 37 til dækning af det indtægtstab hustruen havde haft i  

 forbindelse med, at hun havde påtaget sig pasningen af manden efter at han  

 var blevet udskrevet fra hospitalet.
 Nævnet lagde herved vægt på, at det ikke skønnedes tilstrækkeligt  

 dokumenteret, at manden ikke kunne passes på anden betryggende måde, ligesom  

 der ikke i forbindelse med udskrivningen fra hospital var givet nogen lægelig  

 anbefaling af, at hustruen ophørte midlertidigt med sit arbejde.
 KLAGEN TIL ANKESTYRELSEN:
 Sagen blev anket af manden, der henviste til, at han ikke havde bedt om at  

 blive udskrevet, men at det var efter aftale med bl.a. overlægen på  

 afdelingen, der fandt det bedst, at han kom hjem, og at hustruen kunne give  

 ham den medicin han skulle have.
 SUPPLERENDE OPLYSNINGER EFTER ANKEN:
Hustruen oplyste overfor Ankestyrelsen, at manden den 2. februar 1986  

 afgik ved døden på grund af sit dårlige hjerte.
Han havde ikke på noget  

 tidspunkt været i stand til at genoptage arbejdet efter det første  

 hjertestop.
 LOVGRUNDLAG:
 Bistandsloven, § 37.
 Socialministeriets cirkulære af 16. december 1986 om kontanthjælp efter  

 bistandsloven, pkt. 3.
 ANKESTYRELSENS AFGØRELSE:
 Ankestyrelsen tiltræder amtsankenævnets afgørelse.
 Ankestyrelsen har ved sin afgørelse lagt vægt på, at der ikke har været  

 lægelig indikation for, at pasning af ægtefællen i hjemmet efter hans  

 udskrivning fra hospitalet nødvendiggjorde, at hustruen tog orlov fra sit  

 arbejde.
