Told- og Skattestyrelsen orienterer om EF-domstolens afgørelse i  

 ARO-leasing sagen og dommens konsekvenser I TfS 1994, 226 orienterede Told- og Skattestyrelsen om, at  

 udlejningsvirksomheder, som etablere sig i en anden medlemsstat og derfra  

 udlejede dansk indregistrerede biler til brug for danske kunder i Danmark,  

 skulle afregne dansk moms af sådanne leasingydelser.
EF-domstolen har med sin dom af 17. juli 1997 i sagen ARO Lease BV mod  

 Holland (C-190/95) ændret på denne fortolkning.
Dommen er offentliggjort i  

 Skat Udland 1997, 312.
ARO-sagen drejede sig om den situation, hvor belgiske kunder leasede biler  

 hos en hollandsk udlejer.
Leasingkontrakterne blev udfærdiget og underskrevet  

 i Holland, medens bilerne blev indkøbt i Belgien gennem selvstændige  

 mellemmænd.
De belgiske kunder udsøgte selv hos forhandlerne de biler, som de  

 ønskede at lease.
Kunderne afholdt desuden selv udgifterne til  

 vedligeholdelse og betalte vejskat i Belgien.
Det hollandske firma rådede  

 desuden desuden hverken over et kontor eller et oplagringsareal i Belgien.
 Udlejning af transportmidler er omfattet af hovedreglen i momslovens § 15  

 (og artikel 9, stk. 1, i 6. momsdirektiv). Leveringsstedet for udlejning af  

 transportmidler er dermed der, hvor den, der leverer ydelsen, har etableret  

 enten stedet for sin økonomiske virksomhed eller et fast forretningssted,  

 hvorfra ydelsen leveres.
Domstolen slog i dommen fast, at i betragtning af, at transportmidler let  

 kan overskride landegrænser, er det vanskeligt, hvis ikke umuligt, at fastslå  

 det sted, hvor benyttelsen sker.
Det er således nødvendigt at fastlægge et  

 anvendeligt kriterium for den konkrete momsopkrævning.
Det er derfor, at 6.  

 momsdirektiv med hensyn til transportmidler af enhver art ikke har lagt det  

 sted, hvor benyttelsen sker, til grund, men af forenklingshensyn og i henhold  

 til hovedreglen det sted, hvor den, der yder tjenesten, har etableret  

 hjemstedet for sin økonomiske virksomhed.
Domstolen bemærkede dernæst, at for så vidt angår hovedreglen i artikel 9,  

 stk. 1, så har det sted, hvor tjenesteyderen har etableret hjemstedet for sin  

 økonomiske virksomhed, forrang som tilknytningsmoment.
Et andet  

 etableringssted, hvorfra tilknytningen til hjemstedet ikke er nogen rationel  

 løsning ud fra et skatte- og momsmæssigt synspunkt, eller hvis den skaber  

 konflikt med en anden medlemsstat.
 Domstolen anførte endvidere, at det fremgår af den sammenhæng, hvori  

 begreberne i artikel 9 anvendes, samt af denne bestemmelses formål, at det  

 kun kan komme i betragtning at henføre en tjenesteydelse til et andet  

 etableringssted end hjemstedet, hvis dette etableringssted i kraft af en  

 varig samvirken af menneskelige og tekniske ressourcer, som er nødvendige for  

 at præstere bestemte tjenesteydelser, opfylder visse mindstekrav med hensyn  

 til stabilitet.
 Et etableringssted kan følgelig kun anses for at være leveringssted for en  

 afgiftspligtigs tjenesteydelser - og dermed tjene som en undtagelse fra  

 kriteriet om hjemstedets forrang - såfremt det har en tilstrækkelig permanent  

 karakter, og det med hensyn til de menneskelige og tekniske ressourcer har en  

 struktur, der kan gøre det muligt selvstændigt at levere de omtalte  

 tjenesteydelser.
 Levering af tjenesteydelserne i forbindelse med udlejning af køretøjer ved  

 leasing består i det væsentlige i, at kontrakterne forhandles, udfærdiges,  

 underskrives og gennemføres, samt i, at kunderne fysisk får stillet de  

 aftalte køretøjer til rådighed, idet disse forbliver leasingselskabets  

 ejendom.
 Det følger ifølge domstolen heraf, at et leasingselskab ikke kan antages  

 at råde over et fast forretningssted i en medlemsstat, når selskabet i denne  

 stat hverken har sit eget personale eller en struktur, der har en  

 tilstrækkelig permanent karakter, og inden for hvilken der kan indgås  

 kontakter eller træffes administrative beslutninger til gennemførelse heraf.  

 Med andre ord en struktur, der kan gøre det muligt selvstændigt at levere de  

 omtalte tjenesteydelser.
 Det hedder endeligt i domskonklusionen:
 »Artikel 9, stk. 1, i Rådets sjette direktiv 77/388/EØF af 17. maj  

 1977 om harmonisering af medlemsstaternes lovgivning om omsætningsafgifter -  

 Det fælles merværdiafgiftssystem: ensartet beregningsgrundlag, skal fortolkes  

 således, at et leasingselskab, som er etableret i en medlemsstat, ikke  

 leverer sine tjenesteydelser fra et fast forretningssted i en anden  

 medlemsstat, når selskabet i henhold til leasingkontrakter udlejer  

 personbiler i denne medlemsstat til kunder, som er bosat der, når kunderne  

 tager kontakt med selskabet gennem selvstændige mellemmænd etableret i samme  

 stat, når de selv udsøger biler efter deres ønske hos forhandlere etableret i  

 denne stat, når selskabet køber bilerne i denne stat, hvor de indregistreres,  

 og udlejer dem til sine kunder i henhold til leasingkontrakter, der  

 udfærdiges og underskrives på selskabets hjemsted, når kunderne afholder  

 udgifterne til vedligeholdelse og betaler vejskat i denne stat, men selskabet  

 i denne stat hverken råder over et kontor eller et oplagringsareal til  

 biler.«.
Domstolen kom således i ARO-sagen frem til, at beskatningsstedet for  

 leasingydelsen var Holland, idet det hollandske firma ikke kunne anses for at  

 have etableret et fast forretningssted i Belgien.
Leasingydelsen kunne derfor  

 ikke pålægges belgisk moms.
 Dommen indebærer, at virksomheder med fast forretningssted i een  

 medlemsstat på visse betingelser kun udlease biler til kunder i andre  

 EU-lande med den momssats, der gælder i det land, hvor udlejeren har fast  

 forretningssted.
 For at der er tale om et fast forretningssted, skal der som anført i  

 dommen permanent være menneskelige og tekniske ressourcer til stede i  

 det pågældende land.
Danske virksomheder kan således ikke anses for at have etableret sig i  

 udlandet blot ved at etablere en postboks i det pågældende land.
Der skal  

 bl.a. være et egentligt kontor med personale, som udfærdiger kontrakten.
 For at en udenlandsk virksomhed kan anses for at være - etableret i  

 Danmark, er det tilsvarende nødvendigt, at der her i landet permanent er  

 menneskelige og tekniske ressourcer til stede, der gør det muligt  

 selvstændigt at levere disse ydelser fra Danmark.
