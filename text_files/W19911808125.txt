 Ved påklage til Landsskatteretten af et af Told- og Skattestyrelsen  

 meddelt afslag på anmodning om genoptagelse af en 1986-ansættelse fandt  

 retten ikke grundlag for, at denne ansættelse skulle genoptages af de lokale  

 skattemyndigheder, og nægtelsen af genoptagelse blev derfor stadfæstet, jf.  

 Landsskatterettens forretningsorden § 17, stk.
 3.
 A klagede over, at Told- og Skattestyrelsen havde afslået en anmodning om  

 genoptagelse af hans skatteansættelse for indkomståret 1986 med henblik på  

 ændring af værdiansættelsen af goodwill ved tilbagekøb af  

 revisionsvirksomhed.
Det forelå oplyst, at klageren med virkning fra den 1. januar 1986 havde  

 overdraget en postordrevirksomhed, en handelsvirksomhed og en  

 revisionsvirksomhed til et anpartsselskab, hvori han ejede anparterne.
Ved  

 overdragelsen blev værdien af goodwill vedrørende revisionsvirksomheden  

 fastsat til 170.000 kr., hvilket svarede til 50% af omsætningen vedrørende  

 indkomståret 1985.
 Klageren havde tilbagekøbt revisionsvirksomheden fra anpartsselskabet i  

 oktober 1986 til overtagelse pr. 31. december 1986, og ved tilbagekøbet blev  

 værdien af goodwill fastsat til 100.000 kr.
 Klageren havde imidlertid i januar 1987 fået tilbud fra revisionsfirmaet B  

 om køb af revisionsvirksomheden, og havde herefter solgt denne ved aftale  

 sidst i januar 1987 med virkning fra 1. januar 1987. Ved salget blev værdien  

 af goodwill fastsat til 300.000 kr., og klageren havde samtidig fået  

 ansættelse i revisionsfirmaet B.
Den kommunale skattemyndighed havde ansat værdien af goodwill til 300.000  

 kr. ved klagerens tilbagekøb af revisionsvirksomheden, idet denne værdi var  

 lagt til grund ved klagerens salg af revisionsvirksomheden i fri handel.
Ved  

 indkomstansættelsen for indkomståret 1986 var derfor medregnet maskeret  

 udlodning, 200.000 kr., jf. ligningslovens § 16 A, stk. 1, og  

 skattegodtgørelse, 50.000 kr., jf. selskabsskattelovens § 17 A, stk. 1, eller  

 250.000 kr.
Klageren havde anmodet om genoptagelse af skatteansættelsen for  

 indkomståret 1986, idet værdien af goodwill ved hans tilbagekøb af  

 revisionsvirksomheden blev påstået ansat til 170.000 kr., svarende til  

 værdiansættelsen ved hans salg af revisionsvirksomheden til anpartsselskabet.  

 Klageren havde herved anført, at der ikke i tiden mellem hans overdragelse af  

 revisionsvirksomheden til anpartsselskabet og hans tilbagekøb af denne havde  

 været tale om nævneværdig tilgang eller afgang af klienter.
Endvidere  

 anførtes, at revisionsfirmaet B's tilbud om køb af revisionsvirksomheden i  

 januar 1987 var uforudset ved hans tilbagekøb af revisionsvirksomheden i  

 oktober 1986.
 Told- og Skattestyrelsen havde afslået at genoptage skatteansættelsen for  

 indkomståret 1986, idet klageren ved salget af revisionsvirksomheden i januar  

 1987 havde opnået et goodwillvederlag på 300.000 kr.
 Landsskatteretten fandt efter det i sagen oplyste - herunder at goodwill  

 ved overdragelsen af revisionsvirksomheden i januar 1987 mellem uafhængige  

 parter var værdiansat til 300.000 kr. - at der ikke var grundlag for ændring  

 af den foretagne skatteansættelse for indkomståret 1986 vedrørende dette  

 punkt.
Det var følgelig med rette, at Told- og Skattestyrelsen havde afslået  

 genoptagelse af skatteansættelsen for indkomståret 1986. Den trufne afgørelse  

 blev derfor stadfæstet, jf.
Landsskatterettens forretningsorden § 17, stk. 3.
