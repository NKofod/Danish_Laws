 Et kommunalbestyrelsesmedlem blev dømt for dokumentfalsk ved at have  

 fremsendt en indsigelse mod kommuneplanforslaget til kommunen, underskrevet  

 med navnene på 10 personer. 5 af navnene var påført af pågældende.  

 Valgbarhedsnævnet fandt, at den pågældende ikke var valgbar.
 I skrivelse af 25. februar 1987 har kommunalbestyrelsen i henhold til den  

 kommunale valglovs § 34 a, stk. 2, indberettet, at kommunalbestyrelsesmedlem  

 N.N. ved X Rets dom af 17. oktober 1986, stadfæstet af Landsretten den 21.  

 januar 1987, er blevet idømt 30 dagbøder af 200 kr. med forvandlingsstraf af  

 hæfte i 30 dage for overtrædelse af straffelovens § 172, stk. 2, jf. § 171  

 (dokumentfalsk).
 Det fremgår af sagen, at den pågældende har fremsendt en udateret  

 skrivelse til kommunen med indsigelse mod kommuneplanforslaget for kommunen.  

 Skrivelsen, der blev modtaget i kommunen den 9. juni 1986, var underskrevet  

 med navnene på 10 personer. 5 af navnene (underskrifterne) var påført af den  

 pågældende uden disse personers samtykke.
 Under hensyn til, at den pågældende ikke har haft føje til at antage, at  

 disse 5 personer ville acceptere, at den pågældende påførte deres navne som  

 medunderskrivere på skrivelse (indsigelsen), og at skrivelsen fremtræder som  

 et bevis for, at den i skrivelsen indeholdte indsigelse mod  

 kommuneplanforslaget er udformet eller tiltrådt af de personer, hvis  

 underskrift er påført skrivelsen, og skrivelsen også i kraft heraf og ikke  

 alene gennem sit indhold er egnet til at virke motiverende på kommunens  

 embedsmænd og politikere, er den pågældende fundet skyldig i overtrædese af  

 straffelovens § 171.
 Ved straffastsættelsen er det lagt til grund, at den pågældende  

 udelukkende har handlet for at fremme en udvikling, som den pågældende anså  

 bedst for den pågældende del af kommunen.
 Den pågældende har været medlem af kommunalbestyrelsen siden 1. januar  

 1986.
 I denne anledning skal man meddele, at Valgbarhedsnævnet har fundet, at  

 den begåede handling efter de krav, der må stilles til personer, der beklæder  

 hverv som medlem af kommunale råd, i almindeligt omdømme gør den pågældende  

 uværdig til at være medlem af kommunale råd, jf. den kommunale valglovs § 2.  

 Den pågældende kan derfor ikke anses for valgbar.
 (*)I den tidligere lov var bestemmelserne i § 2 og § 34 a, stk. 2.  

 Skrivelsen er optaget i Ministerialtidende.
