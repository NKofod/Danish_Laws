Bekendtgørelse om tilskud til fremme af udviklingen af almene boliger til særligt udsatte grupper (skæve boliger) I medfør af § 149 a, stk. 2, i lov om almene boliger m.v., jf. lovbekendtgørelse nr. 119 af 1. februar 2019, fastsættes efter bemyndigelse i henhold til § 8, stk. 1, i bekendtgørelse nr. 982 af 28. juni 2018 om Trafik-, Bygge- og Boligstyrelsens opgaver og beføjelser samt klageadgang på boligområdet:
Kapitel 1 Etablering af boliger til særligt udsatte grupper og sociale viceværter § 1. Trafik-, Bygge- og Boligstyrelsen kan yde tilskud til fremme af udviklingen af almene boliger til særligt udsatte grupper (skæve boliger), der uanset sociale støttemuligheder har vanskeligt ved at finde sig til rette i eksisterende byggeri.
 Stk. 2. Trafik-, Bygge- og Boligstyrelsen kan endvidere godkende etablering af skæve boliger efter § 1, stk. 1, uden tilskud ved ibrugtagning eller leje af eksisterende bygninger, herunder almene boliger i almene boligafdelinger.
 Stk. 3. Trafik-, Bygge- og Boligstyrelsen kan endvidere i en periode på op til 3 år efter etableringen af boligerne yde tilskud til ansættelse af sociale viceværter tilknyttet boliger efter stk. 1 og 2.
 Stk. 4. Boligerne skal indrettes med henblik på lejernes behov, herunder skal boligerne være egnede for gangbesværede.
 Stk. 5. Boligerne skal være forsynet med selvstændigt toilet, bad og køkkenfaciliteter.
 Stk. 6. Bestemmelserne i lov om leje af almene boliger finder anvendelse for boligerne.
 Stk. 7. Ved udarbejdelse af de enkelte byggeforetagender skal de kommende lejere eller organisationer, der repræsenterer lejerne, i videst muligt omfang inddrages.
 § 2. Reglerne i kap. 4, 6, 7, 9 og 11 i lov om almene boliger m.v. anvendes ikke for boliger, der etableres efter denne bekendtgørelse.
Tilskud til nybyggeri og ombygning § 3. Tilskud efter § 1, stk. 1, ydes som et engangsbeløb pr. bolig til etablering af boligerne.
Tilskuddet til boligerne afhænger af grundprisen, boligernes kvalitet, standard, udstyr, indretning, energiforhold og størrelse.
 Stk. 2. Tilskud efter stk. 1 kan gives til:
1) nybyggeri, 2) erhvervelse med eventuel efterfølgende ombygning af eksisterende ejendomme, såfremt ejendommen ikke er opført med offentlig støtte, og 3) ombygning, herunder på- og tilbygning, af eksisterende ejendom.
Ved ombygning er det et krav, at der er tale om en gennemgribende ombygning, der enten øger antallet af boliger, eller gør boligerne væsentligt bedre indrettet til målgruppen.
Tilskud til renovering § 4. Trafik-, Bygge- og Boligstyrelsen kan give tilskud til større uforudsete renoveringsarbejder, som skønnes nødvendige og totaløkonomisk er forsvarlige.
Den samlede renoveringsudgift må ikke udgøre mere end 60 pct. af udgiften ved etablering af tilsvarende nyt byggeri.
Tilsagn og vilkår § 5. Tilsagn om offentlig støtte opretholdes på uændrede vilkår ved ombygning eller renovering efter § 3, stk. 2, nr. 2 og 3, og § 4 af boliger, der har modtaget tilsagn i medfør af byggestøtte-, kollegiestøtte-, ældrebolig- eller boligbyggerilovgivningen samt lov om almene boliger m.v.
 Stk. 2. Tilsagn om tilskud kan gives til privatpersoner, private organisationer, selskaber, fonde, institutioner, foreninger, nye afdelinger tilhørende almene boligorganisationer, almene selvejende institutioner og kommuner.
Stk. 3. Udbetaling af tilskuddet er betinget af, at boligerne senest samtidig med færdiggørelsen af byggeriet overdrages til en afdeling af en almen boligorganisation, en almen selvejende institution eller en kommune.
Udbetaling er endvidere betinget af, at byggeforetagendet udgør en selvstændig økonomisk enhed.
Stk. 4. Hvis der skal ske overdragelse til en selvejende institution, skal kommunalbestyrelsen sørge for, at der senest ved byggeriets påbegyndelse er stiftet en almen selvejende institution, er godkendt vedtægter, jf. § 36, stk. 3, og udpeget en bestyrelse.
Kommunalbestyrelsen skal endvidere sikre, at § 5, stk. 3, 2. pkt., bliver overholdt.
Kapitel 2 Ansøgningsprocedure m.v.
§ 6. Ansøgning om tilskud til etablering af boliger indsendes til Trafik-, Bygge- og Boligstyrelsen gennem kommunalbestyrelsen i den kommune, hvor boligerne skal placeres.
Ansøgning kan indsendes løbende.
Der anvendes et ansøgningsskema, jf. bilag 1.
Stk. 2. Ansøgning om godkendelse til etablering af boliger uden tilskud indsendes til Trafik-, Bygge- og Boligstyrelsen gennem kommunalbestyrelsen i den kommune, hvor boligerne skal placeres.
Ansøgning kan indsendes løbende.
Der anvendes et ansøgningsskema, jf. bilag 2.
Stk. 3. Ansøgning om tilskud til social vicevært indsendes til Trafik-, Bygge- og Boligstyrelsen gennem kommunalbestyrelsen i den kommune, hvor boligerne er etableret.
Ansøgning om tilskud til social vicevært til boliger efter § 1, stk. 1, kan indsendes efter sidste boligs færdiggørelse.
Ansøgning om tilskud til social vicevært til boliger efter § 1, stk. 3, kan indsendes ved ibrugtagning af boligerne.
Der anvendes et ansøgningsskema, jf. bilag 5.
Stk. 4. Ansøgning om tilskud til renovering af skæve boliger efter § 4 indsendes til Trafik-, Bygge- og Boligstyrelsen.
I ansøgningen beskrives, hvad renoveringen omfatter vedlagt en tilstandsrapport over bygningen med en vurdering af, om renoveringen af ejendommen er bygningsmæssig og samfundsøkonomisk forsvarlig.
Videre oplyses om afdelingens beliggenhed, antal boliger, deres størrelse og forventet husleje efter renoveringen.
Endvidere skal der redegøres for renoveringsprojektets finansielle grundlag.
 Stk. 5. Kommunalbestyrelsen skal godkende ansøgninger efter stk. 1-4 som helhed, inden de indsendes til Trafik-, Bygge- og Boligstyrelsen.
Stk. 6. Udover oplysningerne i ansøgningsskemaet skal ansøgningen om tilskud til boliger efter § 1, stk. 1, indeholde en redegørelse for projektets nærmere indhold, herunder boligernes størrelse, indretning, udstyr, materialevalg og energimæssige forhold.
Endvidere skal der redegøres for projektets finansielle grundlag.
 § 7. Tilsagn om støtte kan kun gives, hvis de byggearbejder, der omfattes af tilsagnet, ikke er påbegyndt.
§ 8. Tilsagnsmodtager skal have skøde på ejendommen og skal stå som debitor for de lån, som optages til finansiering af byggeriet.
Det skal dokumenteres overfor kommunalbestyrelsen, at der senest ved byggeriets påbegyndelse foreligger tinglyst endeligt skøde på ejendommen, jf. dog stk. 2-4.
 Stk. 2. Den frist, der er nævnt i stk. 1, for tinglysning kan udskydes, hvis tinglysningen alene er betinget af udstykningsmyndighedernes samtykke og forudsat, at tilsagnsmodtager på tidspunktet for byggeriets påbegyndelse kan dokumentere, at der er opnået forhåndsgodkendelse fra disse myndigheder af, at udstykning vil kunne gennemføres.
 Stk. 3. Den frist, der er nævnt i stk. 1, for tinglysning kan tillige udskydes, hvis tilsagnsmodtager på tidspunktet for byggeriets påbegyndelse kan dokumentere, at den endelige indførsel af skøde på den eller de kommende ejerlejligheder i tingbogen alene afventer ejendommens opdeling i ejerlejligheder.
Stk. 4. Krav om skøde på ejendommen, jf. stk. 1, kan fraviges, hvis byggeriet opføres på en lejet eller lånt grund.
Bygherren skal dog dokumentere over for kommunalbestyrelsen, at der er indgået en leje- eller brugsaftale om ejendommen.
 § 9. Det nødvendige plangrundlag skal være tilvejebragt og registreret i Plandata.dk, før Trafik-, Bygge- og Boligstyrelsen kan meddele tilsagn om tilskud.
Boligareal, udbud, betingelser § 10. Boligarealet opgøres som bruttoetageareal.
 § 11. Kommunalbestyrelsen sikrer, at gældende bestemmelser om udbud, pris og tid, ansvar, og om bygge- og anlægsarbejder i vinterperioden er opfyldt senest ved byggeriets påbegyndelse, jf. bilag 3.
Stk. 2. Kommunalbestyrelsen skal stille som betingelse, at tilsagnsmodtageren i sine aftaler om teknisk rådgivning og i sine entrepriseaftaler lægger ABR og AB (i totalentreprise ABT) til grund uden fravigelser.
Kommunalbestyrelsen kan efter modtaget begrundelse i særlige tilfælde godkende fravigelser.
Kommunalbestyrelsens medvirken § 12. Kommunalbestyrelsen og tilsagnsmodtageren skal aftale målgruppen, som boligerne skal udlejes til, inden ansøgningen sendes til Trafik-, Bygge- og Boligstyrelsen.
Indgår kommunalbestyrelsen og tilsagnsmodtageren aftale om kommunal anvisningsret til skæve boliger, tilrettelægger kommunalbestyrelsen denne anvisning.
Kommunen betaler lejen (boligafgiften) fra det tidspunkt, fra hvilket den ledige bolig er til rådighed for kommunalbestyrelsen, og indtil udlejning sker.
Kommunen garanterer endvidere for boligtagerens opfyldelse af kontraktmæssige forpligtelser over for boligorganisationen til at istandsætte boligen ved fraflytning.
Det skal af aftalen om kommunal anvisningsret fremgå, om denne kan opsiges af parterne, og med hvilket varsel det i så fald kan ske.
 § 13. Kommunalbestyrelsen skal sørge for, at der efter lov om social service ydes personlig hjælp, omsorg og pleje m.v. til lejerne.
 Stk. 2. Kommunalbestyrelsen skal tilrettelægge et samarbejde med den sociale vicevært således, at dette på bedst mulig måde understøtter dennes arbejde.
 § 14. Kommunalbestyrelsen skal sørge for, at betingelserne efter lov om almene boliger m.v., denne bekendtgørelse samt øvrige myndighedskrav er opfyldt.
 Stk. 2. Kommunalbestyrelsen fører under byggeriets eller arbejdernes gennemførelse tilsyn med, at betingelserne og vilkårene for tilsagn om tilskud overholdes.
Meddelelse af tilsagn og udbetaling af tilskud § 15. Trafik-, Bygge- og Boligstyrelsen foretager en vurdering af de indsendte ansøgninger og tager beslutning om, hvorvidt der kan meddeles tilsagn eller godkendelse til boligernes etablering eller renovering.
 Stk. 2. På Trafik-, Bygge- og Boligstyrelsens anmodning skal bygherren give alle oplysninger om boligerne m.v. til brug for vurderingen af samtlige forhold.
 § 16. Trafik-, Bygge- og Boligstyrelsen fastsætter størrelsen af tilskuddet efter en samlet vurdering af boligerne, herunder af finansieringsforholdene og de heraf følgende driftsudgifter og huslejeniveauet.
 Stk. 2. Tilskuddet gives som et engangsbeløb pr. bolig og udgør højst 400.000 kr., jf. dog stk. 3.
Stk. 3. I Hovedstadsregionen forhøjes tilskudsloftet, jf. stk. 2, med 100.000 kr. pr. bolig.
I kommunerne Aarhus, Skanderborg, Odder, Holbæk, Ringsted, Slagelse, Sorø, Næstved, Faxe, Odense, Silkeborg, Vejle, Fredericia, Kolding og Horsens kommuner forhøjes tilskudsloftet, jf. stk. 2, med 25.000 kr. pr. bolig.
§ 17. Tilskud til social vicevært tilknyttet boligerne ydes på baggrund af ansøgers budget og kan maksimalt udgøre 300.000 kr. pr. år i tre år for projekter med 10 boliger og derover.
For projekter mindre end 10 boliger reduceres det maksimale tilskud med 30.000 kr. pr. bolig pr. år i den treårige periode.
Det er en betingelse, at mindst tre boliger er tilknyttet den sociale vicevært.
 § 18. Hvis projektets formål eller anskaffelsessum afviger betydeligt fra det tidligere godkendte projekt, eller er vilkårene for tilsagnet ikke opfyldt, kan Trafik-, Bygge- og Boligstyrelsen tilbagekalde tilsagnet helt eller delvist.
 § 19. Udbetaling af tilskud til boliger sker på baggrund af Trafik-, Bygge- og Boligstyrelsens meddelte tilsagn og det indsendte reviderede byggeregnskab efter byggeriets afslutning, jf. dog § 27, stk. 1.
 Stk. 2. Trafik-, Bygge- og Boligstyrelsen kan under særlige omstændigheder efter tilsagnsmodtagerens ansøgning og med kommunalbestyrelsens indstilling godkende, at tilskuddet udbetales helt eller delvist før byggeriets afslutning.
Stk. 3. Udbetaling af tilskud til social vicevært efter § 17 sker på baggrund af Trafik-, Bygge- og Boligstyrelsens meddelte tilsagn og det årlige indsendte regnskab over alle afholdte udgifter til den sociale vicevært vedlagt en ledelseserklæring om regnskabets gyldighed.
Tilskud til social vicevært udbetales en gang årligt.
Første gang et år efter boligernes ibrugtagning.
Kapitel 3 Finansiering m.v.
§ 20. Anskaffelsessummens enkelte udgifter skal hver især være rimelige i forhold til byggeriets udformning og indhold.
Samtlige udgifter skal indgå, herunder udgifter til etablering af fællesfaciliteter.
 § 21. Købesummen for en eksisterende ejendom, herunder et ubebygget areal, der erhverves med henblik på etablering af boligerne, må opgjort kontant ikke overstige værdien i handel og vandel.
 Stk. 2. Den eksisterende ejendoms værdi kan ikke medtages i anskaffelsessummen ved etablering af boliger ved ombygning, herunder på- eller tilbygning, af ejendomme, hvortil der tidligere er meddelt offentlig støtte.
 § 22. Anskaffelsessummen for boligerne kan med fradrag af det statslige tilskud, kommunalt tilskud og andre tilskud finansieres ved optagelse af lån baseret på realkreditobligationer, særligt dækkende obligationer eller særligt dækkende realkreditobligationer, banklån eller lignende.
 Stk. 2. Lån efter stk. 1 kan optages med en maksimal løbetid på 30 år.
 Stk. 3. Til boliger, der opføres og drives af en kommune, kan der ydes lån af KommuneKredit.
§ 23. Kommunen kan yde garanti for lån efter § 20 for den del af lånet, der på tidspunktet for lånets optagelse har pantsikkerhed ud over 60 pct. af ejendommens værdi.
Garantien omfatter til enhver tid så stor en del af lånets restgæld og eventuelt forfaldne terminsydelser, som det oprindelige garantibeløb udgjorde af hovedstolen.
Den del af restgælden, der ikke omfattes af garantien, har panteret forud for den garanterede del af restgælden.
 § 24. Kommunalbestyrelsen kan beslutte at stille en kommunalt ejet ubebygget fast ejendom vederlagsfrit til rådighed for tilsagnsmodtager til etablering af boliger efter denne bekendtgørelse.
§ 25. Lån efter § 22 hjemtages tidligst muligt, dog senest når den sidste bolig er klar til indflytning.
Dette gælder også ved lån ydet af KommuneKredit.
Byggeregnskabet ved byggeriets afslutning § 26. Byggeregnskabet for opførelse af byggeriet opgøres pr. skæringsdag og indsendes til kommunalbestyrelsens godkendelse senest 6 måneder efter skæringsdagen.
Skæringsdagen er dagen, hvor den sidste bolig er bygget færdig tillagt 2 måneder til at færdiggøre udenomsarealerne.
I byggeregnskabet medtages samtlige udgifter og indtægter frem til skæringsdatoen.
Samtlige udgifter skal være betalt.
Stk. 2. Bygherren aflægger og indsender til kommunalbestyrelsen et endeligt byggeregnskab, heri evt. afholdte udgifter til byggeriet og evt. lejeindtægter efter skæringsdatoen og frem til byggeriet går i drift.
Regnskabet med kommunalbestyrelsens påtegning og eventuelle bemærkninger sendes til endelig godkendelse i Trafik-, Bygge- og Boligstyrelsen, jf. § 19.
Stk. 3. Det endelige byggeregnskab skal være sammenligneligt med det godkendte budget og indeholde de samme udgifter og indtægter.
Tilsagnsmodtager skal samtidig indestå for, at det faktiske byggeri er opført som beskrevet i ansøgningen.
Revision af tilskud til byggeri af skæve boliger og social vicevært § 27. Byggeregnskabet revideres af en godkendt revisor, hvis det samlede tilskud overstiger ½ mio. kr.
Stk. 2. Ved revisionen efterprøves, om byggeregnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med meddelte bevillinger og vilkår, love og andre forskrifter, samt med indgåede aftaler og sædvanlig praksis.
Der foretages endvidere en vurdering af, hvorvidt der er taget skyldige økonomiske hensyn ved forvaltningen af de midler, der er omfattet af byggeregnskabet.
 Stk. 3. Tilsagnsmodtager indsender et samlet revideret regnskab, underskrevet af en godkendt revisor, for tilskud til social vicevært efter § 17, hvis det samlede tilskud inden for den treårige periode overstiger ½ mio. kr. ved udbetaling af sidste rate af tilskuddet.
Kapitel 4 Drift af boliger tilhørende almene selvejende institutioner Lejefastsættelse, regnskab m.m.
 § 28. Lejen fastsættes således, at den sammen med institutionens øvrige indtægter, herunder evt. driftstilskud, giver mulighed for at afholde de udgifter, der er forbundet med driften, herunder passende henlæggelser til vedligeholdelse og fornyelser samt afvikling af opsamlede driftsunderskud.
 Stk. 2. Udgifter til udbedring af skader, som har deres årsag i forhold vedrørende etableringen af boligerne, kan kun indgå i lejen, hvis kommunalbestyrelsen godkender dette.
Stk. 3. Eventuelle opsamlede driftsunderskud skal afvikles over højst 5 år.
Kommunalbestyrelsen kan i særlige tilfælde tillade, at afviklingen skal ske over en længere periode, hvis det skønnes at være nødvendigt for, at institutionen kan videreføres.
Evt. underfinansiering skal budgetteres afviklet over højst 10 år.
Stk. 4. Alle institutionens ind- og udbetalinger skal foregå direkte over en særskilt konto oprettet i institutionens navn i et pengeinstitut.
Dette krav omfatter såvel institutionens indtægter og udgifter som deposita m.v.
 § 29. Bestyrelsen skal én gang årligt foretage en gennemgang af ejendommens og boligernes vedligeholdelsestilstand.
§ 30. Bestyrelsen skal hvert år udarbejde et budget over institutionens indtægter og udgifter for det følgende år.
Budgettet indsendes til kommunalbestyrelsen senest 3 måneder før regnskabsårets begyndelse.
 § 31. Årsregnskabet for institutionen skal opstilles i overensstemmelse med den kontoplan, som Trafik-, Bygge- og Boligstyrelsen har udarbejdet, jf. bilag 4. Årsregnskabet skal på baggrund af bestemmelserne i denne bekendtgørelse give et retvisende billede af institutionens aktiver og passiver, dens økonomiske stilling og resultat.
Stk. 2. I tilslutning til regnskabet afgiver bestyrelsen en årsberetning, hvor der redegøres for den økonomiske udvikling i regnskabsåret.
Herunder redegøres for eventuelle særlige økonomiske problemer samt de foranstaltninger, der er eller påtænkes iværksat til løsning af problemerne, og for forhold, som revisor måtte have påtalt.
 Stk. 3. Årsregnskabet, årsberetningen samt revisionsprotokollen indsendes med bestyrelsesmedlemmernes og revisors påtegning til den tilsynsførende kommunalbestyrelse senest 6 måneder efter regnskabsårets afslutning.
Stk. 4. Institutionens vedtægter skal indeholde en bestemmelse om, at regnskabsåret skal omfatte 12 måneder.
Første regnskabsperiode kan omfatte et kortere eller længere tidsrum, dog maksimalt 18 måneder.
Tilsvarende gælder ved omlægning af regnskabsåret.
§ 32. Bestyrelsen skal straks foretage indberetning til kommunalbestyrelsen, hvis den konstaterer uregelmæssigheder af væsentlig betydning for institutionens eller ejendommens drift.
Det samme gælder, hvis bestyrelsen konstaterer, at institutionen ikke kan opfylde sine økonomiske forpligtigelser, hvis der opstår udlejningsvanskeligheder af mere permanent karakter, eller hvis der iværksættes huslejeaktioner.
 Stk. 2. Bestyrelsen, forretningsfører og revisor skal på forlangende give kommunalbestyrelsen og Trafik-, Bygge- og Boligstyrelsen enhver oplysning om institutionens forhold til belysning af, om den ledes og drives i overensstemmelse med bestemmelserne i denne bekendtgørelse samt institutionens vedtægter.
Beboerdemokrati § 33. Beboerne har ret til medindflydelse på institutionens drift.
Beboernes indflydelse fastsættes nærmere i Trafik-, Bygge- og Boligstyrelsens tilsagn til det enkelte byggeri.
Revision af afdelingsregnskab § 34. Revision af regnskabet udføres for den almene selvejende institution af en godkendt revisor.
 Stk. 2. Revisionen foretages i overensstemmelse med god revisionsskik, således som dette begreb er fastlagt i lov om revision af statens regnskaber m.m. og i overensstemmelse med Trafik-, Bygge- og Boligstyrelsens instruks for revision af regnskaber for almene selvejende institutioner, jf. bilag 6.
 Stk. 3. Revisor har adgang til de oplysninger, som revisor anser af betydning for bedømmelsen af regnskaberne, herunder adgang til at efterse regnskabsmaterialet, og alle beholdninger samt den bistand, som anses nødvendig for udførelsen af revisionen.
 Stk. 4. Revisor fører en revisionsprotokol, hvor der anføres, hvilke revisionsarbejder der er udført samt alle væsentlige forhold, som har givet anledning til bemærkninger.
Stk. 5. Bestyrelsen skal nøje gennemgå protokollen, der forelægges på et bestyrelsesmøde.
Enhver protokoltilførsel skal underskrives af samtlige bestyrelsesmedlemmer.
Likvidation § 35. Hvis byggeriet ikke længere opfylder sit formål, eller hvis det drives med fortsat underskud, kan bestyrelsen bestemme, at institutionen skal likvidere.
Likvidationen skal godkendes af Trafik-, Bygge- og Boligstyrelsen efter indstilling fra kommunalbestyrelsen.
 Stk. 2. Likvidationen foretages af en likvidator udpeget af Trafik-, Bygge- og Boligstyrelsen efter indstilling fra kommunalbestyrelsen.
Stk. 3. Ved likvidation anvendes de fremkomne midler i første række til betaling af gæld.
Trafik-, Bygge- og Boligstyrelsen afgør efter indstilling fra likvidator og kommunalbestyrelsen, hvad eventuelle overskydende midler skal anvendes til.
Tilsyn § 36. Kommunalbestyrelsen godkender oprettelsen af institutioner og indberetter oprettelsen til Trafik-, Bygge- og Boligstyrelsen.
 Stk. 2. Kommunalbestyrelsen fører tilsyn med institutioner oprettet efter denne bekendtgørelse.
 Stk. 3. Kommunalbestyrelsen godkender vedtægter samt ændringer heraf for institutionen og sikrer, at ejendommen anvendes i overensstemmelse med formålet i vedtægterne.
 § 37. Kommunalbestyrelsen skal hvert år godkende et budget, som institutionens bestyrelse har udarbejdet, og hvor institutionens indtægter og udgifter fastsættes for det følgende år.
 Stk. 2. Kommunalbestyrelsen sikrer, at bestyrelsen indsender budgettet til kommunalbestyrelsen hvert år senest 3 måneder før regnskabsårets begyndelse.
 Stk. 3. Kommunalbestyrelsen sikrer, at lejen fastsættes som anført i § 40. Kommunalbestyrelsen kan kræve ændringer i budgettet og lejefastsættelsen.
§ 38. Regnskabet for institutionen skal indsendes til kommunalbestyrelsen til godkendelse senest 6 måneder efter regnskabsårets afslutning.
Kommunalbestyrelsen skal i forbindelse med regnskabets behandling sikre:
1) at institutionens drift og økonomi opfylder gældende regler, 2) at der er balance mellem indtægter og udgifter, 3) at evt. opsamlet underskud afvikles i henhold til § 28, stk. 3, 4) at der er foretaget nødvendige henlæggelser og afskrivninger, 5) at henlæggelsesmidlernes anvendelse ikke giver anledning til kritik, og 6) at reglerne om habilitet er overholdt.
 Stk. 2. Kommunalbestyrelsen skal endvidere sikre, at der i institutionens navn er oprettet konti i henhold til § 28, stk. 4.
Stk. 3. Har revisor fremsat kritiske bemærkninger til regnskabet eller forretningsgangen, eller finder kommunalbestyrelsen, at der i øvrigt er grundlag for kritik, skal kommunalbestyrelsen pålægge bestyrelsen at foretage de nødvendige foranstaltninger for at imødegå de kritiske forhold.
Kommunalbestyrelsen kan pålægge bestyrelsen, at institutionen skal søge erstatningskrav rejst overfor forretningsfører, bestyrelsesmedlemmer eller andre, der har påført institutionen tab som følge af kritisable dispositioner eller udvist forsømmelighed.
§ 39. Kommunalbestyrelsen skal straks indberette til Trafik-, Bygge- og Boligstyrelsen, hvis den konstaterer uregelmæssigheder af væsentlig betydning for institutionens eller ejendommens drift.
Kommunalbestyrelsens indstilling og oplysning om, hvilke foranstaltninger kommunalbestyrelsen har truffet eller agter at træffe, skal fremgå af indberetningen.
Det samme gælder, hvis kommunalbestyrelsen konstaterer, at institutionen ikke kan opfylde sine økonomiske forpligtigelser, hvis der opstår udlejningsvanskeligheder af mere permanent karakter, eller hvis bestyrelsen foretager indberetning om huslejeaktioner.
 Stk. 2. Kommunalbestyrelsen kan udpege en revisor til at foretage en fornyet revision af institutionens regnskaber.
Stk. 3. Kommunalbestyrelsen kan til sikring af institutionens forsvarlige drift og administration træffe de foranstaltninger, som den finder nødvendig.
Kommunalbestyrelsen kan herunder udpege en forretningsfører til midlertidigt at overtage institutionens administration.
§ 40. Kommunalbestyrelsen skal godkende den foreløbige leje, når institutionen tages i brug, den endelige leje samt reguleringer af lejen i øvrigt.
Bestyrelsen indsender ansøgning om godkendelse af lejen til kommunalbestyrelsen samtidig med, at udlejningen påbegyndes, eller forhøjelse af lejen varsles.
Kapitel 5 Drift af boliger tilhørende en almen boligorganisation § 41. For boliger tilhørende en afdeling af en almen boligorganisation gælder de samme regler som for andre almene boliger tilhørende en afdeling af en almen boligorganisation, jf. dog § 2.
Kapitel 6 Drift af boliger tilhørende en kommune § 42. Bestemmelserne i § 28, stk. 1-3, §§ 29, 30, 32, 33 og 39 finder tilsvarende anvendelse for boliger, som ejes af en kommune.
 Stk. 2. Budgetlægning og regnskabsaflæggelse skal ske efter regler, der fastsættes af kommunalbestyrelsen.
 Stk. 3. Revision skal ske efter de regler om revision af kommunernes virksomhed, der er fastsat i lov om kommunernes styrelse.
Kapitel 7 Forandring, afhændelse m.v.
§ 43. Afhændelse, nedlæggelse af boligerne, nedrivning eller væsentlig forandring af en ejendom, hvortil der er ydet tilskud efter denne bekendtgørelse, kan kun ske med Trafik-, Bygge- og Boligstyrelsens godkendelse.
Trafik-, Bygge- og Boligstyrelsen kan fastsætte særlige betingelser for en godkendelse, herunder at der efter omstændighederne skal ske hel eller delvis tilbagebetaling af tilskud, hvis boligerne har været i brug i mindre end 10 år.
 Stk. 2. Trafik-, Bygge- og Boligstyrelsen skal ligeledes godkende alle forhold, der medfører væsentlige ændringer i forhold til det oprindelige projekt.
 Stk. 3. Kommunalbestyrelsen afgiver indstilling til Trafik-, Bygge- og Boligstyrelsen om dispositioner som nævnt i stk. 1 og 2 efter ansøgning fra ejeren af boligerne.
 Stk. 4. Pantebrevsudstedelse skal godkendes af kommunalbestyrelsen.
Kapitel 8 Kasse- og regnskabsmæssig forvaltning § 44. Den kasse- og regnskabsmæssige forvaltning af tilskud efter denne bekendtgørelse udføres af Udbetaling Danmark efter Trafik-, Bygge- og Boligstyrelsens nærmere retningslinjer.
Kapitel 9 Ikrafttræden § 45. Bekendtgørelsen træder i kraft den 1. februar 2020.
 Stk. 2. Tilsagnsmodtagere, der har fået tilsagn om tilskud til skæve boliger inden bekendtgørelsens ikrafttrædelse, kan anvende bekendtgørelsen, såfremt det byggeri, som tilskuddet omfatter, ikke er påbegyndt, jf. bekendtgørelsens § 7. Modtagere af tilsagn om tilskud til social vicevært inden bekendtgørelsens ikrafttrædelse kan anvende bekendtgørelsens § 27, stk. 3.
 Stk. 3. Bekendtgørelse nr. 138 af 17. februar 2009 om tilskud til fremme af udviklingen af almene boliger til særligt udsatte grupper (skæve boliger) ophæves.
Trafik-, Bygge- og Boligstyrelsen, den 28. januar 2020 Carsten Falk Hansen / Annette Klint Kofod Bilag 1 Ansøgning om tilskud til etablering af skæve boliger Bilag 2 Ansøgning om godkendelse til etablering af skæve boliger uden tilskud Ansøgningsskemaer kan hentes på Trafik-, Bygge- og Boligstyrelsens hjemmeside www.tbst.dk.
Bilag 3 Kommunalbestyrelsens forpligtelser i henhold til denne bekendtgørelses § 11 Bestemmelser, som kommunalbestyrelsen i henhold til denne bekendtgørelses § 11 skal sikre er overholdt:
 Bekendtgørelse om bygningsreglement 2018 (BR18) nr. 1399 af 12. december 2019.
Bekendtgørelse om bygge- og anlægsarbejder i perioden 1. november til 31. marts nr. 477 af 18. maj 2011 Bekendtgørelse af lov om indhentning af tilbud på visse offentlige og offentligt støttede kontrakter nr. 1410 af 7. december 2007 Udbudsloven Bilag 4 Kontoplan Bilag 5 Ansøgning om tilskud til social vicevært (Skemaet udfyldes og indsendes ved ansøgning i forbindelse med ibrugtagning af de skæve boliger) Bilag 6 Revisorinstruks § 1. Revisionen af regnskab for en almen selvejende institution udføres af en godkendt revisor.
 Stk. 2. I tilfælde af revisorskift i perioden skal den tiltrædende revisor rette henvendelse til den fratrædende revisor, der har pligt til at oplyse grundene til fratrædelsen.
 § 2. Revisionen foretages i overensstemmelse med god revisionsskik, således som dette begreb er fastlagt i § 3 i lov om revision af statens regnskaber mv. som nærmere præciseret i standarder for offentlig revision (SOR) og nærmere præciseret i stk. 2 og skal i øvrigt ske under iagttagelse af bekendtgørelsen om tilskud til fremme af udviklingen af almene boliger til særligt udsatte grupper samt de regler, der er fastsat i denne instruks.
Stk. 2. Ved revisionen efterprøves, om regnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med Trafik-, Bygge- og Boligstyrelsens tilsagn, med love og andre forskrifter samt med indgåede aftaler og sædvanlig praksis.
Der foretages endvidere en vurdering af, hvorvidt der er taget skyldige økonomiske hensyn ved forvaltningen af de midler, der er omfattet af regnskabet, jf. også nærmere de omtalte konkrete forhold nedenfor.
§ 3. Revisionens omfang afhænger af den almene selvejende institutions administrative struktur og forretningsgange, herunder den interne kontrol og andre forhold af betydning for regnskabsaflæggelsen.
Der foretages sædvanligvis revision i årets løb.
Uanmeldt kasse- og beholdningseftersyn indgår i revisionen.
 § 4. Ved revisionen skal revisor efterprøve:
1) om årsregnskabet er opstillet i overensstemmelse med de gældende regler og kontoplan i nærværende bekendtgørelse, 2) om der ved revisionen er tilvejebragt nødvendig overbevisning om aktivernes tilstedeværelse og tilhørsforhold, 3) om samtlige ind- og udbetalinger foregår over en særskilt konto oprettet i den almene selvejendes institutions navn i et pengeinstitut, 4) om henlæggelser til planlagt og periodisk vedligeholdelse samt fornyelser afsættes i overensstemmelse med reglerne herom, og om der i fornødent omfang er foretaget henlæggelser til imødegåelse af tab ved fraflytning og fraflytningsordninger samt andre uforudseelige ricisi og 5) om henlæggelserne ikke anvendes til andre formål end dem, hvortil de er henlagt.
 Stk. 2. Revisionen udføres med stikprøvevise undersøgelser.
§ 5. Den almene selvejende institution skal give revisor de oplysninger, som må anses af betydning for bedømmelsen af regnskabet samt for revisors vurdering af forvaltningen, herunder mål og opnåede resultater.
Den almene selvejende institution skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor anser for nødvendig for udførelsen af sit hverv.
§ 6. Bliver revisor opmærksom på lovovertrædelser eller tilsidesættelser af forskrifter i forbindelse med midlernes forvaltning, skal revisor straks give bestyrelsen for den almene selvejende institution og kommunalbestyrelsen meddelelse herom.
Revisors bemærkninger indsendes sammen med meddelelsen.
 Stk. 2. Det samme gælder, hvis revisor under sin revision eller på anden måde bliver opmærksom på, at projektets gennemførelse er usikkert af økonomiske eller andre grunde.
§ 7. Det reviderede regnskab forsynes med en påtegning, hvoraf det skal fremgå, at regnskabet er revideret i overensstemmelse med reglerne i denne instruks.
Forbehold skal fremgå af påtegningen.
 Stk. 2. Revisor skal afgive en revisorberetning med revisors vurdering og konklusion vedrørende den udførte revision, jf. § 4. Beretningen skal afgives i tilslutning til påtegningen eller i en revisorprotokol.
 Stk. 3. Genpart af revisionsberetningen indsendes til tilsynsførende kommunalbestyrelse.
