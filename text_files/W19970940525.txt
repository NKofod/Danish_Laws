En gengivelse af et andet medies reportage måtte ikke ske  

 således, at der på ny skete en tilsidesættelse af god  

 presseskik.
Offentliggørelsen af billederne indebar en  

 overtrædelse af god presseskik, da der var sket en krænkelse af  

 privatlivets fred.
Offentliggørelsen var ikke begrundet i en klar  

 almen interesse.
God presseskik var overtrådt, og bladet blev  

 pålagt at offentliggøre et resumé af kendelsen.
Kendelse fra Pressenævnet i sag nr.  

 112/1997 Pressenævnet har den 19. august 1997 i medfør  

 af medieansvarslovens § 44, stk. 2, besluttet af egen drift at tage den  

 billedreportage om  Kronprins  Frederik og hans venner, som B.T. bragte den  

 15. august 1997, op til behandling med henblik på at fastslå, om  

 god presseskik er overtrådt.
 Bladet bragte på forsiden et lille  

 portrætbillede af  Kronprins  Frederik under følgende tekst, der  

 var skrevet med store bogstaver: "Nøgenfotos af  Frederik ryster  

 hoffet".
 På side 3 bragtes over halvdelen af siden en kopi af  

 midtersiderne af det svenske blad Aftonbladet for den 14. august 1997. Kopien  

 er suppleret med følgende tekst:
"Respektløst: Sådan blev  kronprins  

  Frederik i går præsenteret for læserne af den svenske avis  

 Aftonbladet.
Hoffet raser over, at medierne ikke respekterer privatlivets  

 fred på regentparrets slot i Frankrig, hvor  kronprinsen ferierer med  

 .... Vi har valgt at skjule  Frederiks ædlere dele." På kopien ses 5 billeder, heraf et stort.
På  

 det ene af de små billeder ses  Kronprins  Frederik - iført  

 shorts - sammen med to kvinder iført bikini.
På de resterende 4  

 billeder ses en person angivet som  Kronprins  Frederik, der dels går  

 på en terrasse dels står i og derpå kaster sig ud fra en  

 vindue. 3 af de sidstnævnte billeder har bladet forsynet med en  

 rød "bjælke" på tværs af personens underliv.  

 På det store billede er "bjælken" forsynet med teksten: "Her  

 går grænsen".
I medfør af medieansvarslovens § 44, stk. 2, har  

 Pressenævnet den 19. august 1997 anmodet Hofmarskallatet om en  

 udtalelse på vegne  Kronprins  Frederik.
Da nævnets optagelse af  

 sagen vedrører  Kronprins  Frederik, har nævnet ikke indhentet  

 udtalelser fra andre.
 Den 20. august 1997 har hofchef  P.  Thornit svaret  

 således:
 "...
I den anledning skal jeg efter forelæggelse meddele,  

 at der ikke herfra er indvendinger imod, at Hans Kongelige Højhed  

  Kronprinsens navn nævnes i forbindelse med sagens behandling.
Af  

 principielle grunde finder man ikke herudover at burde fremkomme med en  

 udtalelse." Bladet har i en udtalelse bl.a. anført, at bladet  

 ikke har haft til hensigt at krænke hverken  Kronprins  Frederik eller  

 reglerne for god presseskik.
Hvis det er sket, finder bladet det yderst  

 beklageligt.
Bladet har videre anført, at det af principielle og  

 konkrete grunde er stærkt betænkeligt, at Pressenævnet af  

 egen drift er gået ind i denne sag, selv om der måtte være  

 lovhjemmel til det.
Nævnet er herved stillet i en ubehagelig  

 dobbeltrolle som både anklager og dommer, hvilket underminerer tilliden  

 til, at Pressenævnet vil give de indklagede en fair behandling.  

 Pressenævnet kan i fremtiden tvinges til at gå ind i sager, som  

 nævnet hidtil har afvist at behandle med den begrundelse, at klageren  

 ikke har retlig interesse i sagen, selv om sagerne har haft stor principiel  

 betydning.
Endelig har andre (ikke-kongelige) personer på billederne  

 kunnet rejse sagen.
Bladet har præciseret, at det ikke har bragt en  

 billedreportage, men alene har bragt en affotografering af en side fra det  

 svenske Aftonbladet den 14. august 1997. Bladet besluttede den 14. august  

 1997 at dække historien om SE og HØR's og Aftonbladets  

 offentliggørelse af spionfotos af blandt andre  Kronprins  Frederik,  

 idet denne sag formentlig nød størst offentlig bevågenhed  

 af alle nyhedshistorier den pågældende dag.
Bladets tilgang til  

 historien og anvendelsen af siden fra Aftonbladet var rent journalistisk med  

 fokus på de menneskelige reaktioner på billederne, på den  

 mere principielle problemstilling affødt af kongehusets praksis i  

 sager om privatlivskrænkelser samt på pressens motivation for at  

 bringe nærgående fotos af kendte personer.
Disse emner har klar  

 almeninteresse, og det var i allerhøjeste grad relevant og berettiget  

 at informere læserne om de øvrige mediers  

 offentliggørelse af billederne og den reaktion,  

 offentliggørelsen har afstedkommet.
Bladets dækning af  

 billed-historien er således sekundær og blev ikke benyttet som  

 blikfang.
Bladet har videre anført, at det anses for  

 naturligt - og af journalistiske grunde nødvendigt - at gøre  

 læserne opmærksom på karakteren af de billeder, som sagen  

 drejede sig om ved benyttelse af en kopi (faksimile) fra Aftonbladet.
Bladet  

 har i den forbindelse henvist til pressens omtale af injuriesager, hvor andre  

 medier i forbindelse med omtale af en verserende injuriesag straffrit kan  

 referere de pågældende og angiveligt injurierende udsagn,  

 så længe der er tale om en loyal gengivelse.
Det har en almen  

 interesse for den danske befolkning, at nøgenbilleder af  Kronprins  

  Frederik cirkulerer og offentliggøres i udenlandsk presse.
Bladet har herudover anført, at ikke enhver  

 viderebringelse af billeder bragt af andre medier er retmæssig.  

 Imidlertid var gengivelsen i bladet af avissiden fra Aftonbladet i  

 overensstemmelse med god presseskik.
Offentliggørelse af  

 nøgenbilleder af personer, der befinder sig på et ikke  

 offentligt tilgængeligt sted, vil være i strid med god  

 presseskik, såfremt der ikke foreligger samtykke fra den eller de  

 pågældende.
For at undgå unødig krænkelse var  

 det derfor en forudsætning for bladets beslutning om at bringe  

 gengivelsen, at der skete en tildækning af de pågældende  

 fotos, således at der ikke længere var tale om  

 nøgenbilleder.
Vedrørende billedet af  Kronprins  Frederik og to  

 kvindelige venner har bladet anført, at bladet ikke er klar over, om  

 dette er optaget på et ikke frit tilgængeligt sted.
Bladet har i  

 den forbindelse henvist til, at chefredaktørerne for SE og HØR  

 og Ekstra Bladet har udtalt, at billedet er optaget på en offentligt  

 tilgængelig flodbred i Cahors.
Bladet har endelig anført, at de gengivne billeder  

 fra Aftonbladet ikke kan anses for at stride imod god presseskik, blot fordi  

 billederne eller nogle af disse viser personer, der befinder sig på et  

 ikke frit tilgængeligt sted.
Bladet har i den forbindelse henvist til  

 Pressenævnets sag nr. 86/1996, hvor Pressenævnet fandt, at en  

 avis havde overtrådt god presseskik ved at bringe et billede af en  

 afklædt person, der befandt sig i et privat hjem.
I den sag henviste  

 Pressenævnet udtrykkelig til, at billedet i sig selv var  

 krænkende.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Tage Clausen og Preben  

 Sørensen.
 Pressenævnet udtaler:
 Indledningsvis bemærkes, at nævnets behandling  

 af sagen er sket i overensstemmelse med medieansvarslovens § 44, stk. 2, og  

 med § 7, stk. 3, i bekendtgørelse om forretningsorden for  

 Pressenævnet (nr. 876 af 26. oktober 1992 som ændret ved  

 bekendtgørelse nr. 919 af 10. november 1994), der lyder  

 således:
"Stk. 3. Forslag fra et medlem af nævnet om at  

 optage en sag til behandling efter stk. 2 udsendes gennem sekretariatet til  

 samtlige øvrige medlemmer, der inden 7 dage tilkendegiver, om de kan  

 tiltræde forslaget.
Sagen optages herefter til behandling, hvis et  

 flertal af samtlige medlemmer stemmer herfor.
I tilfælde af  

 stemmelighed er formandens stemme afgørende.
Ved behandling af sagen  

 medvirker de i § 2 anførte medlemmer." Nævnets begrundelse for at tage sagen op er, at den,  

 der fremstår som forurettet,  Kronprins  Frederik, er medlem af  

 Kongehuset, der på grund af dettes særlige stilling i det danske  

 samfund undlader at anlægge retssager og indgive klager til et  

 nævn som Pressenævnet.
 Ifølge punkt B. 1 i vejledende regler for god  

 presseskik skal meddelelser, der kan krænke privatlivets fred,  

 undgås, medmindre klar almen interesse kræver offentlig  

 omtale.
 Bladet har anført, at der i denne sag har  

 været en journalistisk anerkendelsesværdig interesse i at  

 dække andre mediers forudgående offentliggørelse af  

 billeder af  Kronprins  Frederik.
Pressenævnet finder, at en sådan gengivelse af  

 et andet medies reportage må ske på en måde, der ikke -  

 på ny - indebærer tilsidesættelse af god presseskik.  

 Såfremt et andet medies billedgengivelse har været i strid med  

 god presseskik, må der således som udgangspunkt anlægges  

 samme presseetiske vurdering af en gengivelse, der indebærer en  

 videreudbredelse af de pågældende billeder.
Den beskyttelse, der  

 er formålet med de presseetiske regler, tilsiger dette.
Pressenævnet finder, at en offentliggørelse  

 af de billeder, B.T.'s dækning omfattede, indebar en klar  

 tilsidesættelse af god presseskik, idet ingen klar almen interesse har  

 krævet offentliggørelsen.
Selv om bladets  

 offentliggørelse af billederne den 15. august 1997 skete i form af en  

 gengivelse af Aftonbladet, og selv om ingen af gengivelserne fremtrådte  

 som nøgenbilleder, var derfor også B.T.'s  

 offentliggørelse i strid med god presseskik.
 Pressenævnet udtaler herefter sin kritik af B.T.
 I medfør af medieansvarslovens § 49  

 pålægges det den ansvarshavende redaktør af B.T. at  

 offentliggøre følgende:
 "Kendelse fra Pressenævnet.
B.T. bragte den 15. august 1997 en billedreportage  

 bestående af en kopi af midtersiderne fra det svenske blad Aftonbladet  

 for den 14. august 1997. Kopien viste 5 billeder af  Kronprins  Frederik.  

 På det ene billede vistes tillige to af  Kronprinsens venner.
I hvert  

 fald 4 af billederne var optaget med telelinse, mens  Kronprins  Frederik  

 opholdt sig på privat område.
 Pressenævnet besluttede den 19. august 1997 i  

 medfør af medieansvarslovens § 44, stk. 2, at tage reportagerne op til  

 behandling af egen drift.
 Begrundelsen herfor var, at den, der fremstår som  

 forurettet,  Kronprins  Frederik, er medlem af Kongehuset, der på grund  

 af dettes særlige stilling i det danske samfund undlader at  

 anlægge retssager og indgive klager til et nævn som  

 Pressenævnet.
Hofchef  P.  Thornit har meddelt Pressenævnet, at  

 "der ikke herfra er indvendinger imod, at Hans Kongelige Højhed  

  Kronprinsens navn nævnes i forbindelse med sagens behandling.
Af  

 principielle grunde finder man ikke herudover at burde fremkomme med en  

 udtalelse." B.T. har i en udtalelse bl.a. gjort gældende, at  

 bladet ikke har bragt en billedreportage, men alene har bragt en  

 affotografering af en side fra det svenske Aftonbladet den 14. august 1997.  

 Bladet har videre anført, at det var relevant og berettiget at  

 informere læserne om de øvrige mediers offentliggørelse  

 af billederne og den reaktion, offentliggørelsen havde afstedkommet.  

 Det var derfor naturligt - og af journalistiske grunde nødvendigt - at  

 gøre læserne opmærksom på karakteren af de billeder,  

 som sagen drejede sig om ved benyttelse af en kopi (faksimile) fra  

 Aftonbladet.
 Pressenævnet udtaler:
 Ifølge punkt B. 1 i vejledende regler for god  

 presseskik skal meddelelser, der kan krænke privatlivets fred,  

 undgås, medmindre klar almen interesse kræver offentlig  

 omtale.
 Bladet har anført, at der i denne sag har  

 været en journalistisk anerkendelsesværdig interesse i at  

 dække andre mediers forudgående offentliggørelse af  

 billeder af  Kronprins  Frederik.
Pressenævnet finder, at en sådan gengivelse af  

 et andet medies reportage må ske på en måde, der ikke -  

 på ny - indebærer tilsidesættelse af god presseskik.  

 Såfremt et andet medies billedgengivelse har været i strid med  

 god presseskik, må der således som udgangspunkt anlægges  

 samme presseetiske vurdering af en gengivelse, der indebærer en  

 videreudbredelse af de pågældende billeder.
Den beskyttelse, der  

 er formålet med de presseetiske regler, tilsiger dette.
Pressenævnet finder, at en offentliggørelse  

 af de billeder, B.T.'s dækning omfattede, indebar en klar  

 tilsidesættelse af god presseskik, idet ingen klar almen interesse har  

 krævet offentliggørelsen.
Selv om bladets  

 offentliggørelse af billederne den 15. august 1997 skete i form af en  

 gengivelse af Aftonbladet, og selv om ingen af gengivelserne fremtrådte  

 som nøgenbilleder, var derfor også B.T.'s  

 offentliggørelse i strid med god presseskik.
 Pressenævnet udtaler herefter sin kritik af B.T.
 København, den 3. september 1997.
Per Sørensen, Aage Lundgaard, Tage Clausen og  

 Preben Sørensen." Afsagt onsdag den 3. september 1997.
