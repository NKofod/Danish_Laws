Betænkning afgivet af Undervisningsudvalget den 11. december 2018 Betænkning over Forslag til lov om ændring af lov om arbejdsmarkedsuddannelser m.v., lov om forberedende voksenundervisning og ordblindeundervisning for voksne, lov om Arbejdsgivernes Uddannelsesbidrag, lov om godtgørelse og tilskud til befordring ved deltagelse i erhvervsrettet voksen- og efteruddannelse og forskellige andre love (Styrket og mere fleksibel voksen-, efter- og videreuddannelse og flytning af administrationen af VEU-godtgørelsen m.v. til Arbejdsgivernes Uddannelsesbidrag) [af undervisningsministeren (Merete Riisager)]:
1. Ændringsforslag Undervisningsministeren har stillet 29 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Udvalget Udvalget bemærker, for så vidt angår udbuddet og godkendelsen af de særskilte moduler inden for det tekniske område, at dimittender fra maskinmesterskolerne i lige så høj grad finder beskæftigelse på land som på vand.
Maskinmesterskolerne har dermed både udstyr og kompetencer inden for det tekniske område, der vil kunne finde anvendelse inden for »landbaseret« efteruddannelse.
Flertallet understreger, at maskinmesterskolerne bør have mulighed for at udvikle efteruddannelse til det område, som de reelt uddanner til.
Flertallet  konstaterer samtidig, at erhvervsakademiernes fortrinsret på udbud af teknisk uddannelse ikke må få den konsekvens, at maskinmesterskolerne ikke kan udvikle relevant efteruddannelse til deres dimittender, at maskinmesterskolernes muligheder for at udvikle relevant uddannelse stækkes, eller at maskinmesterskolernes lærerkompetencer og udstyr ikke kommer til fuld udnyttelse.
Fortrinsretten bør således ikke have indflydelse på maskinmesterskolernes mulighed for at udbyde særskilte moduler inden for det tekniske område, herunder »landbaseret« efteruddannelse.
Udvalget noterer sig, at ministeren, under udvalgsarbejdet, i svar på spm. 7 om anmodning om teknisk bistand til et ændringsforslag skriver følgende:  »Hvis det arbejdsmarked, som aftager dimittender fra maskinmesterskolerne, efterspørger særskilte moduler, som bygger oven på de uddannelser, som maskinmesterskolerne udbyder, så vil det være både naturligt og fornuftigt, at maskinmesterskolerne får mulighed for at bruge deres ressourcer til det, som de er bedst til  uanset om det er på land eller på vand.
Jeg mener derfor ikke, at lovforslaget sætter en stopper for maskinmesterskolernes mulighed for at udvikle efteruddannelse til det arbejdsmarked, som de uddanner til.
Og jeg mener på den baggrund ikke, at der er behov for at fremsætte et ændringsforslag med det formål at tilføje bemærkninger til lovforslaget.« 4. Ændringsforslag med bemærkninger Ændringsforslag Til § 1 Af undervisningsministeren, tiltrådt af udvalget:
 1) I den under nr. 15 foreslåede ændring af § 11, stk. 4, ændres »om, at personer, der ikke har deltaget i undervisningen, kan aflægge« til: »om aflæggelse af«.
[Præcisering af bemyndigelse] 2) Efter nr. 17 indsættes som nye numre:
 »01. I § 13 a, stk. 1, ændres to steder »og enkeltfag« til: », disses eventuelle delmål og enkeltfag«.
 02. I § 13 a, stk. 3, ændres »§§ 21-24, 31 og 32« til: »§ 21«.
 03. I § 13 a, stk. 3, ændres »stk. 6 og 8« til: »stk. 7 og 9«.
04. I § 13 a, stk. 3, og § 21, stk. 2, ændres »lov om godtgørelse og tilskud til befordring ved deltagelse i erhvervsrettet voksen- og efteruddannelse« til: »lov om godtgørelse og tilskud ved deltagelse i erhvervsrettet voksen- og efteruddannelse«.« [Lovtekniske ændringer] 3) I nr. 26  indsættes efter »§ 20, stk. 2, 2. pkt.,«: »og § 35, stk. 6,«.
[Lovtekniske ændringer] 4) Efter nr. 31 indsættes som nyt nummer:
»05. I § 33 udgår »bortset fra klage efter § 31«.« [Lovteknisk ændring] Til § 2 5) Nr. 9  affattes således:
 »9. § 4, stk. 4, 1. og 2. pkt.,  ophæves, og i stedet indsættes:
»Ved afslutning af hvert trin i undervisningen efter stk. 1, nr. 1 og 2, tilbydes deltagelse i en centralt stillet prøve.
Ved afslutningen af trin 3 i undervisningen efter stk. 1, nr. 4, og af trin 4 i undervisningen efter stk. 1, nr. 5, tilbydes deltagelse i en lokalt stillet prøve.
Undervisning efter stk. 1, nr. 3, på trin 1 og 2 efter stk. 1, nr. 4, og på trin 1-3 efter stk. 1, nr. 5, afsluttes med tilbud om en standpunktsbedømmelse.«« [Standpunktsbedømmelse i forhold til fvu-start] 6) I den under nr. 10 foreslåede affattelse af § 4, stk. 4, ændres i 1. pkt. »skriftlig« til: »centralt stillet«, og i 2. pkt. ændres »deltagelse i en mundtlig prøve« til: »en standpunktsbedømmelse«.
[Fastholdelse af nyetableret terminologi] 7) Nr. 11 affattes således:
»11. I § 4, stk. 5, nr. 3, ændres »mundtlige og skriftlige prøver« til: »prøve og standpunktsbedømmelse«.« [Lovteknisk ændring] 8) Nr. 12 udgår.
[Konsekvensændring] Til § 4 9) I den under nr. 7 foreslåede ændring af § 2, stk. 2, 2. pkt., ændres »eller en uddannelses afslutning,« til: »og efter en uddannelses afslutning«.
[Lovteknisk og indholdsmæssig præcisering] 10) I den under nr. 26 foreslåede § 9 a indsættes i stk. 1 som 2. pkt.:
»Offentlige myndigheder og private skal på begæring give uddannelsesinstitutionen enhver oplysning til brug herfor.« [Hjemmel til en uddannelsesinstitutions adgang til oplysninger] 11) I den under nr. 30  foreslåede § 10 a udgår i 1. pkt. »samt kost og logi«.
[Lovteknisk ændring] 12) I den under nr. 38 foreslåede affattelse af kapitel 5  indsættes i § 16, stk. 2,  efter »berettiget til godtgørelse«: »eller tilskud«.
[Lovteknisk ændring] 13) I den under nr. 38 foreslåede affattelse af kapitel 5 ændres i  § 18 e, stk. 4, »revisorerne« til: »revisor«, og »de« til: »revisor«, og i stk. 5 og 6 ændres »Revisorerne« til: »Revisor«.
[Lovteknisk ændring] 14) I den under nr. 39 foreslåede affattelse af kapitel 6  ændres i § 19, stk. 1, »§§ 5-10 a og 16« til: »§§ 5-9, 10, 10 a og 16 og klage over uddannelsesinstitutionens afgørelse efter §§ 9 a og 9 b«.
[Lovteknisk konsekvens af ændringsforslag nr. 16] 15) I den under nr. 39 foreslåede affattelse af kapitel 6 indsættes i  § 19, stk. 2, 1. pkt., efter »indgives til Arbejdsgivernes Uddannelsesbidrag«: », jf. dog stk. 3«.
[Lovteknisk konsekvens af ændringsforslag nr. 16] 16) I den under nr. 39 foreslåede affattelse af kapitel 6 indsættes i § 19 som stk. 3:
»Stk. 3. Klage i henhold til stk. 1 over afgørelser truffet af uddannelsesinstitutionen indgives til uddannelsesinstitutionen, som vurderer, om der er grundlag for at give klageren helt eller delvis medhold.
Giver uddannelsesinstitutionen ikke klageren fuldt ud medhold, sender uddannelsesinstitutionen klagen, begrundelsen for afgørelsen og genvurderingen videre til det ankenævn, der er nedsat i henhold til § 28 i lov om Arbejdsmarkedets Tillægspension.« [Hjemmel til en uddannelsesinstitutions revurdering af klage] Til § 5 17) I det under nr. 7 foreslåede § 2, stk. 9, 2. pkt., der bliver stk. 10, 2. pkt., ændres »stk. 5« til: »stk. 11«.
[Lovteknisk ændring] 18) I nr. 10 ændres i den indledende tekst »efter stk. 4 som nyt stykke:« til: »som stk. 11:«, det foreslåede nye stykke betegnes stk. 11, og den angivne konsekvens udgår.
[Lovteknisk ændring] 19) Nr. 11 udgår.
[Lovteknisk ændring] Til § 7 20) Nr. 2 affattes således:
»2. I § 40, stk. 2, 4. pkt., indsættes efter »Medlemmerne skal«: »så vidt muligt«.« [Lovteknisk korrektion] Til § 8 21) Efter nr. 6 indsættes som nye numre:
 »01. I § 12, stk. 2, indsættes efter »9, stk. 1«: », jf. dog § 13, stk. 9«.
 02. § 12, stk. 2, affattes således:
»Stk. 2. SVU kan gives til uddannelse i sammenlagt mindst 1 uge omregnet til heltid og sammenlagt højst i de perioder, der er nævnt i § 5, stk. 1, og § 9, stk. 1.« 03. I § 13, stk. 6, indsættes efter »1-3«: », jf. dog § 13, stk. 9«.
 04. § 13, stk. 6, affattes således:
»Stk. 6. SVU gives ikke til uddannelse, der i alt berettiger til mindre end ugesatsen for heltidsuddannelse, jf. stk. 1-3.« 05. I § 13 indsættes som stk. 9:
»Stk. 9. Undervisningsministeren kan fastsætte regler om, at der kan gives SVU til ét trin af forberedende voksenundervisning i digital opgaveløsning eller engelsk, selv om uddannelsesforløbet ikke opfylder kravene i stk. 6 og § 12, stk. 2.«« [Bemyndigelsen til at fastsætte regler om, at ét enkelt trin i fvu-digital eller fvu-engelsk kan udløse SVU] Til § 9 22) I nr. 3 ændres i den indledende tekst »efter nr. 3 som nyt nummer:« til: »som nr. 7:«,  det foreslåede nye nummer betegnes nr. 7, og den angivne konsekvens udgår.
[Lovteknisk ændring] Til § 10 23) I nr. 1 indsættes i den indledende tekst efter »indsættes«: »i kapitel 9«.
[Lovteknisk ændring] Til § 12 24) Før nr. 1 indsættes som nyt nummer:
»01. I § 59 b, stk. 4, udgår »og 6«.« [Lovteknisk ændring] Ny paragraf 25) Efter § 12 indsættes som ny paragraf:
»§ 01 I lov om Arbejdsmarkedets Tillægspension, jf. lovbekendtgørelse nr. 1110 af 10. oktober 2014, som ændret bl.a. ved § 1 i lov nr. 1569 af 15. december 2015 og senest ved § 15 i lov nr. 706 af 8. juni 2018, foretages følgende ændring:
 1. § 2 a, stk. 3, affattes således:
»Stk. 3. Lønmodtagere i beskæftigelse omfattes af ordningen under deltagelse i uddannelse, der berettiger til godtgørelse efter lov om godtgørelse og tilskud ved deltagelse i erhvervsrettet voksen- og efteruddannelse, hvis de modtager løn fra en arbejdsgiver eller får udbetalt godtgørelse.«« [Lovteknisk ændring] Til § 13 26) I stk. 2  udgår »12,«, og »§ 8, nr. 3 og 5« ændres til: »§ 8, nr. 3, 5, 02 og 04«.
[Konsekvens af ændringsforslag nr. 8 og 21] 27) I stk. 3 indsættes efter »15,«: »02, 04,«, »og 31« ændres til: », 31 og 05«, og »og § 12« ændres til: », § 12 og § 01«.
[Konsekvens af ændringsforslag nr. 2, 4 og 25] 28) I stk. 4 indsættes efter »§ 8, nr. 6«: »og 05«.
[Konsekvens af ændringsforslag nr. 21] Til § 14 29) I stk. 1 udgår »12,«.
[Konsekvens af ændringsforslag nr. 8] Bemærkninger Til nr. 1 Det foreslåede er udtryk for en delvis sproglig, delvis indholdsmæssig præcisering af den bemyndigelse, som foreslås i det fremsatte lovforslags § 1, nr. 15, hvorefter undervisningsministeren bl.a. kan fastsætte nærmere regler om, at personer, der ikke har deltaget i undervisningen, kan aflægge prøve som selvstuderende.
 Den indholdsmæssige baggrund for ændringsforslaget er, at den formulering, som er anvendt i det fremsatte lovforslag, ikke fuldt ud skønnes hensigtsmæssig i forhold til det, som tilsigtes, dvs. at kunne fastsætte nærmere krav i forhold til at aflægge prøve som selvstuderende, herunder også begrænse adgangen til at aflægge prøve som selvstuderende.
 Den foreslåede justerede bemyndigelse forventes således sammen med det, som allerede følger af bemærkningerne til det fremsatte lovforslags § 1, nr. 15, udmøntet ved at fastsætte regler om, hvad der nærmere forstås ved selvstuderendes adgang til at aflægge prøve, f.eks. gennem en definition af begrebet selvstuderende, og om, at uddannelsesinstitutionerne vil kunne bestemme, at reglerne om selvstuderende finder anvendelse i forhold til personer, som ikke har deltaget i centrale dele af undervisningen, med den virkning, at den pågældende kun vil kunne gå op til prøven, hvis det er tilladt at gå op som selvstuderende på den pågældende uddannelse.
Til nr. 2 Det foreslåede nr. 01 indeholder en lovteknisk korrektion som følge af den foreslåede etablering af delmål i relation til arbejdsmarkedsuddannelser, jf. det fremsatte lovforslags § 1, nr. 8.
 Det foreslåede nr. 02 indeholder en lovteknisk korrektion som følge af den foreslåede ophævelse af §§ 22-24 og §§ 31 og 32 i lov om arbejdsmarkedsuddannelser m.v., jf. det fremsatte lovforslags § 1, nr. 28 og 31. Med det foreslåede vil henvisningerne til de nævnte bestemmelser udgå af § 13 a, stk. 3, i lov om arbejdsmarkedsuddannelser m.v.
 Det foreslåede nr. 03 indeholder en lovteknisk korrektion som følge af den foreslåede ændring af § 3 i lov om åben uddannelse (erhvervsrettet voksenuddannelse) m.v., jf. det fremsatte lovforslags § 5, nr. 10, hvorved bestemmelsens stk. 5-10 rykker og i stedet bliver stk. 6-11. Ændringsforslaget sikrer således, at den henvisning til § 3, stk. 6 og 8, i lov om åben uddannelse (erhvervsrettet voksenuddannelse) m.v., som findes i § 13 a, stk. 3, ændres til det korrekte § 3, stk. 7 og 9.
 Det foreslåede nr. 04 er en konsekvens af det fremsatte lovforslags § 4, nr. 1, hvorefter titlen på lov om godtgørelse og tilskud til befordring ved deltagelse i erhvervsrettet voksen- og efteruddannelse ændres til lov om godtgørelse og tilskud ved deltagelse i erhvervsrettet voksen- og efteruddannelse.
 Der er således tale om en lovteknisk korrektion, som sikrer, at alle de henvisninger til lov om godtgørelse ved deltagelse i erhvervsrettet voksen- og efteruddannelse, som findes i lov om arbejdsmarkedsuddannelser m.v., ændres i overensstemmelse hermed.
 Det foreslåede har endvidere sammenhæng med ændringsforslag nr. 3, hvor det foreslås, at § 1, nr. 26, i det fremsatte lovforslag udgår som konsekvens af det her foreslåede nr. 04.
Til nr. 3 Det foreslåede er en konsekvens af det fremsatte lovforslags § 4, nr. 1, hvorefter ordene lov om godtgørelse ved deltagelse i erhvervsrettet voksen- og efter uddannelse ændres til lov om godtgørelse og tilskud ved deltagelse i erhvervsrettet voksen- og efteruddannelse.
Til nr. 4 Det foreslåede indeholder en lovteknisk korrektion som følge af den foreslåede ophævelse af § 31 i lov om arbejdsmarkedsuddannelser m.v., jf. det fremsatte lovforslags § 1, nr. 31. Med det foreslåede vil henvisningen til den nævnte bestemmelse udgå af § 33 i lov om arbejdsmarkedsuddannelser m.v.
Til nr. 5 Det følger af det fremsatte lovforslags § 2, nr. 9, at bedømmelse i tilknytning til de foreslåede to nye fvu-fag digital opgaveløsning og engelsk vil få en ny form i forhold til den bedømmelse, som gælder for de eksisterende fvu-fag læsning, stavning og skriftlig fremstilling (fvu-læsning), talforståelse, regning og basale matematiske begreber (fvu-matematik) og mundtlig fremstilling og formidling for tosprogede (fvu-start). Det fremgår således, at bedømmelse for de foreslåede nye fvu-fag vil komme til at bestå af enten en standpunktsbedømmelse eller en lokalt stillet prøve.
 Ændringsforslaget indebærer ingen ændring heri.
For fvu-digital vil ændringsforslaget fortsat indebære, at trin 1 og 2 afsluttes med standpunktsbedømmelsen bestået/ikke bestået, hvor læreren bedømmer deltagerens standpunkt i forhold til de faglige mål for undervisningen på de enkelte trin.
Trin 3 vil fortsat skulle afsluttes med en lokalt stillet prøve, som vil blive tilpasset indholdet i det nye fag og bedømt bestået/ikke bestået efter gældende regler i bekendtgørelse om prøver og eksamen i de almene og studieforberedende ungdoms- og voksenuddannelser.
 Tilsvarende gælder for fvu-engelsk. Ændringsforslaget vil i denne henseende også fortsat indebære, at trin 1, 2 og 3 vil skulle afsluttes med en standpunktsbedømmelse, mens trin 4 afsluttes med en lokalt stillet prøve.
 Ændringsforslaget indebærer således reelt to ændringer.
Før det første indebærer den foreslåede ændring af § 4, stk. 4, 2. pkt., i lov om forberedende voksenundervisning og ordblindeundervisning for voksne i det fremsatte lovforslag (dvs. fjernelsen af henvisningen til stk. 1, nr. 3) i sammenhæng med det foreslåede nye 3. pkt., at undervisningen på fvu-start vil blive afsluttet med en standpunktsbedømmelse med bedømmelsen bestået/ikke bestået.
For fvu-start anvendes i dag begreberne mundtlig prøve eller intern prøve.
Den foreslåede ændring vil svare bedre til de faktiske forhold på uddannelsesinstitutionerne og foreslås gennemført af ordenshensyn og med henblik på sproglig stringens.
 Før det andet markerer den foreslåede indsættelse af det nye 3. pkt. lovteknisk set den forbedring, at begrebet standpunktsbedømmelse, på linje med de øvrige bedømmelsesformer (dvs. centralt og lokalt stillede prøver), herefter udtrykkeligt vil fremtræde i den bestemmelse i lov om forberedende voksenundervisning og ordblindeundervisning for voksne, som indeholder de indholdsmæssige krav vedrørende bedømmelse af fvu-undervisning.
Til nr. 6 Ændringsforslaget vil indebære, at begreberne centralt stillet prøve ved fvu-læsning og fvu-matematik og standpunktsbedømmelse ved fvu-start vil blive fastholdt efter trepartsaftalens udløb, i stedet for at terminologien rulles tilbage til den nugældende terminologi, nemlig skriftlig eller mundtlig prøve.
 Baggrunden for ændringsforslaget er, at disse udtryk under alle omstændigheder vurderes at være mere oplysende og præcise.
Til nr. 7 Ændringsforslaget er udtryk for en lovteknisk korrektion.
 Ændringsforslaget har sammenhæng med det fremsatte lovforslags § 2, nr. 9, og ændringsforslag nr. 5, som i kombination vil have den virkning, dels at begreberne skriftlig prøve og mundtlig prøve forsvinder fra lov om forberedende voksenundervisning og ordblindeundervisning for voksne, dels at begreberne centralt stillet prøve, lokalt stillet prøve og standpunktsbedømmelse i stedet introduceres i loven.
 Ændringsforslaget indebærer på den baggrund, at undervisningsministerens bemyndigelse efter § 4, stk. 5, nr. 3, i lov om forberedende voksenundervisning og ordblindeundervisning for voksne herefter slet og ret vil give mulighed for at fastsætte nærmere regler om prøve og standpunktsbedømmelse.
Til nr. 8 Sigtet med det fremsatte lovforslags § 2, nr. 12, er at rulle ændringerne § 4, stk. 5, nr. 2 og 3, i lov om forberedende voksenundervisning og ordblindeundervisning for voksne, jf. det fremsatte lovforslags § 2, nr. 11, som skal gælde i trepartaftaleperioden, tilbage, således at det af bestemmelsen på ny skulle fremgå, at undervisningsministeren fastsætter regler om mundtlige og skriftlige prøver, herunder om deltagelse som selvstuderende, og om udstedelse af bevis for deltagelse.
 Ændringsforslaget er en konsekvens af ændringsforslag nr. 6 og 7, som i kombination gør det fremsatte lovforslags § 2, nr. 12, overflødigt som følge af den foreslåede fastholdelse af begreberne centralt stillet prøve og standpunktsbedømmelse efter trepartsaftalens udløb.
Til nr. 9 Det foreslåede er udtryk for en delvis lovteknisk, delvis indholdsmæssig præcisering af den udvidelse af den eksisterende bemyndigelse i § 4, stk. 2, 2. pkt., i lov om godtgørelse og tilskud til befordring ved deltagelse i erhvervsrettet voksen- og efteruddannelse, som foreslås i det fremsatte lovforslags § 4, nr. 7, hvorefter karenskravet justeres.
 Den indholdsmæssige baggrund for ændringsforslaget er, at den formulering, som er anvendt i det fremsatte lovforslag, ikke fuldt ud tager højde for, at det med forslaget har været intentionen, at karensperioden skulle kunne ligge på begge sider af kursusperioden, dvs. før og efter eller delt mellem før og efter, men ikke under kursusperioden.
Til nr. 10 Af det under det fremsatte lovforslags § 4, nr. 26, foreslåede § 9 a, stk. 1, fremgår det, at udbetaling af tilskud til deltageren til kost og logi samt krav om tilbagebetaling varetages af uddannelsesinstitutionen.
 Undervisningsministeriet er blevet opmærksomt på behovet for etablering af hjemmel til at forpligte offentlige myndigheder og private arbejdsgivere til at give uddannelsesinstitutionerne oplysninger til brug for varetagelse af opgaven.
 Bestemmelsen foreslås på den baggrund suppleret med et punktum om, at offentlige myndigheder og private arbejdsgivere på begæring skal give uddannelsesinstitutionen enhver oplysning til brug for varetagelse af opgaven.
 Det foreslåede indebærer således, at der etableres hjemmel til, at offentlige myndigheder og private arbejdsgivere på begæring skal give uddannelsesinstitutionen enhver oplysning til brug for dens varetagelse af opgaven med udbetaling af tilskud til deltageren til kost og logi samt krav om tilbagebetaling.
Til nr. 11 Det følger af den i det fremsatte lovforslags § 4, nr. 30, foreslåede affattelse af § 10 a, 1. pkt., at ansøgning om godtgørelse og tilskud til befordring samt kost og logi indgives i digital form i forbindelse med tilmelding.
Undervisningsministeriet er blevet opmærksomt på behovet for justering af bestemmelsen, idet ansøgning om kost og logi ikke i denne omgang vil skulle være omfattet af krav om digital ansøgning.
Opgaven med udbetaling af tilskud til deltageren til kost og logi varetages af uddannelsesinstitutionerne, der håndterer opgaven på forskellig vis.
 Bestemmelsen foreslås således justeret, således at kost og logi udgår.
 Det foreslåede indebærer, at uddannelsesinstitutionerne kan håndtere denne opgave som hidtil.
Til nr. 12 Der er med det foreslåede tale om en lovteknisk konsekvens, som følger af, at tilskud til befordring og kost og logi er omfattet af § 16, stk. 1, jf. lovforslagets § 4, nr. 38, og også fremgår af første led af det foreslåede stk. 2.
Til nr. 13 Der er med det foreslåede tale om en lovteknisk konsekvens, der indebærer, at der sker en ensretning af formen revisor og revisorerne i bestemmelsen til formen revisor.
Til nr. 14 Der er med det foreslåede tale om en lovteknisk konsekvens som følge af ændringsforslag nr. 16.
Til nr. 15 Der er med det foreslåede tale om en lovteknisk konsekvens som følge af ændringsforslag nr. 16.
Til nr. 16 Det følger af den i det fremsatte lovforslags § 4, nr. 39, foreslåede affattelse af § 19, stk. 1, at klage over Arbejdsgivernes Uddannelsesbidrags afgørelser efter §§ 5-10 a og 16 inden for en frist på 4 uger fra den dag, hvor afgørelsen er meddelt, kan indbringes for det ankenævn, der er nedsat i henhold til § 28 i lov om Arbejdsmarkedets Tillægspension.
Af det foreslåede stk. 2 fremgår det, at klage i henhold til stk. 1 indgives til Arbejdsgivernes Uddannelsesbidrag, med henblik på at Arbejdsgivernes Uddannelsesbidrag vurderer, om der er grundlag for at give en klager helt eller delvis medhold.
Giver Arbejdsgivernes Uddannelsesbidrag ikke klageren fuldt ud medhold, sender myndigheden klagen, begrundelsen for afgørelsen og genvurderingen videre til det ankenævn, der er nedsat i henhold til § 28 i lov om Arbejdsmarkedets Tillægspension.
 Undervisningsministeriet er blevet opmærksomt på behovet for justering af bestemmelsen, for så vidt angår afgørelser, som uddannelsesinstitutionen træffer i forhold til tilskud til kost og logi.
Bestemmelsen foreslås derfor justeret, således at klage over afgørelser truffet af uddannelsesinstitutionen indgives til uddannelsesinstitutionen, som vurderer, om der er grundlag for at give klager helt eller delvis medhold.
Giver uddannelsesinstitutionen ikke klageren fuldt ud medhold, sender uddannelsesinstitutionen klagen, begrundelsen for afgørelsen og genvurderingen videre til det ankenævn, der er nedsat i henhold til § 28 i lov om Arbejdsmarkedets Tillægspension.
 Det foreslåede indebærer således etablering af hjemmel til, at uddannelsesinstitutionen revurderer en klage, inden denne, hvis ikke klager gives fuldt ud medhold, overdrages til genvurdering i det ankenævn, der er nedsat i henhold til § 18 i lov om Arbejdsmarkedets Tillægspension.
Til nr. 17 Der er med det foreslåede tale om en lovteknisk konsekvensændring, som følge af at det i nr. 10 foreslåede nye stykke betegnes stk. 11.
Til nr. 18 Der er med det foreslåede tale om en lovteknisk konsekvensændring for at undgå tekniske vanskeligheder i forbindelse med tilbagerulningen af bestemmelsen, som følge af at initiativet er afgrænset til aftaleperioden 2018-2021.
Til nr. 19 Der er med det foreslåede tale om en lovteknisk konsekvensændring, som følge af at det i nr. 10 foreslåede nye stykke betegnes stk. 11.
Til nr. 20 Ændringsforslaget er udtryk for en lovteknisk korrektion, som alene indebærer, at henvisningen i det fremsatte lovforslags § 7, nr. 2, til § 40, stk. 2, 3. pkt., i lov om erhvervsuddannelser ændres til det korrekte § 40, stk. 2, 4. pkt.
Til nr. 21 Af § 12, stk. 3, i lov om statens voksenuddannelsesstøtte fremgår det, at undervisningsministeren kan fastsætte regler om, at der til de uddannelser, der er nævnt i § 4, stk. 1, kan gives SVU til deltidsuddannelse.
 Med ændringen forslås, at der i såvel § 12, stk. 2, som  § 13, stk. 6, indsættes en henvisning til de undtagelser, som vil fremgå af det foreslåede nye § 13, stk. 9.
 Den foreslåede bemyndigelse i § 13, stk. 9, giver mulighed for at undtage enkelte trin af fvu-digital og fvu-engelsk fra de grundlæggende krav om, at såvel den samlede uddannelsestid som den samlede nedsatte arbejdstid skal give ret til mindst 37 timers støtte (ugesatsen for heltidsuddannelse). Bemyndigelsen vil blive anvendt til at fastsætte nærmere regler i bekendtgørelsen om statens voksenuddannelsesstøtte om, at ét enkelt trin i fvu-digital eller fvu-engelsk kan udløse SVU.
Der vil med bemyndigelsen ikke blive fastsat undtagelser til betingelserne i § 22, stk. 3, og § 24, stk. 3, i bekendtgørelsen om statens voksenuddannelse, hvorefter den ugentlige uddannelsestid ved deltidsuddannelse skal være på mindst 3 timer og nedsættelse af arbejdstiden ved deltagelse i uddannelse på folkeskoleniveau og gymnasial uddannelse skal være på mindst 3 timer.
Disse betingelser vil også gælde de enkelte trin i fvu-digital og fvu-engelsk.
 Det bemærkes, at undtagelserne kun har virkning, for så vidt angår et enkeltstående trin på fvu-digital eller fvu-engelsk, idet et af disse trin i kombination enten med et andet trin på fvu-digital eller fvu-engelsk eller med andre udbud efter bl.a. lov om forberedende voksenuddannelse vil have en samlet uddannelsestid, der giver mulighed for SVU efter de nugældende regler.
Det foreslåede indebærer behov for økonomisk kompensation af Uddannelses- og Forskningsministeriet til administration af denne nye mulighed.
Som følge heraf forhøjes bevillingen til Styrelsen for Institutioner og Uddannelsesstøtte med 0,2 mio. kr. årligt i 2019-2021 mod en tilsvarende reduktion af bevilling til analyser m.v. på § 20.72.06. Mere og bedre voksen- og efteruddannelse.
Forslaget er dermed udgiftsneutralt.
Bevillingsjusteringerne indarbejdes på ændringsforslag til forslag til finanslov for 2019.
Til nr. 22 Der er med det foreslåede tale om en lovteknisk konsekvensændring for at undgå tekniske vanskeligheder i forbindelse med tilbagerulningen af bestemmelsen, som følge af at initiativet er afgrænset til aftaleperioden 2018-2021.
Til nr. 23 Der er med det foreslåede tale om en lovteknisk konsekvensændring, således at det fremgår, at den foreslåede nye § 22 a, jf. lovforslagets § 10, nr. 1, skal indsættes i kapitel 9.
Til nr. 24 Der er med det foreslåede tale om en lovteknisk konsekvensændring, som følge af at § 59 b, stk. 5, foreslås ophævet, og som følge af at § 59 b, stk. 6, hermed bliver § 59 b, stk. 5, jf. lovforslagets § 12, nr. 1.
Til nr. 25 Efter den gældende § 2 a, stk. 3, i lov om Arbejdsmarkedets Tillægspension er det arbejdsløshedskasserne, Styrelsen for Statens Uddannelsesstøtte eller uddannelsesstedet, som udbetaler godtgørelse til en lønmodtager, hvis vedkommende ikke modtager løn fra en arbejdsgiver under deltagelse i uddannelse.
 Som følge af »Trepartsaftale om styrket og mere fleksibel voksen-, efter- og videreuddannelse (2018-2021)« fra den 29. oktober 2017 overtager Arbejdsgivernes Uddannelsesbidrag administrationen og udbetalingen af godtgørelse ved deltagelse i erhvervsrettet voksen- og efteruddannelse forventeligt pr. 1. januar 2019. I den forbindelse er der behov for en konsekvensændring og ajourføring af formuleringen af § 2 a, stk. 3.
 Det foreslås, at bestemmelsen affattes neutralt, således at det blot fremgår, at der skal indbetales ATP-bidrag, hvis en uddannelsesdeltager får løn fra en arbejdsgiver eller får udbetalt godtgørelse i henhold til lov om godtgørelse og tilskud ved deltagelse i erhvervsrettet voksen- og efteruddannelse.
Til nr. 26 Ændringsforslaget indeholder tilpasninger af lovforslagets ikrafttrædelsesbestemmelse i konsekvens af ændringsforslag nr. 21 (de foreslåede nye nr. 02 og 04).
 Ændringen vil indebære, at de foreslåede nye nr. 02 og 04 træder i kraft den 1. januar 2022. Herved rulles konsekvensændringerne, som foreslås i de nye nr. 01 og 03, tilbage.
 Baggrunden er, at konsekvensændringerne, som foreslås i de nye nr. 01 og 03, er afgrænset til aftaleperioden 2018-2021.
Til nr. 27 Ændringsforslaget indeholder tilpasninger af lovforslagets ikrafttrædelsesbestemmelse i konsekvens af ændringsforslag nr. 2, 4 og 25.
 Ændringsforslaget vil indebære, at undervisningsministeren fastsætter ikrafttrædelsestidspunktet for ændringsforslag nr. 2, 4 og 25.
 Baggrunden herfor er, at ændringsforslag nr. 2, 4 og 25 vedrører den flytning af administrationen af VEU-godtgørelse og befordring og tilskud fra a-kasserne og Undervisningsministeriet til Arbejdsgivernes Uddannelsesbidrag, som indgår i det fremsatte lovforslags § 1, nr. 26 (som ligeledes justeres med ændringsforslag nr. 3), 27, 28, 29 og 31, § 3, nr. 1-9, § 4 (bortset fra nr. 14, jf. stk. 2), § 12 og § 01, og som efter det fremsatte lovforslags § 13, stk. 3, ligeledes vil være undergivet undervisningsministerens kompetence til at fastsætte ikrafttrædelsestidspunktet.
 Bemærkningerne til det fremsatte lovforslags § 13, stk. 3, om muligheden for at fastsætte overgangsbestemmelser vil finde tilsvarende anvendelse i relation hertil.
Til nr. 28 Ændringsforslaget indeholder tilpasninger af lovforslagets ikrafttrædelsesbestemmelse i konsekvens af ændringsforslag nr. 21 (det foreslåede nye nr. 05).
 Ændringen vil indebære, at det foreslåede nye nr. 05 ophæves den 1. januar 2022.
 Baggrunden er, at initiativet er afgrænset til aftaleperioden 2018-2021.
Til nr. 29 Ændringsforslaget indeholder tilpasning af lovforslagets overgangsbestemmelse i konsekvens af ændringsforslag nr. 8.
5. Udvalgsarbejdet Lovforslaget blev fremsat den 11. oktober 2018 og var til 1. behandling den 23. oktober 2018. Lovforslaget blev efter 1. behandling henvist til behandling i Undervisningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og undervisningsministeren sendte den 11. juni 2018 dette udkast til udvalget, jf.
UNU alm. del  bilag 129, folketingsåret 2017-18. Den 11. oktober 2018 sendte undervisningsministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 7 spørgsmål til undervisningsministeren til skriftlig besvarelse, som ministeren har besvaret.
Jens Henrik Thulesen Dahl (DF) nfmd.
Alex Ahrendtsen (DF) Marlene Harpsøe (DF) Dorthe Ullemose (DF) Marie Krarup (DF) Tilde Bork (DF) Anni Matthiesen (V) Peter Juel-Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Laura Lindahl (LA) Brigitte Klintskov Jerkel (KF) Annette Lind (S) Lars Aslan Rasmussen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Rosa Lund (EL) Jakob Sølvhøj (EL) Pernille Schnoor (ALT) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
