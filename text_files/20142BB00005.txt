Betænkning og indstilling afgivet af Udvalget for Forretningsordenen den 3. juli 2015 Betænkning og indstilling om ændring af forretningsorden for Folketinget (Nedlæggelse og sammenlægning af visse stående udvalg) Indledning Det fremgår af forretningsordenens § 7, stk. 1, at Folketinget ved begyndelsen af hver folketingssamling nedsætter de i bestemmelsen nævnte 26 stående udvalg.
Det fremgår videre af § 7, stk. 2, at Udvalget for Forretningsordenen træffer beslutning om udvalgenes sagsområder og kan træffe beslutning om ændring af udvalgenes navne.
Oprettelsen af nye stående udvalg og nedlæggelse af eksisterende stående udvalg kræver derimod ændring af forretningsordenen.
Folketinget besluttede med vedtagelsen af beslutningsforslag nr.
B 135 i foråret 2011 at udsætte nedsættelsen af udvalgene efter et nyvalg, til regeringen har fastlagt antallet af ministerier og ressortfordelingen, således at de stående udvalgs ressort og antal eventuelt kan tilpasses ministeriernes ressort, dog med forbehold for Folketingets suveræne ret til at beslutte udvalgsstrukturen.
Dette blev fulgt op efter folketingsvalget i 2011, og de stående udvalgs sagsområder og navne svarede herefter  med nogle fravigelser  til ministeriernes.
 Ved kongelig resolution af 28. juni 2015 er oprettet, nedlagt, omdannet og sammenlagt flere ministerier, og flere ministeriers sagsområder og navne er ændret.
Efterfølgende har gruppeformændene på et møde den 29. juni 2015 godkendt en række ændringer i udvalgenes sagsområder og navne.
Udvalget for Forretningsordenen har på et møde den 3. juli 2015 truffet beslutning om ændringer af udvalgenes sagsområder og navne i overensstemmelse hermed.
Gruppeformændene har endvidere på mødet den 29. juni 2015 besluttet at indstille, at tre stående udvalg på baggrund af B 135 og som følge af kongelig resolution af 28. juni 2015 ikke skal nedsættes, og at der snarest muligt skal fremsættes forslag til folketingsbeslutning om ændring af forretningsordenen med henblik på formelt at nedlægge to udvalg og sammenlægge to andre.
Det drejer sig om følgende ændringer:
Ved kongelig resolution af 28. juni 2015 er Ministeriet for By, Bolig og Landdistrikter nedlagt, og ministeriets sagsområder er overført til andre ministerier, herunder bl.a. det nyoprettede Udlændinge-, Integrations- og Boligministerium.
Som følge heraf foreslås By- og Boligudvalget nedlagt.
Udvalgets sagsområder er overført til andre udvalg svarende til ministeriernes fordeling af sagerne, herunder bl.a. til Udlændinge-, Integrations- og Boligudvalget.
Ved kongelig resolution af 28. juni 2015 er Økonomi- og Indenrigsministeriet nedlagt, og ministeriet sagsområder er overført til andre ministerier, bl.a. det hidtidige Ministerium for Børn, Ligestilling, Integration og Sociale Forhold, som ved den kongelige resolution er omdannet til Social- og Indenrigsministeriet.
Som følge heraf foreslås Kommunaludvalget nedlagt.
Udvalgets sagsområder er overført til andre udvalg svarende til ministeriernes fordeling af sagerne, herunder bl.a. til Social- og Indenrigsudvalget.
Ved kongelig resolution af 28. juni 2015 er Miljøministeriet og Ministeriet for Fødevarer, Landbrug og Fiskeri blevet sammenlagt til Miljø- og Fødevareministeriet.
Som følge heraf foreslås Miljøudvalget og Udvalget for Fødevarer, Landbrug og Fiskeri sammenlagt til ét udvalg: Miljø- og Fødevareudvalget.
I n d s t i l l i n g Herefter indstiller udvalget de i nedenstående forslag til folketingsbeslutning indeholdte ændringer af forretningsordenen til vedtagelse.
Forslag til folketingsbeslutning om ændring af forretningsorden for Folketinget (Nedlæggelse og sammenlægning af visse stående udvalg) § 1 I forretningsorden for Folketinget, som vedtaget den 17. december 1953 og ændret senest den 19. maj 2015, foretages følgende ændringer:
 1. § 7, stk. 1, affattes således:
 »Stk. 1. Ved begyndelsen af hver folketingssamling (jf. § 2, stk. 2) nedsættes følgende stående udvalg:
 1) Udvalget for Forretningsordenen.
 2) Udvalget til Valgs Prøvelse.
 3) Beskæftigelsesudvalget.
 4) Børne- og Undervisningsudvalget.
 5) Energi-, Forsynings- og Klimaudvalget.
 6) Erhvervs-, Vækst- og Eksportudvalget.
 7) Europaudvalget.
 8) Finansudvalget.
 9) Forsvarsudvalget.
 10) Indfødsretsudvalget.
 11) Kirkeudvalget.
 12) Kulturudvalget.
 13) Ligestillingsudvalget.
 14) Miljø- og Fødevareudvalget.
 15) Retsudvalget.
 16) Skatteudvalget.
 17) Social- og Indenrigsudvalget.
 18) Sundheds- og Ældreudvalget.
 19) Transportudvalget.
 20) Uddannelses- og Forskningsudvalget.
 21) Udenrigsudvalget.
 22) Udvalget for Landdistrikter og Øer.
23) Udlændinge-, Integrations- og Boligudvalget.« 2. I § 7, stk. 5, ændres »nr. 1-26« til: »nr. 1-23«, og »nr. 3-7, 9 og 11-26« til: »nr. 3-7, 9 og 11-23«.
§ 2 Folketingsbeslutningen har virkning fra og med folketingssamlingen 2014-15 (2. samling).
Bemærkninger til forslaget Bemærkninger til forslagets enkelte bestemmelser Til § 1 Til nr. 1 Det foreslås at reducere antallet af stående udvalg, og at Folketinget herefter ved begyndelsen af hver folketingssamling nedsættes de 23 stående udvalg, som er nævnt i det foreslåede § 7, stk. 1.
 By- og Boligudvalget og Kommunaludvalget foreslås nedlagt.
 Miljøudvalget og Udvalget for Fødevarer, Landbrug og Fiskeri foreslås sammenlagt til Miljø- og Fødevareudvalget, jf. punkt 14 i det foreslåede § 7, stk. 1.
 Der henvises i øvrigt til de indledende bemærkninger.
Til nr. 2 Der er tale om konsekvensændringer som følge af den ny affattelse af § 7, stk. 1.
Til § 2 Det foreslås, at ændringen har virkning fra og med folketingssamlingen 2014-15 (2. samling).
Pia Kjærsgaard (DF) fmd.
Helle Thorning-Schmidt (S) nfmd.
Kristian Pihl Lorentzen (V) Stine Brix (EL) Mette Bock (LA) Peter Skaarup (DF) Søren Espersen (DF) Martin Henriksen (DF) Søren Gade (V) Torsten Schack Pedersen (V) Jakob Ellemann-Jensen (V) Simon Emil Ammitzbøll (LA) Søren Pape (KF) Benny Engelbrecht (S) Christine Antorini (S) Henrik Sass Larsen (S) Karen J.
Klint (S) Søren Søndergaard (EL) Josephine Fock (ALT) Morten Østergaard (RV) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
