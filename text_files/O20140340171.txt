Opfølgning til 2014-34. Overholdelse af forvaltningsretlige krav ved indførelse af nye offentlige IT-systemer Ombudsmanden modtog efterfølgende Justitsministeriets skrivelse af 8. juli 2015 til samtlige ministerier om lovtekniske emner.
I skrivelsens afsnit 3 blev der henvist til Digitaliseringsstyrelsens vejledning om digitaliseringsklar lovgivning.
 Ombudsmanden modtog også en opdateret udgave af Digitaliseringsstyrelsens vejledning om digitaliseringsklar lovgivning (Vejledning om digitaliseringsklar lovgivning  En vejledning om at indtænke digitalisering i lovforslag (december 2015)). Et notat af 18. november 2015 udarbejdet af Justitsministeriet om forvaltningsretlige krav til det offentliges IT-løsninger var medtaget som et nyt bilag til vejledningen.
 Derudover modtog ombudsmanden den vejledningstekst, der var udarbejdet og indsat i henholdsvis Vejledning til den fællesstatslige it-projektmodel, Vejledning til den fællesstatslige programmodel og udviklingsvejledningen for god selvbetjening.
 Det havde oprindelig været planen at indarbejde en henvisning til Justitsministeriets skrivelse af 8. juli 2015 om lovtekniske emner og Digitaliseringsstyrelsens vejledning om digitaliseringsklar lovgivning i den digitale lovprocesguide (Lovprocesguide.dk). Da ombudsmanden imidlertid fik oplyst, at det var blevet aftalt mellem Erhvervs- og Vækstministeriet og Justitsministeriet, at Justitsministeriet skulle overtage ansvaret for den digitale lovprocesguide den 1. april 2017, og at Justitsministeriet var i gang med at udarbejde en ny elektronisk vejledning, som forventedes at erstatte den digitale lovprocesguide, meddelte ombudsmanden den 22. juni 2016 Finansministeriet, at han ikke foretog sig mere i sagen.
