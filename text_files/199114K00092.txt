Nr BTL 92 Betænkning over Forslag til lov om statstilskud til dækning af udgifter  

 til kuldioxidafgift i visse virksomheder med et stort energiforbrug   

 Nr L 92 1991-92, 1. samling Afgivet af Det Energipolitiske Udvalg Afgivet: 19911211 Udvalget har behandlet lovforslaget i en række møder og har herunder stillet spørgsmål til energiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Brancheudvalget for Frø, Copenhagen Pectin A/S, Danmarks Havfiskeriforening, Danisco A/S, Dansk Erhvervsgartnerforening, Dansk Fiskeriforening, Danske Elværkers Forening, Danske Fjernvarmeværkers Forening, Danske Vindkraftværker, Energigruppen Hjørring, Foreningen af kommunale Elværker, Industrirådet, Kommunernes Landsforening, Landbrugsraadet, Royal Copenhagen A/S, Statoil og Sydvestjyllands Andels El-forsyning.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse med de af flertallet stillede ændringsforslag.
 Vedrørende spørgsmålet om EF-medholdeligheden af lovforslaget skal  

 flertallet bemærke følgende:
 Det har forlydt i pressen, at ordningen vil være i strid med reglerne i  

 Det Europæiske Kul- og Stålfællesskab (EKSF), fordi EKSF-traktaten generelt  

 forbyder statstilskud til stålindustrien (artikel 4, c). Det er dog  

 vanskeligt at forestille sig, at EF-Kommissionen skulle finde  

 refusionsordningen i strid med traktaten.
For det første er statsstøtte ikke komplet udelukket ifølge  

 EKSF-traktaten.
På grundlag af EKSF-traktatens artikel 95 er der således  

 fastsat en række rammebetingelser for støtte til stålindustrien (suppleret af  

 tilsvarende bestemmelser på grundlag af EØF-traktatens artikel 93 for visse  

 jern- og stålsektorer, som ikke er omfattet af EKSF-traktaten).  

 Rammebetingelserne tillader støtte til forskning og udvikling, til  

 miljøbeskyttelse og i et begrænset omfang i forbindelse med lukninger.
I forhold til diskussionen om EF-medholdeligheden af lovforslaget er det  

 centralt, at tilskuddet her er gjort betinget af, at virksomheden har  

 gennemgået et energisyn og gennemfører en rimelig energieffektivisering.
Det  

 er endvidere centralt, at tilskuddet gives for en begrænset periode på op til  

 3 år, hvorefter virksomheden må ansøge på ny.
For det andet opererer Kommissionens eget udspil til en CO2-afgift med  

 undtagelser for en række sektorer (f.eks. i form af en nulsats) med  

 henvisning til konkurrencesituationen over for industrier i tredjelande uden  

 CO2-afgift.
Kommissionen nævner i denne forbindelse blandt andet stål-, kemi-  

 og cementindustrien.
For det tredje og helt afgørende er sagens realitet jo den, at  

 statstilskuddet til dækning af udgifter til kuldioxidafgift ikke på nogen  

 måde vil stille de berørte danske virksomheder bedre i konkurrencen med deres  

 konkurrenter i EF, end tilfældet er inden lovens vedtagelse.
Tværtimod vil  

 det jo være en forudsætning for opnåelse af tilskuddet, at de pågældende  

 virksomheder har gennemført de påkrævede foranstaltninger til  

 energiøkonomisering.
 Flertallet henstiller til regeringen, at disse betragtninger direkte  

 indgår i notifikationen for EF-Kommissionen af lovforslaget.
 Et mindretal (Det Konservative Folkepartis, Venstres og Kristeligt  

 Folkepartis medlemmer af udvalget) indstiller lovforslaget til  

forkastelse ved 3. behandling, vil redegøre for sin stilling til  

 ændringsforslagene ved 2. behandling og udtaler i øvrigt:
De fremsatte lovforslag om CO2-afgifter m.v. kan af flere årsager ikke  

 støttes.
For det første er lovforslagene ikke i overensstemmelse med EF's  

 planer, men er udtryk for en helt unødvendig national enegang, der vil gå ud  

 over både erhvervslivet og de almindelige skatteborgere.
En fælles EF-løsning  

 vil have anderledes mærkbare virkninger for miljøet og vil mere enkelt kunne  

 gennemføres uden alvorlige skadevirkninger for erhvervslivets  

 konkurrenceevne.
For det andet medfører lovforslagene en helt uacceptabel stigning i de  

 offentlige udgifter og dermed det samlede skattetryk.
For det tredje strider  

 lovforslagene mod væsentlige både energipolitiske og regionalpolitiske  

 principper og er i øvrigt udformet så uigennemskueligt, at hverken  

 virksomheder eller almindelige borgere vil kunne forstå reglerne.
Med hensyn til EF-medholdeligheden må det fastslås, at der hersker en  

 overordentlig stor usikkerhed om EF-Kommissionens stillingtagen i forbindelse  

 med notificeringen af statsstøtteelementerne i lovforslagspakken.
Det er  

 derfor også af denne grund helt urimeligt, at lovforslagene skal hastes  

 igennem og vedtages, uden at der er skabt klarhed over, i hvilken retning  

 Kommissionens bemærkninger til de notificerede lovforslag vil gå.
Specielt  

 omkring Stålvalseværket er der på baggrund af forhåndsudtalelser ekstra god  

 grund til at være stærkt betænkelig over konsekvenserne af en forhastet  

 vedtagelse af de foreliggende lovforslag og ændringsforslag.
Vedrørende de stillede ændringsforslag anerkendes det, at der med en  

 særlig brancheordning for væksthusgartnere synes at kunne skabes en lettelse  

 af de alvorlige konkurrencevirkninger for netop denne branche.
Som det fra  

 flere sider er blevet fremført, er kravet om energiattest for at opnå  

 statstilskud dog umiddelbart stærkt betænkeligt i forhold til  

 retssikkerheden.
Det virker desuden urimeligt, at kun en enkelt branche,  

 væksthusgartnere, gives særlig fordelagtige vilkår.
 Uanset de fremsatte ændringsforslag kan mindretallet derfor ikke indstille  

 nogen af CO2-lovforslagene til vedtagelse.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, kan ikke stemme  

 for de af flertallet stillede ændringsforslag og bemærker i den anledning  

 følgende:
Hele udgangspunktet for indførelsen af en CO2-afgift er at dømme efter  

 bemærkningerne fra forslagsstillerne (S, SF og RV) et ønske om at få  

 reduceret den samlede produktion af CO2 her i landet.
Formålet med en sådan  

 reduktion skal være at reducere den såkaldte drivhuseffekt.
Det er  

 Fremskridtspartiets opfattelse, at denne teori ikke er korrekt.
Flere og  

 flere af de mest respekterede forskere og videnskabsmænd udtaler tvivl om  

 drivhuseffektens rigtighed og, i fald den er rigtig, hvor hurtigt den opstår.  

 Senest har f.eks. professor i meteorologi Aksel Wiin i en Midtpunktartikel i  

 Jyllands-Posten den 20. august 1991 gjort opmærksom på, at der i forhold til  

 alle målinger ikke er tegn på en drivhuseffekt, tværtimod.
De seneste 30 år  

 er Danmark blevet 0,3 grader koldere.
Det eneste sted, hvor der er tegn på  

 drivhuseffekt, er i 5 km's højde over jordoverfladen.
Men som professoren  

 skriver: Det er jo ikke der, vi bor.
Der er en urimelig tendens til, at blot fordi moderne måleinstrumenter og  

 -metoder kan registrere marginale udsving, så bruges det som dokumentation.  

 Hvis meteorologer skal udtale sig om vejret, så bruger de registreringer over  

 kort tid.
Men skal de udtale sig om klimaet, skal der 30 års målinger til.  

 Drivhuseffektdisciplene har ikke haft teknisk mulighed for at foretage  

 målinger i ret lang tid, eftersom det tekniske udstyr er af nyere dato.  

 Alligevel tillader man sig uvidenskabeligt at drage hastige konklusioner på  

 baggrund af det spinkle kildemateriale.
Tilhængerne af drivhuseffektteorien vælger totalt at se bort fra det  

 faktum, at mange ikkemenneskeskabte hændelser giver mange flere  

 CO2-problemer, end vi nogen sinde kan præstere.
F.eks. vil vulkanudbrud og  

 solstormeaktivitet give CO2-variationer, der er ekstreme sammenlignet med  

 menneskelig aktivitet.
Drivhusfolket vælger helt at se bort fra, at Jorden  

 har en genial termostat i form af cirkulation mellem vand, skyer og nedbør.
Når drivhusfanatikerne »glemmer« de mange forbehold, skyldes det  

 givet, at deres mål er et ganske andet end bekymring for Jordens fremtid.  

 Hvis de virkelig ville begrænse CO2-emissionen, måtte de ubetinget støtte  

 nuklear energi, der uden forurening skaber billig elektricitet, men det gør  

 de som bekendt ikke.
Det uudtalte formål med drivhusspøgelset er at bremse  

 menneskets udvikling, at lave nulvækstsamfund.
Det er de samme folk, der i  

 1968 sang »Flower-power« og siden spiste mikro-makro-mad.
Så skulle  

 det være kommunisme, så var de imod a-kraft; så kæmpede de for fred, og nu er  

 det drivhuseffekten, der er in for 68'erne.
Forslagsbuketten fra Socialdemokratiet, SF og Det Radikale Venstre har så  

 den yderligere dimension, at man ønsker at opkræve nogle flere skatter fra  

 befolkningen.
Alle erkender, at man ikke kan dreje indkomstskatteskruen  

 længere rundt, hvorfor man opfinder andre skatter og afgifter til  

 finansiering af den fortsat stigende offentlige sektor.
Fremskridtspartiet må ud fra alle forhold totalt afvise en CO2-afgift og  

 kan kun appellere til alle andre om at gøre det samme.
I den forbindelse er  

 det forstemmende at se, hvorledes Venstre og Det Konservative Folkeparti godt  

 vil have CO2-afgift, hvis bare de andre EF-lande er lige så dumme.
Det er en  

 antierhvervspolitik langt ud over det rimelige.
Dette lovforslag er så en udløber af CO2-forslaget.
I dette lovforslag vil  

 de tre desperadopartier så med mild hånd dele tilskud ud til dem, der opfører  

 sig »rigtigt«.
En sådan totalitær samfundsdirigering kan man kun  

 tage afstand fra.
Tilskud virker som narkotika.
Modtagerne bliver mere og  

 mere afhængige og vil dag for dag blive svagere og svagere.  

 Desperadopartierne vil så på bedste pushervis uddele tilskud alt efter, hvor  

 meget modtagerne vil betale i form af fornuftig adfærd.
 Fremskridtspartiet håber, at alle virksomheder vil vende sig imod  

 CO2-afgiften og nægte at betale den absurde afgift.
 Fremskridtspartiet håber, at CO2-afgiften bliver underkendt af EF.
 Fremskridtspartiet håber med andre ord, at der bliver gjort alt praktisk  

 muligt for at forhindre denne nye afgiftsvirus i at brede sig i det i  

 forvejen afkræftede danske samfundslegeme.
 Fremskridtspartiet skal med ovenstående argumenter afvise dette  

 lovforslag.
 Et tredje mindretal (Centrum-Demokraternes medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Ændringsforslag Af et flertal (S, SF og RV):
Til § 1 1) Efter stk. 1 indsættes som nyt stykke:
»Stk. 2. Energiministeren kan for så vidt angår  

 væksthusgartnerier indgå særlig aftale med den pågældende brancheorganisation  

 om energisyn og mulighed for opnåelse af statstilskud til dækning af udgifter  

 til kuldioxidafgift.« Stk. 2-5 bliver herefter stk. 3-6.
Til § 9 2) Stk. 3 affattes således:
»Stk. 3. Energiministeren fastsætter nærmere regler  

 vedrørende energisyn med virkning allerede fra den 1. marts 1992.« Bemærkninger Til nr. 1 Fra forskellig side har der været argumenteret for etablering af en  

 bredere adgang til at gennemgå energisyn og opnå mulighed for at få dækket  

 udgifterne til kuldioxidafgift, end hvad der er indeholdt i lovforslaget.  

 Flertallet er i princippet enig i det ønskværdige heri, hvilket allerede er  

 fremgået af følgende citat fra bemærkningerne til lovforslaget:
»I lys af erfaringerne i 1993 og 1994 er det flertallets målsætning,  

 at der indføres en obligatorisk, generel energisynsordning.
En sådan  

 energisynsordning skal kobles til refusionssystemet for CO2-afgiften, således  

 at refusionssystemet i højere grad gøres betinget af en opfyldelse af de  

 oprindeligt formulerede kriterier i B 52.« Med henblik på hurtigere at etablere et bredere erfaringsgrundlag foreslås  

 det allerede nu at give energiministeren bemyndigelse til i samarbejde med  

 den pågældende brancheorganisation at åbne for tilskudsmuligheden for  

 væksthusgartnerier.
En aftale om obligatorisk energisyn for virksomhederne i  

 denne branche vil kunne fungere som en forsøgsordning, hvis erfaringer vil  

 kunne supplere de erfaringer, der opbygges på baggrund af det generelle  

 kriterium i stk. 1.
Til nr. 2 Det er fundet hensigtsmæssigt dels at lade denne frist være sammenfaldende  

 med ikrafttrædelsestidspunktet for de øvrige CO2-love, dels med den ændrede  

 formulering at skabe sikkerhed for, at energisynsaktiviteterne rent faktisk  

 påbegyndes i 1992.
