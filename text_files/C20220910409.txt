Cirkulære om en tillidsrepræsentantordning for provstisekretærer i folkekirken Begreb § 1. Ved en tillidsrepræsentant for provstisekretærer forstås en person, der repræsenterer de i det nærmere angivne område ansatte provstisekretærer, der er ansat i stillinger for hvilke HK/Stat har forhandlingsretten.
Valg af tillidsrepræsentant § 2. Der vælges 5 tillidsrepræsentanter for hele landet. 1 for Københavns og Helsingør stifter, 1 for Roskilde og Lolland-Falsters stifter, 1 for Fyens og Haderslev stifter, 1 for Viborg og Ribe stifter samt 1 for Aarhus og Aalborg stifter.
Tillidsrepræsentanterne vælges af og blandt de i § 1 nævnte personer i det anførte område.
For at kunne vælges til tillidsrepræsentant, skal man have været ansat mindst 1/2 år i sin nuværende stilling.
Har provstisekretæren tidligere været i ansættelse som provstisekretær i et andet provsti, kan karensperioden bortfalde.
Bortfald af karensperioden skal aftales mellem HK/Stat og det godkendende stift, jf. næste punktum.
Valget skal godkendes af HK/Stat, som herefter anmelder valget skriftligt over for hhv.
Helsingør Stift, Roskilde Stift, Fyens Stift, Ribe Stift og Aarhus Stift.
Stiftsøvrigheden er berettiget til over for HK/Stat at gøre begrundet indsigelse mod valget, når dette sker inden 3 uger efter, at stiftsøvrigheden har modtaget meddelelse om valget fra foreningen.
Stiftsøvrighedens afgørelse kan inden for 1 måned indbringes for Kirkeministeriet.
 Stk. 2. For tillidsrepræsentanten vælges samtidig en suppleant, som godkendes og anmeldes på samme måde som tillidsrepræsentanten, jf. stk. 1. Under tillidsrepræsentantens fravær fungerer suppleanten i dennes sted og nyder under funktionsperioden samme rettigheder som tillidsrepræsentanten.
Stk. 3. Valgene gælder for 2 år ad gangen.
Ved genvalg skal fornyet anmeldelse alene ske til HK/Stat.
Opgaver § 3. Tillidsrepræsentanten fungerer som repræsentant for de i § 1 nævnte personer, og skal varetage disse personers og den faglige organisations interesser i forbindelse med forhandlinger, drøftelser m.m. i det omfang organisation har delegeret kompetencen herom til tillidsrepræsentanten.
Stk. 2. Tillidsrepræsentanten kan i den forbindelse forelægge forslag, henstillinger og klager fra provstisekretæren overfor det/den berørte provstiudvalg/provst, samt optage forhandling med provstiudvalget/provsten om lokale spørgsmål.1 Stk. 3. Tillidsrepræsentanten arbejder sammen med provstiudvalget/provsten for at fremme og vedligeholde rolige og gode arbejdsforhold mellem provstisekretæren og henholdsvis provstiudvalg og provst samt evt. andre ansatte i provstiet.
Tillidsrepræsentanten er i den forbindelse forpligtet overfor både sin organisation og ledelsen til at gøre sit bedste.
Stk. 4. Tillidsrepræsentanten skal tillige arbejde for, og  i det omfang det er muligt  i forbindelse med sine besøg på de forskellige arbejdspladser medvirke til at påse, at bestemmelserne om sikkerhedsforanstaltninger samt arbejdsmiljømæssige forhold overholdes.2 Hvervets udførelse § 4. Det anbefales, at man lokalt aftaler mulighed for at give tillidsrepræsentanter ret til fravær fra tjenesten uden lønafkortning i et antal arbejdstimer svarende til den pågældendes gennemsnitlige ugentlige arbejdstid i indtil 3 uger (for tiden 111 timer ved fuldtidsbeskæftigelse, ved deltidsbeskæftigelse et dertil svarende forholdsmæssigt antal timer) på årsbasis til at varetage hvervet.
 Stk. 2. For timer ud over det lokalt aftalte  eller hvis der ikke lokalt kan indgås sådan aftale  varetages tillidsrepræsentanthvervet ved omlægning af tjenesten eller, hvor der er mulighed herfor, ved tjenestebytning.
 Stk. 3. Det påhviler såvel vedkommende menighedsråd som tillidsrepræsentanten at medvirke til en hensigtsmæssig løsning.
 Stk. 4. Nyvalgte tillidsrepræsentanter, som ikke tidligere har gennemført TR-uddannelse, får ret til 5 kursusdage, som skal afholdes inden for 3 år efter, at vedkommende første gang er valgt til tillidshvervet.
 Stk. 5. Ved opgørelsen medregnes alt fravær, herunder forhandlingsmøder og deltagelse i kongresser, delegeretmøder, hovedbestyrelsesmøder, bestyrelsesmøder, forretningsudvalg m.v.
 § 5. Tillidsrepræsentanten får af sin arbejdsgiver, stillet it-udstyr til rådighed, hvis den pågældende ikke allerede har dette stillet til rådighed som en del af ansættelsen.
 Stk. 2. Hvor det er muligt inden for provstiets grænser3, stilles et lokale til rådighed, som tillidsrepræsentanten efter nærmere aftale kan anvende efter konkret behov.
§ 6. Ved fravær udover det i § 4, stk. 4 og 5 nævnte foretages lønafkortning med for tiden 1/1924 pr. time af den til enhver tid gældende årsløn.
Afkortningen medfører ikke fradrag ved beregning af lønanciennitet eller pensionsalder.
 § 7. Udgifter til nødvendig befordring ved varetagelse af hvervet afholdes efter de for tjenestemænd gældende regler af det provsti, hvor tillidsrepræsentanten er ansat, uanset om tillidsrepræsentantordningen måtte omfatte flere provstier.
Ikrafttrædelse § 8. Cirkulæret træder i kraft den 15. februar 2022.
Kirkeministeriet, den 14. februar 2022 Charlotte Kramer 1 Ønsket fra en tillidsrepræsentant om en forhandling med et provstiudvalg eller en provst om en provstisekretærs forhold skal imødekommes.
 2 Reglen fritager ikke arbejdsgiveren for det ansvar, arbejdsgiveren har ifølge arbejdsmiljøloven.
 3 Hermed menes, at det lokale, som evt. stilles til rådighed, om muligt skal ligge i det provsti, hvor tillidsrepræsentanten er ansat.
