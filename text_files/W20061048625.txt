Klage over manglende instruktion i genoptræning eller henvisning til fysioterapi Patientklagenævnet fandt grundlag for at kritisere overlæge A, der tilbød operationen, idet nævnet fandt, at overlægen allerede på dette tidspunkt burde have informeret patienten om forventningerne til indgrebet, mulige komplikationer og den genoptræning, der blev nødvendig efter operationen.
 Nævnet fandt endvidere grundlag for at kritisere afdelingslæge B, der udførte operationen, idet nævnet fandt, at selve operationen blev udført i overensstemmelse med normen for almindelig anerkendt faglig standard, men at afdelingslægen burde have henvist patienten til fysioterapi efter operationen eller i det mindste have instrueret hende i nogle øvelser.
 Nævnet fandt derimod ikke grundlag for at kritisere overlæge C, der undersøgte patienten ved kontrollen efter ca. 2 måneder, idet nævnet fandt, at det var i overensstemmelse med normen for almindelig anerkendt faglig standard på dette tidspunkt at behandle med smertestillende medicin og aftale ny kontrol 3 måneder senere, da der i nogle tilfælde indtraf en lidt sen forbedring af tilstanden.
