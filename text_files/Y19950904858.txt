Udtalt, at kommunalbestyrelsen kun kan træffe beslutning om  

 indkaldelse af stedfortræder i henhold til styrelseslovens § 15, stk. 2, når  

 der foreligger en forhindring, der absolut og varigt gennem en forventet  

 periode af mindst 1 måned afskærer det pågældende medlem fra at varetage sine  

 kommunale hverv.
Det forhold, at medlemmet lejlighedsvis opholder sig i  

 kommunen og eventuelt vil kunne deltage i enkelte møder i kommunalbestyrelsen  

 eller udvalg, udelukker dog ikke stedfortræderindkaldelse.
 Endvidere udtalt, at ved afgørelsen af, om betingelserne for  

 indkaldelse af stedfortræder for et medlem er opfyldt som følge af medlemmets  

 varetagelse af andet eller andre offentlige hverv, må kommunalbestyrelsen  

 foretage en generel vurdering af foreneligheden af hvervet som  

 kommunalbestyrelsesmedlem med det eller de andre offentlige hverv.
Ved kommunalbestyrelsens vurdering heraf må medlemmets egne  

 oplysninger og tilkendegivelser om arbejdsbyrden i forbindelse med  

 varetagelsen af det eller de andre offentlige hverv normalt lægges til grund,  

 medmindre der er grund til at drage de angivne oplysninger i tvivl.
I så fald  

 må kommunalbestyrelsen selv indhente supplerende oplysninger, som herefter må  

 forelægges den pågældende, forinden der træffes afgørelse om, hvorvidt  

 betingelserne for stedfortræderindkaldelse er opfyldt, jf. herved  

 forvaltningslovens § 19 om partshøring.
Hvis kommunalbestyrelsen må lægge til grund, at det eller de andre  

 offentlige hverv, der er henvist til som begrundelse for en anmodning om  

 stedfortræderindkaldelse, har et sådant omfang, at varetagelsen heraf  

 generelt set kan være uforenelig med hvervet som kommunalbestyrelsesmedlem,  

 skal kommunalbestyrelsen ikke foretage en vurdering af, om medlemmet i det  

 konkrete tilfælde ved begrænsning af arbejdet i forbindelse med det eller de  

 andre offentlige hverv, ved ændret tilrettelæggelse af arbejdet eller på  

 anden måde vil have mulighed for at forene hvervet eller hvervene med det  

 kommunale arbejde.
I den forbindelse bemærket, at spørgsmål om  

 arbejdstilrettelæggelse, tidsforbrug og arbejdskapacitet er spørgsmål, som i  

 høj grad beror på det enkelte menneskes helt personlige forudsætninger.
 Endelig udtalt, at hvervet som medlem af Folketinget efter  

 ministeriets opfattelse er forbundet med en arbejdsmæssig belastning af et  

 sådant omfang, at betingelserne for indkaldelse af stedfortræder er opfyldt,  

 når et medlem har tilkendegivet, at vedkommende som følge af varetagelsen af  

 hvervet som folketingsmedlem er forhindret i at varetage sine kommunale  

 hverv.
 I den forbindelse bemærket, at det forhold, at et  

 kommunalbestyrelsesmedlem har kunnet forene hvervet som medlem af  

 kommunalbestyrelsen med hvervet som medlem af Folketinget, ikke i sig selv  

 indebærer, at betingelserne for stedfortræderindkaldelse ikke vil være  

 opfyldt, såfremt medlemmet på et senere tidspunkt, eventuelt som følge af en  

 forøget arbejdsbyrde, må konstatere, at det ikke er muligt at forene  

 varetagelsen af de pågældende hverv.
Niels Højland, MF Folketinget Christiansborg 1240 København K I brev af 8. maj 1995 klagede De til Indenrigsministeriet over en  

 udtalelse af 12. april 1995 fra Tilsynrådet for Ringkjøbing Amt vedrørende  

 Videbæk Byråds beslutning på mødet den 7. februar 1995 om, at betingelserne  

 for indkaldelse af stedfortræder for Dem ikke fandtes at være opfyldt.
Ved brev af 11. maj 1995 anmodede Indenrigsministeriet Tilsynsrådet for  

 Ringkjøbing Amt om en udtalelse.
Tilsynsrådet har den 16. maj 1995 meddelt,  

 at rådet kan henholde sig til det i udtalelsen af 12. april 1995 anførte.
Det fremgår af sagen, at De i brev af 30. januar 1995 anmodede  

 borgmesteren i Videbæk Kommune om, at Deres stedfortræder blev indkaldt.
De  

 begrundede Deres anmodning med, at De ville være forhindret i at varetage  

 hvervet som kommunalbestyrelsesmedlem i en forventet periode på mindst 1  

 måned på grund af varetagelse af hvervene som medlem af Folketinget og  

 Europarådet.
De oplyste i den forbindelse, at De hidtil havde klaret hvervene som  

 kommunalbestyrelsesmedlem og folketingsmedlem tilfredsstillende.
Efter at  

 være blevet valgt til Europarådet havde De dog oplevet et stigende  

 arbejdspres, som havde medført, at De ikke længere kunne passe  

 kommunalbestyrelsesarbejdet på tilfredsstillende vis.
Når De søgte om  

 indkaldelse af stedfortræder efter § 15, stk. 2, var det for at holde  

 muligheden for at vende tilbage til kommunalbestyrelsesarbejdet åben i  

 tilfælde af, at Deres arbejdsopgaver senere ændrede sig.
 Videbæk Byråd traf i mødet den 7. februar 1995 beslutning om, at  

 betingelserne for indkaldelse af stedfortræder for Dem ikke fandtes at være  

 til stede.
 Byrådet begrundede afgørelsen med, at Deres nuværende situation med  

 medlemskab af Folketinger og Europarådet efter byrådets opfattelse ikke er  

 tilstrækkelig til at fritage Dem for medlemskabet af byrådet, bl.a. fordi De  

 ud over byrådet kun har sæde i økonomiudvalget, der afholder ca. 20 årlige  

 møder på mandage, hvor der normalt ikke er møde i Folketinget.
I en erklæring af 9. februar 1995 har Folketingets internationele afdeling  

 udtalt, at Europarådet holder 4 årlige sessioner af 5 dages varighed, og at  

 rådet har nedsat 14 udvalg, af hvilke landbrugs- og fiskeriudvalget, som De  

 er medlem af, er et meget aktivt udvalg, der holder møder i Europarådets  

 medlemslande hver/heranden måned.
Afdelingen konkluderer, at De må påregne at  

 deltage i Europarådets arbejde i ca. 60-80 dage om året.
 Ved brev af 15. marts 1995 har Videbæk Byråd udtalt følgende over for  

 Tilsynsrådet for Ringkjøbing Amt:
 »Højland anfører, at byrådet primært henholder sig til arbejdet i  

 Folketinget på trods af, at begrundelsen for udtrædelse af byrådet primært  

 drejer sig om stigende arbejdspres på grund af det nye hverv som medlem af  

 Europarådet.
 Der er ikke tvivl om, at et medlemskab af Europarådet kan være meget  

 tidskrævende, men at det dog må være det enkelte medlem, der i høj grad selv  

 bestemmer tidsforbruget, da der, så vidt det er oplyst, ikke er mødepligt til  

 alle de møder, et medlem kan deltage i, og når der ikke er det, er alle møder  

 måske heller ikke lige vigtige.
Niels J.
Højland skønner, at der for hans vedkommende vil gå henved 3  

 måneder årligt med varetagelse af hvervet.
Fra anden side er det oplyst, at folketingsmedlemmer med flere poster i  

 Europarådet end folketingsmedlem Niels J.
Højland, bruger færre arbejdsdage,  

 end Højland skønner at bruge.
Højland anfører i sin klage, at det ved valg af byrådet kan være svært at  

 spå om ens egne fremtidsudsigter for den kommende fire års periode, og efter  

 hans opfattelse er valget til byrådet ikke samtidig ensbetydende med, at man  

 dermed skal være afskåret fra at udvikle sine egne personlige forhold,  

 herunder lade sig vælge til andre offentlige hverv, som ligger betydeligt  

 over det niveau, der karakteriserer hvervet i byrådet.
Det ville endvidere  

 være svært at opnå befolkningens forståelse for hvervet som byrådsmedlem,  

 hvis det valgte medlem med tiden kom til at varetage andre offentlige hverv,  

 og ikke lod sin stedfortræder indkalde, eller ikke havde mulighed herfor, -  

 anføres det.
Byrådet kan være enig i disse synspunkter generelt betragtet, men ikke i  

 Højlands situation.
Højland var valgt til både folketing og byråd, før han  

 blev udpeget til Europarådet, og havde derfor mulighed for at vurdere, om der  

 ville være tid til flere opgaver, før han sagde ja til medlemskabet af  

 Europarådet.
Højland udtaler sig også specielt, hvis han med sin udtalelse mener, at et  

 medlemskab af Europarådet ligger betydeligt over det niveau, der  

 karakteriserer hvervet i byrådet.
Der er i hvert fald kedeligt for byrådet at  

 måtte konstatere, at han ikke værdsætter byrådsarbejdet højere.
Niels J.
Højland blev valgt til Videbæk Byråd første gang i 1978 og har  

 været medlem uafbrudt siden.
Inden for denne periode er det nu 4. gang, at Højland anmoder om at få  

 indkaldt sin stedfortræder.
De foregående gange har byrådet ment, at  

 betingelserne var til stede.
Alt taget i betragtning vil det være meget betænkeligt, hvis Højland også  

 denne gang indrømmes orlov fra byrådsarbejdet, og et enigt byråd mener at  

 have truffet sin beslutning på et tilstrækkeligt grundlag.« I tilsynsrådets udtalelse af 12. april 1995 er bl.a. anført følgende:
 »Det, byrådet skulle tage stilling til, var alene, om de beskrevne  

 betingelser for at indkalde Deres stedfortræder var til stede på byrådsmødet  

 den 7. februar 1995. Hvad De måtte have sagt forud for sidste kommunalvalg,  

 og hvor mange gange De tidligere har haft orlov, var afgørelsen uvedkommende.
Der er ingen tvivl om, at hvervet som medlem af Europarådet er en lovlig  

 forfaldsgrund, jf. »varetagelse af andet offentligt hverv« i  

 styrelseslovens § 15, stk. 2. Derimod finder tilsynsrådet ikke, at De  

 varetager andre offentlige hverv end byrådshvervet i et sådant omfang, at  

 denne varetagelse udgør en absolut hindring for, at de kan udøve Deres  

 byrådshverv.
Det forhold, at Deres arbejde i Europarådet beslaglægger  

 yderligere 60-80 dage om året, ses ikke klart at afskære Dem fra at deltage i  

 en væsentlig del af arbejdet i byråd og økonomiudvalg.
Tilsynsrådet har derfor ikke grundlag (for) at annullere byrådets  

 beslutning om, at betingelserne for at indkalde Deres stedfortræder ikke var  

 til stede.' I den anledning skal Indenrigsministeriet udtale følgende:
 Tilsynsrådene fører tilsyn med, at kommunerne overholder lovgivningen, jf.  

 § 61 i lov om kommunernes styrelse (lovbekendtgørelse nr. 615 af 18. juli  

 1995).
Indenrigsministeriet er ikke almindelig klageinstans i forhold til  

 tilsynsrådene.
Ministeriet kan dog tage sager op til behandling for at  

 vurdere, om den retsopfattelse, tilsynsrådet har givet udtryk for, er urigtig  

 eller hviler på et urigtigt faktisk grundlag, jf. § 61 a i lov om kommunernes  

 styrelse.
 § 15, stk. 2 og 4, i den kommunale styrelseslov har følgende formulering:
 »Stk. 2. Når kommunalbestyrelsens formand får meddelelse om eller på  

 anden måde får kendskab til, at et medlem vil være forhindret i at varetage  

 sine kommunale hverv i en forventet periode af mindst 1 måned på grund af sin  

 helbredstilstand, graviditet, barsel eller adoption, varetagelse af andet  

 offentligt hverv, forretninger eller lignende, indkalder formanden  

 stedfortræderen til førstkommende møde i kommunalbestyrelsen. ...
Stk. 4. Kommunalbestyrelsen træffer beslutning om, hvorvidt betingelserne  

 for stedfortræderens indtræden er til stede.« Ved kommunalbestyrelsens afgørelse efter stk. 4 foretages en prøvelse af,  

 om betingelserne for stedfortræderens indtræden er opfyldt, herunder om der  

 foreligger et forfald, der berettiger til stedfortræderindkaldelse.
Når  

 betingelserne herfor er opfyldt, er indkaldelse af stedfortræder  

 obligatorisk.
Som det fremgår, er der i styrelseslovens § 15, stk. 2, blandt de lovlige  

 forfaldsgrunde udtrykkeligt nævnt »varetagelse af andet offentligt  

 hverv«.
Disse ord blev indføjet i bestemmelsen ved lov nr. 210 af 16.  

 maj 1984. I bemærkningerne til lovforslaget var det angivet, at det herved  

 blev præciseret, at et medlems varetagelse af f.eks. hvervet som medlem af  

 folketinget kan begrunde indkaldelse af stedfortræder.
 Varetagelse af offentlige hverv som folketingsmedlem eller medlem af  

 Europarådet vil således være lovlige forfaldsgrunde efter § 15, stk. 2.
 Indenrigsministeriet har tidligere i et brev af 30. december 1976 til et  

 folketingsmedlem, der forespurgte om mulighederne for at få orlov fra  

 deltagelse i kommunalbestyrelsens møder for en periode af 5-6 måneder,  

 tilkendegivet, at bestemmelsen i § 15, stk. 2, ikke er en hjemmel til at  

 meddele orlov, men at bestemmelsen giver hjemmel til, at kommunalbestyrelsen  

 kan indkalde stedfortræderen, når et medlem har forfald i mindst 2 måneder.  

 (Varigheden af forhindringen blev senere ved den ovenfor nævnte lovændring  

 nedsat til 1 måned). Samtidig tilkendegav ministeriet, at § 15, stk. 2, alene  

 kan anvendes i tilfælde, hvor et medlem absolut og varigt gennem hele  

 perioden er forhindret i at deltage i kommunalbestyrelsens arbejde, hvorfor  

 bestemmelsen ikke finder anvendelse i den situation, hvor et medlem i en  

 periode er afskåret fra at deltage i kommunalbestyrelsens ordinære møder, men  

 dog kan deltage i udvalgsmøder og varetage sine øvrige opgaver som  

 kommunalbestyrelsesmedlem.
 Kommunalbestyrelsen kan således kun træffe beslutning om indkaldelse af  

 stedfortræder i henhold til styrelseslovens § 15, stk. 2, når der foreligger  

 en forhindring, der absolut og varigt gennem en forventet periode af mindst 1  

 måned afskærer det pågældende medlem fra at varetage sine kommunale hverv.  

 Det forhold, at medlemmet lejlighedsvis opholder sig i kommunen og eventuelt  

 ville kunne deltage i enkelte møder i kommunalbestyrelsen eller udvalg,  

 udelukker dog ikke stedfortræderindkaldelse.
 Ved afgørelsen af, om betingelserne for indkaldelse af stedfortræder for  

 et medlem er opfyldt som følge af medlemmets varetagelse af andet eller andre  

 offentlige hverv, må kommunalbestyrelsen foretage en generel vurdering af  

 foreneligheden af hvervet som kommunalbestyrelsesmedlem med det eller de  

 andre offentlige hverv.
Ved kommunalbestyrelsens vurdering heraf må medlemmets egne oplysninger og  

 tilkendegivelser om arbejdsbyrden i forbindelse med varetagelsen af det eller  

 de andre offentlige hverv normalt lægges til grund, medmindre der er grund  

 til at drage de angivne oplysninger i tvivl.
I så fald må kommunalbestyrelsen  

 selv indhente supplerende oplysninger, som herefter må forelægges den  

 pågældende, forinden der træffes afgørelse om, hvorvidt betingelserne for  

 stedfortræderindkaldelse er opfyldt, jf. herved forvaltningslovens § 19 om  

 partshøring.
Hvis kommunalbestyrelsen må lægge til grund, at det eller de andre  

 offentlige hverv, der er henvist til som begrundelse for en anmodning om  

 stedfortræderindkaldelse, har et sådant omfang, at varetagelsen heraf  

 generelt set kan være uforenelig med hvervet som kommunalbestyrelsesmedlem,  

 skal kommunalbestyrelsen ikke foretage en vurdering af, om medlemmet i det  

 konkrete tilfælde ved begrænsning af arbejdet i forbindelse med det eller de  

 andre offentlige hverv, ved ændret tilrettelæggelse af arbejdet eller på  

 anden måde vil have mulighed for at forene hvervet eller hvervene med det  

 kommunale arbejde.
Det bemærkes herved, at spørgsmål om  

 arbejdstilrettelæggelse, tidsforbrug og arbejdskapacitet er spørgsmål, som i  

 høj grad beror på det enkelte menneskes helt personlige forudsætninger.
 Efter Indenrigsministeriets opfattelse er hvervet som medlem af  

 Folketinget i sig selv forbundet med en arbejdsmæssig belastning af et sådant  

 omfang, at betingelserne for indkaldelse af stedfortræder er opfyldt, når et  

 medlem har tilkendegivet, at vedkommende som følge af varetagelsen af hvervet  

 som folketingsmedlem er forhindret i at varetage sine kommunale hverv.
 Endvidere bemærkes, at der forhold, at et kommunalbestyrelsesmedlem har  

 kunnet forene hvervet som medlem af kommunalbestyrelsen med hvervet som  

 medlem af Folketinget, ikke i sig selv indebærer, at betingelserne for  

 stedfortræderindkaldelse ikke vil være opfyldt, såfremt medlemmet på et  

 senere tidspunkt, eventuelt som følge af en forøget arbejdsbyrde, må  

 konstatere, at det ikke er muligt at forene varetagelsen af de pågældende  

 hverv.
 På denne baggrund finder Indenrigsministeriet, at betingelserne for  

 stedfortræderindkaldelse for Dem har været opfyldt ved byrådsmødet den 7.  

 februar 1995.
 Indenrigsministeriet har derfor i mdfør af den kommunale styrelseslovs §  

 61 a, stk. 2, anmodet Tilsynsrådet for Ringkjøbing Amt om at tage sagen op  

 til fornyet behandling i lyset af ministeriets ovenfor tilkendegivne  

 opfattelse.
 Kopi af dette brev er sendt til Tilsynsrådet for Ringkjøbing Amt og  

 Videbæk Byråd.
