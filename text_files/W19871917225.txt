En gift mand M påbegyndte pr. 1. marts 1986 en ulønnet arbejdsprøvning  

 (praktik) på en friskole i fortsættelse af et job som langtidsledig samme  

 sted.
For jobbet som langtidsledig havde han modtaget 9.000 kr. brutto pr.  

 måned.
Det sociale udvalg besluttede, at der i praktikperioden skulle udmåles  

 hjælp efter reglerne i bistandslovens § 42, jfr. § 37.
 Ankestyrelsen fandt, ud fra en samlet vurdering af M's personlige,  

 erhvervsmæssige og økonomiske forhold, ikke tilstrækkeligt grundlag for at  

 kritisere socialudvalgets beslutning.
 REDEGØRELSE FOR SAGEN:
En 45-årig gift mand M fik i maj 1985 tilbudt arbejde som langtidsledig  

 ved det kommunale vejvæsen.
Han afviste jobbet, da han mente han var blevet  

 lovet arbejde på en friskole.
Efter forhandlinger mellem socialforvaltningen og arbejdsformidlingen,  

 accepterede arbejdsformidlingen at give M andet tilbud om arbejde - på  

 friskolen.
Der blev herved lagt vægt på, at der var tale om et led i en  

 revaliderings og behandlingsplan, idet arbejdsformidlingen under  

 forhandlingerne havde været inde på, at M ikke stod til rådighed for  

 arbejdsmarkedet.
 M startede som pedelmedhjælper på friskolen medio juni 1985. Han havde  

 arbejdet indtil udgangen af december 1985. Lønnen udgjorde 9.000 kr. pr.  

 måned.
 M overgik herefter til hjælp efter bistandsloven, idet M ikke længere var  

 medlem af arbejdsløshedskassen.
 Efter drøftelser mellem socialforvaltningen og friskolen indvilgede skolen  

 i at lade M fortsætte i en 12 måneders ulønnet praktik som pedelmedhjælper.
Det sociale udvalg godkendte med virkning fra 1. marts 1986 M som  

 revalidend med udmåling af hjælp efter bistandslovens § 42 under det  

 ovennævnte praktikforhold.
Hjælpen blev udmålt med 3.015 kr. pr. måned, og  

 senere reguleret til 3.336 kr.
 AFGØRELSEN, DER KLAGES OVER:
 Amtsankenævntet fandt under hensyn til det i sagen oplyste om M's  

 personlige, erhvervsmæssige og økonomiske forhold ikke grundlag for at ændre  

 den af det sociale udvalg foretagne udmåling af hjælp i henhold til  

 bistandslovens § 42.
 KLAGEN TIL ANKESTYRELSEN:
 Sagen blev anket af M med henblik på udbetaling af fagets minimalløn.
 SUPPLERENDE OPLYSNINGER EFTER ANKEN:
Det sociale udvalg ændrede i oktober 1986 størrelsen af hjælpen i henhold  

 til bistandslovens § 42 for perioden 1. oktober 1986 til 31. december 1986  

 således, at hjælpen i denne periode udgjorde 5.647 kr.pr måned, svarende til  

 nettoudbetaling af fagets mindsteløn.
Fra den 1. januar 1987 blev hjælpen  

 igen udmålt efter principperne i bistandslovens § 42, jfr. § 37, stk. 2.
 LOVGRUNDLAG:
 Bistandslovens § 42.
 Socialministeriets cirkulære af 30. marts 1976 om hjælp efter  

 bistandslovens § 42, pkt. 6.
 Socialministeriets cirkulære af 17. oktober 1980 om ændring af  

 Socialministeriets cirkulære om hjælp efter bistandslovens § 42, pkt. 8.
 ANKESTYRELSENS AFGØRELSE:
 Ankestyrelsen finder ud fra en samlet vurdering af M's personlige,  

 erhvervsmæssige og økonomiske forhold ikke tilstrækkeligt grundlag for at  

 kritisere det sociale udvalgs beslutning i februar 1986. Efter denne  

 beslutning skulle M efter 1. marts 1986 begynde en ulønnet arbejdsprøvning,  

 (praktik), på friskolen i fortsættelse af et langtidsledig job samme sted  

 således, at der i praktikperioden skulle udmåles hjælp efter reglerne i  

 bistandslovens § 42.
 Ankestyrelsen har herved bl.a. lagt vægt på M's ledighedsperiode med to  

 tilbud som langtidsledig, hvoraf det andet tilbud kom i stand med hjælp fra  

 det sociale udvalg som en revalideringsforanstaltning, fordi M havde afslået  

 at tage et arbejde som langtidsledig ved kommunens vejvæsen.
 Ankestyrelsen tiltræder således amtsankenævnets afgørelse.
