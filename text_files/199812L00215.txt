Fremsat den 25. marts 1999 af økonomiministeren  

 (Marianne Jelved) Forslag til Lov om ændring af lov om  

 forsikringsvirksomhed1) , lov om  

 banker og sparekasser m.v., realkreditloven og lov om  

 fondsmæglerselskaber (Kapitalkrav og ledelsesbestemmelser) § 1 I lov om forsikringsvirksomhed, jf.  

 lovbekendtgørelse nr. 746 af 6. august 1996, som ændret ved  

 § 1 i lov nr. 475 af 10. juni 1997, § 2 i lov nr. 278 af 13. maj  

 1998, § 5 i lov nr. 414 af 26. juni 1998, § 1 i lov nr. 490 af 1.  

 juli 1998, § 2 i lov nr. 1051 af 23. december 1998 og § 1 i lov nr.  

 1052 af 23. december 1998, foretages følgende ændringer:
 1. Overskriften til kapitel 4 affattes således:
»Kapitalgrundlaget i forsikringsaktieselskaber og deres  

 moderselskaber« 2. I § 34 indsættes som stk. 7 og 8:
»Stk. 7. I en koncern, som består af et moderselskab,  

 hvis virksomhed udelukkende eller hovedsageligt består i at eje  

 kapitalandele i finansielle virksomheder, og hvoraf mindst en  

 dattervirksomhed er et forsikringsselskab, skal moderselskabet have en  

 egenkapital, som mindst udgør summen af den andel af direkte ejede  

 dattervirksomheders og direkte ejede associerede virksomheders kapitalkrav,  

 som svarer til den ejede andel af virksomhedernes selskabskapital.  

 Såfremt den direkte ejede virksomhed er et pengeinstitut, et  

 realkreditinstitut eller et fondsmæglerselskab, indgår alene  

 disse virksomheders konsoliderede kapitalkrav i beregningen.
Har en  

 dattervirksomhed, hvor moderselskabet ikke ejer hele aktiekapitalen, ikke  

 tilstrækkelig basiskapital, forøges moderselskabets kapitalkrav  

 med det manglende beløb.
 Stk. 8. Finanstilsynet kan i særlige tilfælde  

 dispensere fra kravet i stk. 7. Dispensation kan gives i op til 6  

 måneder ad gangen. «.
 3. § 92 f, stk. 2, affattes således:
 »Stk. 2. Bestyrelsen kan tillade, at en direktør i et  

 forsikringsselskab kan være direktør i forsikringsselskabets  

 moderselskab, hvis moderselskabets aktiviteter udelukkende eller  

 hovedsageligt består i at være moderselskab for finansielle  

 virksomheder.«.
§ 2 I lov om banker og sparekasser m.v., jf.  

 lovbekendtgørelse nr. 829 af 25. november 1998, som ændret ved  

 §§ 1 og 2 i lov nr. 1051 af 23. december 1998 og § 10 i lov nr.  

 1056 af 23. december 1998, foretages følgende ændringer:
 1. § 19 g, stk. 1, affattes således:
 § 19 g Bestyrelsen kan tillade, at en  

 direktør i et pengeinstitut kan være direktør i  

 pengeinstituttets moderselskab, hvis moderselskabets aktiviteter udelukkende  

 eller hovedsageligt består i at være moderselskab for finansielle  

 virksomheder.«.
 2. I § 21 a, stk 9, 1. pkt., indsættes efter  

 »datterselskab«: »eller en associeret virksomhed«.
 3. I § 37 a, stk. 9, indsættes som 3. og 4.  

 pkt.
»I en koncern, som består af et moderselskab, hvis virksomhed  

 udelukkende eller hovedsageligt består i at eje kapitalandele i  

 finansielle virksomheder, og hvoraf mindst en dattervirksomhed er et  

 pengeinstitut, skal moderselskabet have en egenkapital, som mindst  

 udgør summen af den andel af direkte ejede dattervirksomheders og  

 direkte ejede associerede virksomheders kapitalkrav, som svarer til den ejede  

 andel af virksomhedernes selskabskapital.
Såfremt den direkte ejede  

 virksomhed er et pengeinstitut, et realkreditinstitut eller et  

 fondsmæglerselskab, indgår alene disse virksomheders  

 konsoliderede kapitalkrav i beregningen.«.
 4. I § 37 a, indsættes efter stk. 9 som nyt  

 stykke:
»Stk. 10. Finanstilsynet kan i særlige tilfælde  

 dispensere fra kravet i stk. 9, 3. og 4. pkt.
Dispensation kan gives i  

 op til 6 måneder ad gangen. «.
 Stk. 10-14 bliver herefter stk. 11-15.
 5. I § 37 a, indsættes efter stk. 13, der  

 bliver stk. 14, som nyt stykke:
 »Stk. 15. Finanstilsynet kan bestemme, at §§ 23-23 a  

 finder anvendelse på koncerner, hvori der indgår et  

 pengeinstitut, og hvor moderselskabet ikke er et finansielt holdingselskab  

 eller et pengeinstitut.«.
 Stk. 14, der bliver stk. 15, bliver herefter  

 stk. 16.
§ 3 I realkreditloven, jf. lovbekendtgørelse nr. 708 af 8. september  

 1997, som ændret ved § 6 i lov nr. 414 af 26. juni 1998, § 2  

 i lov nr. 491 af 1. juli 1998, § 2 i lov nr. 1051 af 23. december 1998  

 og § 1 i lov nr. 1054 af 23. december 1998, foretages følgende  

 ændringer:
 1. § 18 h, stk. 2, affattes således:
 »Stk. 2. Bestyrelsen kan tillade, at en direktør i et  

 realkreditinstitut kan være direktør i realkreditinstituttets  

 moderselskab, hvis moderselskabets aktiviteter udelukkende eller  

 hovedsageligt består i at være moderselskab for finansielle  

 virksomheder.«.
 2. I § 53 d, stk. 4, 1. pkt., indsættes  

 efter »datterselskab«: »eller en associeret virksomhed«.
 3. I § 77, stk. 10, indsættes som 3. og 4.  

 pkt.:
»I en koncern, som består af et moderselskab, hvis virksomhed  

 udelukkende eller hovedsageligt består i at eje kapitalandele i  

 finansielle virksomheder, og hvoraf mindst en dattervirksomhed er et  

 realkreditinstitut, skal moderselskabet have en egenkapital, som mindst  

 udgør summen af den andel af direkte ejede dattervirksomheders og  

 direkte ejede associerede virksomheders kapitalkrav, som svarer til den ejede  

 andel af virksomhedernes selskabskapital.
Såfremt den direkte ejede  

 virksomhed er et pengeinstitut, et realkreditinstitut eller et  

 fondsmæglerselskab, indgår alene disse virksomheders  

 konsoliderede kapitalkrav i beregningen.«.
 4. I § 77, indsættes efter stk. 10 som nyt  

 stykke:
 »Stk. 11. Finanstilsynet kan i særlige  

 tilfælde dispensere fra kravet i stk. 10, 3. og 4. pkt.  

 Dispensation kan gives i op til 6 måneder ad gangen.«.
 Stk. 11-13 bliver herefter stk. 12-14.
§ 4 I lov om fondsmæglerselskaber, jf.  

 lovbekendtgørelse nr. 741 af 9. oktober 1998, som ændret ved  

 § 2 i lov nr. 1051 af 23. december 1998, § 1 i lov nr. 1053 af 23.  

 december 1998 og § 11 i lov nr. 1056 af 23. december 1998 foretages  

 følgende ændringer:
 1. I § 11 d, indsættes efter stk. 2 som nyt  

 stykke:
 »Stk. 3. Bestyrelsen kan endvidere tillade, at en  

 direktør i et fondsmæglerselskab kan være direktør  

 i fondsmæglerselskabets moderselskab, hvis moderselskabets aktiviteter  

 udelukkende eller hovedsageligt består i at være moderselskab for  

 finansielle virksomheder.«.
 Stk. 3 bliver herefter stk. 4.
 2. I § 24 indsættes som stk. 3:
 »Stk. 3. Opfylder en koncern, jf. § 37 a i lov om banker  

 og sparekasser m.v., ikke solvenskravet i § 16, og har den ikke  

 tilvejebragt den foreskrevne kapital inden for den i medfør af  

 § 16, stk. 3, fastsatte frist, kan Finanstilsynet inddrage  

 tilladelsen til fondsmæglerselskabet.«.
§ 5 Stk. 1. Loven træder i kraft den 1. juni 1999.
 Stk. 2. § 34, stk. 7, i lov om forsikringsvirksomhed, som  

 affattet ved denne lovs § 1, nr. 2, § 37 a, stk. 9, 3. og 4. pkt., i lov om  

 banker og sparekasser m.v., som affattet ved denne lovs § 2, nr. 3, og § 77,  

 stk. 10, 3. og 4. pkt., i realkreditloven, som affattet ved denne lovs § 3,  

 nr. 3, har virkning fra den 1. august 1999.
 Stk. 3. Moderselskaber, der inden den 1. august 1999 har  

 indgivet ansøgning til Finanstilsynet om dispensation fra kravene i  

 henholdsvis § 34, stk. 7, i lov om forsikringsvirksomhed, som affattet ved  

 denne lovs § 1, nr. 2, § 37 a, stk. 9, 3. og 4. pkt., i lov om banker og  

 sparekasser m.v., som affattet ved denne lovs § 2, nr. 3, og § 77, stk. 10,  

 3. og 4. pkt., i realkreditloven, som affattet ved denne lovs § 3, nr. 3, er  

 fritaget for at opfylde de i bestemmelserne indeholdte kapitalkrav indtil  

 Finanstilsynet har truffet afgørelse om dispensation.
§ 6 Stk. 1. Loven gælder ikke for Færøerne og  

 Grønland, jf. dog stk. 2.
 Stk. 2. § 3 gælder for Færøerne og  

 Grønland.
 Stk. 3. § 1, § 2 og § 4 kan ved kongelig anordning  

 sættes i kraft for Grønland med de afvigelser, som de  

 særlige grønlandske forhold tilsiger.
 Stk. 4. § 2 og 4 kan ved kongelig anordning sættes  

 i kraft for Færøerne med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger Indledning Baggrunden for lovforslaget er, at der såvel  

 nationalt som internationalt er en tendens til, at der sker en koncentration  

 af de finansielle virksomheder med henblik på at skabe enheder, der er  

 mere konkurrencedygtige.
 I Udvalget om den finansielle sektor efter år 2000  

 under Økonomiministeriet har spørgsmålet om, hvorvidt en  

 direktør i en virksomhed under tilsyn af Finanstilsynet ligeledes  

 kunne være direktør i et holdingselskab, som er moderselskab til  

 den pågældende virksomhed, været drøftet som  

 integreret del af et forslag om, at der indføres kapitalkrav til  

 finansielle koncerner.
 Lovforslaget har to hovedformål:
 1)	At indføre krav om minimumskapital til holdingselskaber i  

 finansielle koncerner samt mulighed for at fastsætte  

 engagementsgrænser for en finansiel koncern.
 2)	At indføre mulighed for, at direktører i finansielle  

 virksomheder under tilsyn af Finanstilsynet kan være direktører  

 i moderselskabet, hvis det udelukkende eller hovedsageligt ejer kapitalandele  

 i finansielle virksomheder.
Forslaget tilsigter at undgå, at koncernopbygningen  

 spiller en rolle for, hvordan tilsynsreglerne finder anvendelse på  

 holdingselskaber.
Indførelsen af muligheden for, at direktører  

 i virksomheder under tilsyn af Finanstilsynet tillige kan være  

 direktører i et holdingselskab, som udelukkende eller hovedsageligt  

 ejer kapitalandele i finansielle virksomheder, og fastsættelse af  

 kapitalkrav til disse holdingselskaber, er et første skridt i retning  

 af indførelse af et egentligt tilsyn med holdingselskaber i  

 finansielle koncerner.
Ad 1 Holdingselskaber i koncerner, hvori der indgår  

 virksomheder under tilsyn af Finanstilsynet, er i dag ikke underlagt  

 selvstændig regulering i den finansielle lovgivning.
Holdingselskaberne  

 er således ikke under et tilsyn af Finanstilsynet, der svarer til  

 tilsynet med de finansielle datterselskaber.
 For alle holdingselskaber i koncerner, hvor der  

 indgår virksomheder under tilsyn af Finanstilsynet, kan Finanstilsynet  

 indhente oplysninger om holdingselskaber, som er moderselskaber for  

 virksomheder under tilsyn, jf. lov om forsikringsvirksomhed § 240, stk. 3,  

 bank- og sparekasseloven § 49, stk. 3, realkreditloven § 97, stk. 1, og  

 fondsmæglerloven § 31, stk. 3.
Uanset om et moderselselskab er omfattet af de  

 gældende regler om finansielle holdingselskaber (moderselskab i en  

 koncern, som udelukkende eller hovedsageligt består af  

 pengeinstitutter, realkreditinstitutter eller fondsmæglerselskaber),  

 jf. nedenfor, vil et finansielt holdingselskab kunne lånefinansiere  

 kapitalindskud i dattervirksomheder, dog kun for så vidt angår  

 den del, der overstiger moderselskabets forholdsmæssige andel af disse  

 virksomheders kapitalkrav.
I koncerner, som ikke er omfattet af de  

 gældende regler om finansielle holdingselskaber, kan moderselskabet  

 lånefinansiere sine kapitalindskud uden begrænsning.
Problemet  

 med lånefinansierede kapitalindskud i dattervirksomheder er  

 størst i moderselskaber, som ikke selv skal opfylde et kapitalkrav.  

 Ved at stille kapitalkrav til holdingselskaberne formindskes disse selskabers  

 mulighed for at lånefinansiere aktiekapital i dattervirksomheder under  

 tilsyn.
 På tidspunktet for Hafniakoncernens og  

 Balticakoncernens sammenbrud stilledes der ikke krav om en minimumskapital  

 til holdingselskaberne, hvilket betød, at holdingselskaberne uden  

 begrænsning kunne lånefinansiere kapitalindskud i  

 dattervirksomheder m.v.
Ifølge den gældende lovgivning, jf. bank- og  

 sparekasseloven § 37 a, stk. 9, realkreditloven § 77, stk. 10, og  

 fondsmæglerloven § 23, stk. 1, indgår finansielle  

 holdingselskaber, der er holdingselskaber i koncerner, som udelukkende eller  

 hovedsageligt består af pengeinstitutter, realkreditinstitutter eller  

 fondsmæglerselskaber, i et konsolideret tilsyn.
At en koncern er  

 underlagt et konsolideret tilsyn betyder, at der stilles supplerende krav til  

 koncernen i forhold til det enkelte pengeinstitut, realkreditinstitut eller  

 fondsmæglerselskab.
Disse krav er krav om, at koncernen skal opfylde  

 kapitalkrav, og at koncernen er underlagt engagementsgrænser, jf.  

 f.eks. bank- og sparekasselovens § 37 a, stk. 9. Holdingselskaberne som  

 sådan er ikke omfattet af regulering, idet kapitalkravene skal opfyldes  

 af koncernen som helhed og ikke af det finansielle holdingselskab.
Når  

 konsolideringsreglerne opfyldes af koncernen som helhed, betyder det dog i  

 praksis, at holdingselskabets kapital vil have den tilstrækkelige  

 størrelse.
En koncern er under konsolideret tilsyn, hvis  

 moderselskabet er et finansielt holdingselskab, det vil sige, at  

 dattervirksomhederne udelukkende eller hovedsageligt består af  

 pengeinstitutter, realkreditinstitutter og fondsmæglerselskaber.
For  

 andre holdingselskaber gælder reglerne om konsolideret tilsyn ikke.
Der  

 vil på et senere tidspunkt blive taget stilling til, om der er et behov  

 for at revidere de  nuværende terminologier vedrørende  

 finansielle koncerner.
 Erhverver et finansielt holdingselskab et  

 forsikringsselskab eller en forsikringskoncern, og erhvervelsen bevirker, at  

 der ikke længere er tale om en koncern, som udelukkende eller  

 hovedsageligt ejer kreditinstitutvirksomheder eller finansieringsinstitutter,  

 indgår holdingselskabet ikke længere i det konsoliderede  

 tilsyn.
Den nuværende lovgivning betyder således, at  

 en koncern er underlagt et konsolideret tilsyn, såfremt den  

 består af et holdingselskab og en datterbank, uanset om datterbanken  

 ejer et datterforsikringsselskab, jf. figur a.
Holdingselskabet og  

 datterbanken konsolideres og den konsoliderede kapital reduceres derefter med  

 forsikringsdatterselskabets kapitalkrav.
 Derimod er der ikke krav om konsolideret tilsyn, når  

 der er tale om et holdingselskab, et datterforsikringsselskab og en  

 datterbank, jf. figur b, eller når der er tale om et holdingselskab med  

 en datterbank og et datterforsikringsselskab, og holdingselskabet ikke  

 udelukkende eller hovedsageligt ejer kapitalandele i datterbanken, jf. figur  

 c.
 Opbygningen af en koncern har således i dag stor  

 betydning for, hvilke tilsynsregler og kapitalkrav der finder anvendelse.
+++FIGUR+++ Med forslaget tilsigtes det, at kapitalkravene til  

 moderselskabet i en finansiel koncern bliver ens, uanset hvorledes den  

 finansielle koncern sammensættes.
Ifølge artikel 10 i Europa-Parlamentets og  

 Rådets direktiv 98/78/EF om supplerende tilsyn med forsikringsselskaber  

 i en forsikringsgruppe, EF-Tidende nr.
L 330 af 5. december 1998, s. 1,  

 (forsikringsgruppedirektivet) stilles der krav om, at holdingselskaber, hvis  

 hovedvirksomhed er at erhverve og besidde kapitalinteresser i  

 datterselskaber, når disse datterselskaber udelukkende eller  

 hovedsagelig er forsikringsvirksomheder, skal have tilstrækkelig  

 kapital til at kunne dække den forholdsmæssige andel af  

 kapitalkravene i dattervirksomhederne og de associerede virksomheder.  

 Lovforslaget gennemfører artikel 10. Forslaget til kapitalkrav for  

 finansielle koncerner er udformet i overensstemmelse med denne  

 direktivbestemmelse.
Dette sker ved, at der indføres et kapitalkrav  

 til moderselskaber, hvis virksomhed udelukkende eller hovedsageligt  

 består i at eje kapitalandele i finansielle virksomheder.
På samme måde som holdingselskaber, der  

 udelukkende eller hovedsageligt ejer kapitalandele i forsikringsselskaber, i  

 henhold til ovennævnte direktiv, skal medregne den  

 forholdsmæssige andel af et associeret forsikringsselskabs solvenskrav,  

 foreslås det at indføre et tilsvarende krav til finansielle  

 holdingselskaber.
Ved associerede virksomheder forstås ifølge  

 årsregnskabslovens § 1, stk. 2, nr. 5: »Virksomheder, der ikke er  

 dattervirksomheder, men i hvilke selskabet og dets dattervirksomheder  

 besidder kapitalandele og udøver en betydelig indflydelse på  

 virksomhedernes driftsmæssige og finansielle ledelse.
Et selskab  

 formodes at udøve betydelig indflydelse, hvis selskabet og dets  

 dattervirksomheder besidder 20 pct. eller mere af stemmerettighederne.« Som eksempel kan nævnes et holdingselskab, der ejer  

 100% af et pengeinstitut, 80% af et realkreditinstitut, 60% af et  

 forsikringsselskab I og 25% af et forsikringsselskab II (associeret  

 virksomhed). I denne situation ganges pengeinstitutdatterselskabets  

 solvenskrav med 100%, efterfølgende ganges realkreditdatterselskabets  

 solvenskrav med 80% o.s.v.
Det samlede kapitalkrav til holdingselskabet  

 bliver i dette tilfælde det sammenlagte beløb, det vil sige 100  

 mill. kr. + 80 mill. kr. + 60 mill. kr. + 25 mill. kr. = 265 mill. kr.  

 Solvenskravene til dattervirksomhederne er for eksemplets skyld fastsat til  

 100 mill. kr.
Dette er ikke ensbetydende med, at dattervirksomhederne har  

 lige store balancer eller egenkapitaler.
+++FIGUR+++ Solvenskrav (mill. kr.) Ejerandel Kapitalkrav til Holding (mill. kr.) Bank Dattervirksomhed 100 100% 100 Real Dattervirksomhed 100 80% 80 Forsikring I Dattervirksomhed 100 60% 60 Forsikring II Associeret virksomhed 100 25% 25 I alt 265 The Joint Forum on Financial Conglomerates  

 har udarbejdet en række anbefalinger om tilsyn med finansielle  

 koncerner.
En af disse anbefalinger er, at moderselskaber, herunder  

 holdingselskaber, skal have tilstrækkelig kapitalstyrke til at  

 dække alle de kapitalkrav, som stilles til selskaber under tilsyn i en  

 koncern.
En anden anbefaling fra Joint Forum går ud på  

 vigtigheden af at vurdere store engagementer på koncernbasis.
The Joint  

 Forum består af repræsentanter fra Baselkomiteen om Banktilsyn (G  

 10-landene), Den internationale Sammenslutning af  

 Forsikringstilsynsmyndigheder og Den Internationale Organisation for  

 Børstilsynsmyndigheder.
Lovforslaget tager højde for disse  

 anbefalinger.
Ad 2 Bestyrelsen i et pengeinstitut, realkreditinstitut,  

 fondsmæglerselskab eller forsikringsselskab kan efter de gældende  

 regler tillade, at direktører ligeledes kan være  

 direktører i selskabets moderselskab, hvis moderselskabets aktivitet  

 udelukkende eller hovedsageligt består i at besidde kapitalandele i det  

 pågældende selskab.
Ved lov nr. 491 af 1. juli 1998 om ændring af lov om  

 banker og sparekasser m.v. og realkreditloven blev der endvidere givet  

 mulighed for, at direktører i et datterrealkreditinstitut og i et  

 datterpengeinstitut kan være direktører i moderselskabet, hvis  

 moderselskabets aktiviteter udelukkende eller hovedsageligt består i at  

 være moderselskab for pengeinstitutter og realkreditinstitutter.
I det  

 nævnte tilfælde skal moderselskabet og datterselskaberne opfylde  

 et kapitalkrav på konsolideret grundlag.
Ifølge de nugældende regler kan hverken  

 forsikringsdirektører, kreditinstitutdirektører eller  

 fondsmæglerdirektører være direktører i et  

 moderselskab, der ejer en datterbank, et datterforsikringsselskab og/eller et  

 datterfondsmæglerselskab.
Forslaget om at give  

 forsikringsdirektører, kreditinstitutdirektører og  

 fondsmæglerdirektører mulighed for at være direktør  

 i et moderselskab, der har flere finansielle datterselskaber, skal ses i  

 sammenhæng med forslaget om at indføre krav om minimumskapital  

 til moderselskaber i finansielle koncerner.
Der vil alene være tale om  

 at give mulighed for at være direktør i et moderselskab, hvor  

 moderselskabet har andre finansielle datterselskaber.
Høring Lovforslaget er sendt i høring i følgende  

 ministerier og organisationer:
Advokatrådet, Andelskasseforeningen,  

 Arbejderbevægelsens Erhvervsråd, Arbejdsmarkedets  

 Tillægspension, Børsmæglerforeningen, Danmarks  

 Nationalbank, Danmarks Rederiforening, Dansk Aktionærforening, Dansk  

 Handel & Service, Dansk Industri, Dansk Portefølje  

 Fondsmæglerselskab A/S, Danske Finansieringsselskabers Forening, Den  

 Danske Finansanalytikerforening, Den danske Fondsmæglerforening, Det  

 Danske Handelskammer, Erhvervsministeriet, Finansforbundet,  

 Finansieringsinstituttet for Industri og Håndværk A/S,  

 Finansministeriet, Finansrådet, Finansstyrelsen, Finanssektorens  

 Arbejdsgiverforening, Fondsrådet, Forbrugerrådet, Foreningen af  

 J.A.K.
Andelskasser, Foreningen af Registrerede Revisorer, Foreningen af  

 Statsautoriserede Revisorer, Forsikring & Pension, Garantifonden for  

 indskydere og investorer, Grønlands Hjemmestyre,  

 Håndværksrådet, InvesteringsForeningsRådet,  

 Justitsministeriet, Københavns Fondsbørs A/ S, Lokale  

 Pengeinstitutter, Lønmodtagernes Dyrtidsfond, Realkreditrådet,  

 Rigsombudsmanden på Færøerne, Sammenslutningen Danske  

 Andelskasser, Skatteministeriet og Værdipapircentralen.
Administrative, og økonomiske konsekvenser for det offentlige  

 samt miljømæssige konsekvenser Lovforslaget skønnes at medføre behov for 1  

 AC-årsværk og 1 kontorfunktionær-årsværk i  

 Finanstilsynet.
De samlede udgifter hertil skønnes årligt at  

 være 600.000 kr.
Hertil kommer driftsudgifter på 200.000 kr.  

 årligt.
De samlede udgifter til Finanstilsynets tilsyn dækkes af  

 selskaber under Finanstilsynets tilsyn.
 Lovforslaget vurderes ikke at have  

 miljømæssige konsekvenser.
Erhvervsmæssige konsekvenser Ændringerne forventes at skabe de nødvendige  

 rammer for strukturtilpasning og bidrager derved til øget  

 konkurrence.
 Forslaget vurderes ikke at have administrative  

 konsekvenser for erhvervslivet.
Forslaget indfører minimumskapitalkrav til alle  

 moderselskaber, som udelukkende eller hovedsageligt besidder kapitalandele i  

 finansielle virksomheder.
For finansielle holdingselskaber er der tale om en  

 formalisering af kravet, som dog forøges med kravet fra associerede  

 forsikringsvirksomheder.
Kapitalkravet til pengeinstitutter og  

 realkreditinstitutter øges på tilsvarende måde.
 Det vurderes, at der ikke er moderselskaber i de  

 nuværende finansielle koncerner, der i dag vil være ude af stand  

 til at opfylde kapitalkravene.
Forholdet til EU-retten Forslaget gennemfører artikel 10 i  

 forsikringsgruppedirektivet.
Der vil senere blive taget stilling til,  

 hvorvidt det er nødvendigt med yderligere  

 gennemførelsesforanstaltninger, idet det bemærkes, at direktivet  

 skal være gennemført senest den 5. juni 2000.
Sammenfatning af økonomiske og  

 administrative konsekvenser Positive  

 konsekvenser/mindre udgifter Negative  

 konsekvenser/merudgifter Økonomiske konsekvenser for stat, kommuner og  

 amtskommuner Ingen.
 600.000 kr. i lønomkostninger.
Administrative konsekvenser for stat, kommuner og  

 amtskommuner Ingen.
 200.000 kr. i administrationsomkostninger.
Økonomiske konsekvenser for erhvervslivet Forslaget skaber de nødvendige rammer for  

 strukturtilpasninger.
 Forslaget indfører minimumskapitalkrav til alle  

 moderselskaber, som udelukkende eller hovedsageligt besidder kapitalandele i  

 finansielle virksomheder.
Administrative konsekvenser for erhvervslivet Ingen.
 Ingen.
Miljømæssige konsekvenser Ingen.
 Ingen.
Administrative konsekvenser for borgerne Ingen.
 Ingen.
Forholdet til EU-retten Forslaget gennemfører artikel 10 i  

 forsikringsgruppedirektivet.
Bemærkninger til lovforslagets  

 enkelte bestemmelser Til § 1 Til nr. 1 Ændringen er af redaktionel karakter.
Til nr. 2 I dag findes der ikke regler, der fastsætter  

 kapitalkrav til moderselskaber, som udelukkende eller hovedsageligt besidder  

 kapitalandele i finansielle virksomheder.
Der findes heller ikke  

 sådanne regler for finansielle holdingselskaber.
 Med lovforslaget tilsigtes det, at kapitalkravene til en  

 finansiel koncern bliver ens, uanset hvorledes den finansielle koncern er  

 opbygget.
Forslaget til bestemmelsen er en gennemførelse af  

 artikel 10 i forsikringsgruppedirektivet.
Der henvises i øvrigt til de  

 almindelige bemærkninger.
I overensstemmelse med de tidligere nævnte  

 anbefalinger fra The Joint Forum on Financial Conglomerates foreslås  

 det endvidere, at der stilles krav til kapitalgrundlaget for moderselskaber,  

 hvis aktivitet består i udelukkende eller hovedsageligt at eje  

 kapitalandele i finansielle virksomheder.
Forslaget medfører  

 endvidere, at lånefinansiering af kapitalindskud i finansielle  

 dattervirksomheder og associerede virksomheder begrænses.
 Ved »udelukkende eller hovedsageligt« forstås, at  

 enten hele aktiviteten (balancen) eller langt størstedelen af  

 aktiviteten består i at eje kapitalandele i finansielle  

 virksomheder.
 Ved finansiel virksomhed forstås  

 forsikringsvirksomhed, pengeinstitutvirksomhed og virksomhed, som  

 finansieringsinstitut, som defineret i 2. banksam-ordningsdirektiv artikel 1,  

 nr. 6, realkreditvirksomhed, fondsmæglervirksomhed samt virksomhed, der  

 er accessorisk til disse virksomheder.
Kravet om, at et forsikringsselskabs eventuelle  

 solvensunderskud skal tillægges moderselskabets kapitalkrav,  

 fremgår af bilag 1 til forsikringsgruppedirektivet.
Hvis et  

 forsikringsselskab har et solvensunderskud, vil lov om forsikringsvirksomheds  

 kapitel 27 »Genoprettelsesplaner og andre foranstaltninger« finde  

 anvendelse.
Efter bestemmelsen i stk. 8, kan Finanstilsynet  

 dispensere fra kravet i stk. 7. Moderselskaber, der ønsker  

 dispensation fra kravet i stk. 7, skal indgive ansøgning herom  

 til Finanstilsynet.
Det er moderselskabet, der skal dokumentere et behov for  

 dispensation efter stk. 8.
Bestemmelsen kan efter sin ordlyd kun anvendes i  

 særlige tilfælde.
Formålet med dispensationsadgangen er at  

 sikre, at indførelse af kapitalkrav for moderselskaber ikke rammer  

 atypisk hårdt, samt at give mulighed for en kortvarig  

 lånefinansiering i forbindelse med fremtidige strukturtilpasninger.
Dispensation i henhold til stk. 8 kan kun gives for 6  

 måneder ad gangen.
Herefter må fornyet dispensation  

 søges.
Til nr. 3 I dag kan en forsikringsdirektør også  

 være direktør i forsikringsselskabets moderselskab, hvis det  

 udelukkende eller hovedsageligt besidder kapitalandele i  

 forsikringsvirksomheder.
Med forslaget gives der mulighed for, at en  

 direktør i et forsikringsselskab samtidig kan være  

 direktør i forsikringsselskabets moderselskab, hvis moderselskabets  

 aktivitet udelukkende eller hovedsageligt består i at være  

 moderselskab for finansielle virksomheder.
Forslaget medfører en  

 ligestilling mellem direktører i forsikringsselskaber,  

 pengeinstitutter, realkreditinstitutter og fondsmæglerselskaber med  

 hensyn til også at kunne være direktør i et moderselskab,  

 som har dattervirksomheder, der driver forskellig form for finansiel  

 virksomhed.
Der henvises til bemærkningerne til § 2, nr. 1,  

 § 3, nr. 1, og § 4, nr. 1. Forslaget indebærer ikke, at en  

 direktør i et forsikringsselskab samtidig kan være  

 direktør i et pengeinstitut, realkreditinstitut eller  

 fondsmæglerselskab i koncernen.
Til § 2 Til nr. 1 I dag kan en pengeinstitutdirektør også  

 være direktør i pengeinstituttets moderselskab, hvis det  

 udelukkende eller hovedsageligt besidder kapitalandele i  

 kreditinstitutter.
Med forslaget gives der mulighed for, at en  

 direktør i et pengeinstitut samtidig kan være direktør i  

 pengeinstituttets moderselskab, hvis moderselskabets aktivitet udelukkende  

 eller hovedsageligt består i at være moderselskab for finansielle  

 virksomheder.
Forslaget medfører en ligestilling mellem  

 direktører i forsikringsselskaber, pengeinstitutter,  

 realkreditinstitutter og fondsmæglerselskaber med hensyn til også  

 at kunne være direktør i et moderselskab, som har  

 dattervirksomheder, der driver forskellig form for finansiel virksomhed.
Der  

 henvises til bemærkningerne til § 1, nr. 3, § 3, nr. 1, og  

 § 4, nr. 1. Forslaget indebærer ikke, at en direktør i et  

 pengeinstitut samtidig kan være direktør i et  

 forsikringsselskab, pengeinstitut, realkreditinstitut eller  

 fondsmæglerselskab i koncernen.
Til nr. 2 Forslaget indebærer, at der foruden fradrag for  

 forsikringsdattervirksomhed tillige skal ske fradrag for associerede  

 virksomheder i den ansvarlige kapital.
Dette betyder, at der skal ske fradrag  

 i et pengeinstituts ansvarlige kapital, når der ejes kapitalandele i et  

 forsikringsselskab i et omfang, så forsikringsvirksomheden må  

 betegnes som associeret virksomhed.
En tilsvarende regel vil blive  

 indført for forsikringsselskaber i  

 kapitalgrundlagsbekendtgørelserne.
Til nr. 3 Efter reglerne om opfyldelse af kapitalkrav på  

 konsolideret grundlag for koncerner bestående af pengeinstitutter,  

 realkreditinstitutter og fondsmæglerselskaber, skal kapitalkravene  

 opfyldes for koncernen som helhed og ikke af det finansielle holdingselskab.  

 I praksis betyder det, at moderselskabet skal have en kapital, som svarer til  

 det konsoliderede kapitalkrav for koncernen.
Til nr. 4 Efter forslaget til stk. 10, kan Finanstilsynet  

 dispensere fra kravet i stk. 9, 3. og 4. pkt.
Moderselskaber, der  

 ønsker dispensation fra kravet i stk. 9, 3. og 4. pkt., skal  

 indgive ansøgning herom til Finanstilsynet.
Det er moderselskabet, der  

 skal dokumentere et behov for dispensation efter stk. 10.
Bestemmelsen kan efter sin ordlyd kun anvendes i  

 særlige tilfælde.
Formålet med dispensationsadgangen er at  

 sikre, at indførelse af kapitalkrav for moderselskaber ikke rammer  

 atypisk hårdt, samt at give mulighed for en kortvarig  

 lånefinansiering i forbindelse med fremtidige strukturtilpasninger.
Dispensation i henhold til stk. 10 kan kun gives for  

 6 måneder ad gangen.
Herefter må fornyet dispensation  

 søges.
Til nr. 5 Ifølge bank- og sparekasselovens § 37 a,  

 stk. 9, skal engagementer i koncerner, hvor moderselskabet er et  

 finansielt holdingselskab, opgøres på koncernniveau.
Efter bank- og sparekasseloven skal der i koncerner, som  

 er omfattet af konsolideret tilsyn, foretages en konsolideret  

 opgørelse af engagementer.
Indgår der i en sådan koncern  

 et forsikringsselskab, kan Finanstilsynet bestemme, at dette skal indgå  

 i grundlaget.
Denne mulighed kan bl.a. tænkes anvendt, hvis der er  

 risiko for omgåelse af bank- og sparekasselovens §§ 23-23 a.
Denne risiko kan også være til stede i  

 koncerner, hvor moderselskabet ikke er et finansielt holdingselskab eller et  

 pengeinstitut, blot der indgår et pengeinstitut i koncernen.
Det  

 foreslås derfor, at Finanstilsynet får samme mulighed for at  

 forlange, at engagementerne opgøres i henhold til bank- og  

 sparekasselovens §§ 23-23 a på koncernniveau, uanset hvordan den  

 finansielle koncern er opbygget.
The Joint Forum on Financial Conglomerates  

 har også peget på vigtigheden af at vurdere store engagementer  

 på koncernbasis.
Til § 3 Til nr. 1 I dag kan en realkreditdirektør være  

 direktør i realkreditinstituttets moderselskab, hvis det udelukkende  

 eller hovedsageligt besidder kapitalandele i kreditinstitutter.
Med forslaget gives der mulighed for, at en  

 direktør i et realkreditinstitut samtidig kan være  

 direktør i realkreditinstituttets moderselskab, hvis moderselskabets  

 aktivitet udelukkende eller hovedsageligt består i at være  

 moderselskab for finansielle virksomheder.
Forslaget medfører en  

 ligestilling mellem direktører i forsikringsselskaber,  

 pengeinstitutter, realkreditinstitutter og fondsmæglerselskaber med  

 hensyn til også at kunne være direktør i et moderselskab,  

 som har dattervirksomheder, der driver forskellig form for finansiel  

 virksomhed.
Der henvises til bemærkningerne til § 1, nr. 3,  

 § 2, nr. 1, og § 4, nr. 1. Forslaget indebærer ikke, at en  

 direktør i et realkreditinstitut samtidig kan være  

 direktør i et forsikringsselskab, pengeinstitut, realkreditinstitut  

 eller fondsmæglerselskab i koncernen.
Til nr. 2 Se bemærkningerne til § 2, nr. 2.
Til nr. 3 Med forslaget sker der en lovmæssig ligestilling af  

 finansielle holdingselskaber vedrørende kapitalkrav med moderselskaber  

 i koncerner, som udelukkende eller hovedsageligt ejer kapitalandele i  

 forsikringsdatterselskaber eller i finansielle dattervirksomheder i  

 øvrigt, jf. den foreslåede bestemmelse til ny § 34,  

 stk. 7, i lov om forsikringsvirksomhed.
Se endvidere  

 bemærkningerne til § 1, nr. 2.
Til nr. 4 Efter bestemmelsen i stk. 11, kan Finanstilsynet  

 dispensere fra kravet i stk. 10, 3. og 4. pkt.
Moderselskaber, der  

 ønsker dispensation fra kravet i stk. 10, 3. og 4. pkt., skal  

 indgive ansøgning herom til Finanstilsynet.
Det er moderselskabet, der  

 skal dokumentere et behov for dispensation efter stk. 11.
Bestemmelsen kan efter sin ordlyd kun anvendes i  

 særlige tilfælde.
Formålet med dispensationsadgangen er at  

 sikre, at indførelse af kapitalkrav for moderselskaber ikke rammer  

 atypisk hårdt, samt at give mulighed for en kortvarig  

 lånefinansiering i forbindelse med fremtidige strukturtilpasninger.
Dispensation i henhold til stk. 11 kan kun gives for  

 6 måneder ad gangen.
Herefter må fornyet dispensation  

 søges.
Til § 4 Til nr. 1 I dag kan en direktør i et fondsmæglerselskab  

 være direktør i fondsmæglerselskabets moderselskab, hvis  

 det udelukkende eller hovedsageligt besidder kapitalandele i  

 fondsmæglervirksomheder, jf. lov om fondsmæglerselskaber § 11 d,  

 stk. 2.
Med forslaget gives der mulighed for, at en  

 direktør i et fondsmæglerselskab samtidig kan være  

 direktør i fondsmæglerselskabets moderselskab, hvis  

 moderselskabets aktivitet udelukkende eller hovedsageligt består i at  

 være moderselskab for finansielle virksomheder, herunder virksomheder,  

 der administrerer investeringsforeninger og specialforeninger.
Forslaget  

 medfører en ligestilling mellem direktører i  

 forsikringsselskaber, pengeinstitutter, realkreditinstitutter og  

 fondsmæglerselskaber med hensyn til også at kunne være  

 direktør i et moderselskab, som har dattervirksomheder, der driver  

 forskellig form for finansiel virksomhed.
Der henvises til  

 bemærkningerne til § 1, nr. 3, § 2, nr. 1, og § 3, nr.  

 1. Forslaget indebærer ikke, at en direktør i et  

 fondsmæglerselskab samtidig kan være direktør i et  

 forsikringsselskab, pengeinstitut, realkreditinstitut eller  

 fondsmæglerselskab i koncernen.
Til nr. 2 Det foreslåede stk. 3 svarer til § 43,  

 stk. 3 i lov om banker og sparekasser m.v., som giver Finanstilsynet  

 hjemmel til at inddrage fondsmæglerselskabets tilladelse, såfremt  

 en koncern ikke opfylder det konsoliderede solvenskrav i § 16 og ikke  

 har tilvejebragt den foreskrevne kapital inden for den i § 16,  

 stk. 3 fastsatte frist.
Der henvises til bemærkningerne til denne  

 bestemmelse.
Til § 5 Ikrafttrædelses- og overgangsbestemmelser Det foreslås, at loven træder i kraft fra den  

 1. juni 1999. Ifølge stk. 2 træder bestemmelserne om kapitalkrav  

 til holdingselskaber i finansielle koncerner dog først i kraft den 1.  

 august 1999.
 Moderselskaber, der inden den 1. august 1999 har indgivet  

 ansøgning til Finanstilsynet om dispensation fra kapitalkravene, jf.  

 lovens § 1, nr. 2, § 2, nr. 4, og § 3, nr. 4, er fritaget for at opfylde de i  

 bestemmelserne indeholdte kapitalkrav, indtil Finanstilsynet har truffet  

 afgørelse om dispensation.
Til § 6 Færøerne og Grønland Det foreslås, at loven ikke skal gælde for  

 Færøerne og Grønland.
Loven kan dog sættes i kraft  

 for disse landsdele med de afvigelser, som landsdelenes særlige forhold  

 tilsiger.
 Forslagets § 3 gælder dog for  

 Færøerne og Grønland, idet realkreditloven gælder  

 for disse landsdele, jf. realkreditlovens § 105, stk. 1.
Bilag Lovforslaget sammenholdt med gældende lov Gældende formulering Lovforslaget § 1 I lov om forsikringsvirksomhed, jf.  

 lovbekendtgørelse nr. 746 af 6. august 1996, som ændret ved  

 § 1 i lov nr. 475 af 10. juni 1997, § 2 i lov nr. 278 af 13. maj  

 1998, § 5 i lov nr. 414 af 26. juni 1998, § 1 i lov nr. 490 af 1.  

 juli 1998, § 2 i lov nr. 1051 af 23. december 1998 og § 1 i lov nr.  

 1052 af 23. december 1998, foretages følgende ændringer:
 1. Overskriften til kapitel 4 affattes således:
Kapitel 4 Kapitalgrundlaget i forsikringsaktieselskaber »Kapitalgrundlaget i forsikringsaktieselskaber og deres  

 moderselskaber« 2. I § 34 indsættes som stk. 7 og 8:
»Stk. 7. I en koncern, som består af et moderselskab,  

 hvis virksomhed udelukkende eller hovedsageligt består i at eje  

 kapitalandele i finansielle virksomheder, og hvoraf mindst en  

 dattervirksomhed er et forsikringsselskab, skal moderselskabet have en  

 egenkapital, som mindst udgør summen af den andel af direkte ejede  

 dattervirksomheders og direkte ejede associerede virksomheders kapitalkrav,  

 som svarer til den ejede andel af virksomhedernes selskabskapital.  

 Såfremt den direkte ejede virksomhed er et pengeinstitut, et  

 realkreditinstitut eller et fondsmæglerselskab, indgår alene  

 disse virksomheders konsoliderede kapitalkrav i beregningen.
Har en  

 dattervirksomhed, hvor moderselskabet ikke ejer hele aktiekapitalen, ikke  

 tilstrækkelig basiskapital, forøges moderselskabets kapitalkrav  

 med det manglende beløb.
 Stk. 8. Finanstilsynet kan i særlige tilfælde  

 dispensere fra kravet i stk. 7. Dispensation kan gives i op til 6  

 måneder ad gangen. «.
§ 92 f. - - - Stk. 2. Bestyrelsen kan tillade, at en direktør i  

 et forsikringsselskab kan være direktør i et moderselskab, hvis  

 aktivitet udelukkende eller hovedsagelig består i at besidde  

 kapitalandele i forsikringsselskabet.
 3. § 92 f, stk. 2, affattes således:
 »Stk. 2. Bestyrelsen kan tillade, at en direktør i et  

 forsikringsselskab kan være direktør i forsikringsselskabets  

 moderselskab, hvis moderselskabets aktiviteter udelukkende eller  

 hovedsageligt består i at være moderselskab for finansielle  

 virksomheder.«.
- - - § 2 I lov om banker og sparekasser m.v., jf.  

 lovbekendtgørelse nr. 829 af 25. november 1998, som ændret ved  

 §§ 1 og 2 i lov nr. 1051 af 23. december 1998 og § 10 i lov nr.  

 1056 af 23. december 1998, foretages følgende ændringer:
§ 19 g.
Bestyrelsen kan tillade, at en direktør  

 i et pengeinstitut kan være direktør i pengeinstituttets  

 moderselskab, hvis moderselskabets aktiviteter udelukkende eller hovedsagelig  

 består i at være moderselskab for pengeinstituttet og  

 realkreditinstitutter.
- - - 1. § 19 g, stk. 1, affattes således:
 »§ 19 g Bestyrelsen kan tillade, at en direktør i et  

 pengeinstitut kan være direktør i pengeinstituttets  

 moderselskab, hvis moderselskabets aktiviteter udelukkende eller  

 hovedsageligt består i at være moderselskab for finansielle  

 virksomheder.«.
§ 21 a. - - - Stk. 9. Et pengeinstitut, der ejer kapitalandele i et  

 datterselskab, der driver forsikringsvirksomhed, skal ved beregning af  

 pengeinstituttets ansvarlige kapital fradrage et beløb svarende til  

 den andel af forsikringsselskabets solvensmargen, som svarer til den direkte  

 eller indirekte ejede andel af forsikringsselskabets selskabskapital.
Har  

 forsikringsselskabet ikke vedtægtsmæssigt hjemsted i Danmark,  

 anvendes ved beregningen den solvensmargen, der fremkommer efter hjemlandets  

 regler, dog mindst den solvensmargen, der fremkommer ved anvendelsen af de  

 her i landet gældende regler for forsikringsselskaber med  

 vedtægtsmæssigt hjemsted her i landet.
 2. I § 21 a, stk 9, 1. pkt., indsættes efter  

 »datterselskab«: »eller en associeret virksomhed«.
- - - § 37 a. - - - Stk. 9. I koncerner, hvor moderselskabet er et finansielt  

 holdingselskab eller et pengeinstitut, finder §§ 21, 21 a, 23-25, 27 og 28  

 også anvendelse på koncernen.
Moderselskabet påser  

 overholdelsen af disse bestemmelser.
- - - 3. I § 37 a, stk. 9, indsættes som 3. og 4.  

 pkt.
»I en koncern, som består af et moderselskab, hvis virksomhed  

 udelukkende eller hovedsageligt består i at eje kapitalandele i  

 finansielle virksomheder, og hvoraf mindst en dattervirksomhed er et  

 pengeinstitut, skal moderselskabet have en egenkapital, som mindst  

 udgør summen af den andel af direkte ejede dattervirksomheders og  

 direkte ejede associerede virksomheders kapitalkrav, som svarer til den ejede  

 andel af virksomhedernes selskabskapital.
Såfremt den direkte ejede  

 virksomhed er et pengeinstitut, et realkreditinstitut eller et  

 fondsmæglerselskab, indgår alene disse virksomheders  

 konsoliderede kapitalkrav i beregningen.«.
 4. I § 37 a, indsættes efter stk. 9 som nyt  

 stykke:
»Stk. 10. Finanstilsynet kan i særlige tilfælde  

 dispensere fra kravet i stk. 9, 3. og 4. pkt.
Dispensation kan gives i  

 op til 6 måneder ad gangen. «.
 Stk. 10-14 bliver herefter stk. 11-15.
 5. I § 37 a, indsættes efter stk. 13, der  

 bliver stk. 14, som nyt stykke:
 »Stk. 15. Finanstilsynet kan bestemme, at §§ 23-23 a  

 finder anvendelse på koncerner, hvori der indgår et  

 pengeinstitut, og hvor moderselskabet ikke er et finansielt holdingselskab  

 eller et pengeinstitut.«.
 Stk. 14, der bliver stk. 15, bliver herefter stk. 16.
§ 3 I realkreditloven, jf. lovbekendtgørelse nr. 708 af  

 8. september 1997, som ændret ved § 6 i lov nr. 414 af 26. juni  

 1998, § 2 i lov nr. 491 af 1. juli 1998, § 2 i lov nr. 1051 af 23.  

 december 1998 og § 1 i lov nr. 1054 af 23. december 1998, foretages  

 følgende ændringer:
§ 18 h. - - - 1. § 18 h, stk. 2, affattes således:
 Stk. 2. Bestyrelsen kan tillade, at en direktør i  

 et realkreditinstitut kan være direktør i realkreditinstituttets  

 moderselskab, hvis moderselskabets aktivitet udelukkende eller hovedsagelig  

 består i at være moderselskab for pengeinstitutter og  

 realkreditinstitutter.
- - - »Stk. 2. Bestyrelsen kan tillade, at en direktør i et  

 realkreditinstitut kan være direktør i realkreditinstituttets  

 moderselskab, hvis moderselskabets aktiviteter udelukkende eller  

 hovedsageligt består i at være moderselskab for finansielle  

 virksomheder.«.
§ 53. - - - Stk. 4. Et realkreditinstitut, der ejer kapitalandele i  

 et datterselskab, der driver forsikringsvirksomhed, skal ved beregning af  

 realkreditinstituttets ansvarlige kapital fradrage et beløb svarende  

 til den andel af forsikringsselskabets solvensmargen, som svarer til den  

 direkte eller indirekte ejede andel af forsikringsselskabets selskabskapital.  

 Har forsikringsselskabet ikke vedtægtsmæssigt hjemsted i Danmark,  

 anvendes ved beregningen den solvensmargen, der fremkommer efter hjemlandets  

 regler, dog mindst den solvensmargen, der fremkommer ved anvendelsen af de  

 her i landet gældende regler for forsikringsselskaber med  

 vedtægtsmæssigt hjemsted her i landet.
 2. I § 53 d, stk. 4, 1. pkt., indsættes  

 efter »datterselskab«: »eller en associeret virksomhed«.
§ 77. - - - Stk. 10. I koncerner, hvor moderselskabet er et  

 finansielt holdingselskab eller et realkreditinstitut, finder kapitel 9, 11 a  

 og 15 samt § 61, stk. 3, § 63, stk. 1 og 3, og § 97 også anvendelse  

 på koncernen.
Moderselskabet påser overholdelsen af disse  

 bestemmelser.
- - - 3. I § 77, stk. 10, indsættes som 3. og 4.  

 pkt.:
»I en koncern, som består af et moderselskab, hvis virksomhed  

 udelukkende eller hovedsageligt består i at eje kapitalandele i  

 finansielle virksomheder, og hvoraf mindst en dattervirksomhed er et  

 realkreditinstitut, skal moderselskabet have en egenkapital, som mindst  

 udgør summen af den andel af direkte ejede dattervirksomheders og  

 direkte ejede associerede virksomheders kapitalkrav, som svarer til den ejede  

 andel af virksomhedernes selskabskapital.
Såfremt den direkte ejede  

 virksomhed er et pengeinstitut, et realkreditinstitut eller et  

 fondsmæglerselskab, indgår alene disse virksomheders  

 konsoliderede kapitalkrav i beregningen.«.
 4. I § 77, indsættes efter stk. 10 som nyt  

 stykke:
»Stk. 11. Finanstilsynet kan i særlige tilfælde  

 dispensere fra kravet i stk. 10, 3. og 4. pkt.
Dispensation kan gives i  

 op til 6 måneder ad gangen.«.
 Stk. 11-13 bliver herefter stk. 12-14.
§ 4 I lov om fondsmæglerselskaber, jf.  

 lovbekendtgørelse nr. 741 af 9. oktober 1998, som ændret ved  

 § 2 i lov nr. 1051 af 23. december 1998, § 1 i lov nr. 1053 af 23.  

 december 1998 og § 11 i lov nr. 1056 af 23. december 1998, foretages  

 følgende ændringer:
 I § 11 d, indsættes efter stk. 2 som nyt  

 stykke:
 »Stk. 3. Bestyrelsen kan endvidere tillade, at en  

 direktør i et fondsmæglerselskab kan være direktør  

 i fondsmæglerselskabets moderselskab, hvis moderselskabets aktiviteter  

 udelukkende eller hovedsageligt består i at være moderselskab for  

 finansielle virksomheder.«.
 Stk. 3 bliver herefter stk. 4.
 2. I § 24 indsættes som stk. 3:
 »Stk. 3. Opfylder en koncern, jf. § 37 a i lov om banker  

 og sparekasser m.v., ikke solvenskravet i § 16, og har den ikke  

 tilvejebragt den foreskrevne kapital inden for den i medfør af  

 § 16, stk. 3, fastsatte frist, kan Finanstilsynet inddrage  

 tilladelsen til fondsmæglerselskabet.«.
§ 5 Stk. 1. Loven træder i kraft den 1. juni 1999.
 Stk. 2. § 34, stk. 7, i lov om forsikringsvirksomhed, som  

 affattet ved denne lovs § 1, nr. 2, § 37 a, stk. 9, 3. og 4. pkt., i lov om  

 banker og sparekasser m.v., som affattet ved denne lovs § 2, nr. 3, og § 77,  

 stk. 10, 3. og 4. pkt., i realkreditloven, som affattet ved denne lovs § 3,  

 nr. 3, har virkning fra den 1. august 1999.
 Stk. 3. Moderselskaber, der inden den 1. august 1999 har  

 indgivet ansøgning til Finanstilsynet om dispensation fra kravene i  

 henholdsvis § 34, stk. 7, i lov om forsikringsvirksomhed, som affattet ved  

 denne lovs § 1, nr. 2, § 37 a, stk. 9, 3. og 4. pkt., i lov om banker og  

 sparekasser m.v. som affattet ved denne lovs § 2, nr. 3, og § 77, stk. 10, 3.  

 og 4. pkt., i realkreditloven, som affattet ved denne lovs § 3, nr. 3, er  

 fritaget for at opfylde de i bestemmelserne indeholdte kapitalkrav indtil  

 Finanstilsynet har truffet afgørelse om dispensation.
§ 6 Stk. 1. Loven gælder ikke for Færøerne og  

 Grønland, jf. dog stk. 2.
 Stk. 2. § 3 gælder for Færøerne og  

 Grønland.
 Stk. 3. § 1, § 2 og § 4 kan ved kongelig anordning  

 sættes i kraft for Grønland med de afvigelser, som de  

 særlige grønlandske forhold tilsiger.
 Stk. 4. § 2 og 4 kan ved kongelig anordning sættes  

 i kraft for Færøerne med de afvigelser, som de særlige  

 færøske forhold tilsiger.
1)   	Loven  

 indeholder bestemmelser, der gennemfører art. 10 i Europa-Parlamentets  

 og Rådets direktiv 98/78/EF af 27. oktober 1998 om supplerende tilsyn  

 med forsikringsselskaber i en forsikringsgruppe, EF-Tidende nr.
L 330 af 5.  

 december 1998, s. 1.
