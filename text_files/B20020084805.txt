Bekendtgørelse om rederens pligt til at  

 indgå skriftlig kontrakt med den søfarende om  

 ansættelsesvilkårene1) I medfør af § 3 og § 70 i sømandsloven, jf.  

 lovbekendtgørelse nr. 766 af 19. september 1995, som senest  

 ændret ved § 1 i lov nr. 277 af 8. maj 2002, og efter bemyndigelse fra  

 økonomi- og erhvervsministeren fastsættes:
Anvendelsesområde § 1. Denne bekendtgørelse finder anvendelse  

 på ansættelsesforhold for personer, som er omfattet af  

 sømandslovens §§ 1, 2 og 46.
Rederens oplysningspligt § 2. Arbejdsgiveren (i det følgende  

 benævnt rederen) eller den, der er trådt i hans sted skal ved  

 påbegyndelsen eller ved enhver ændring af  

 ansættelsesforholdet skriftligt give den søfarende oplysninger  

 om alle væsentlige vilkår for ansættelsesforholdet herunder  

 mindst følgende forhold:
 1)	Rederens og den søfarendes identitet.
 2)	Arbejdsstedet angivet med skibets navn.
 3)	Den stilling, den søfarende er antaget til.
 4)	Tidspunktet for den søfarendes tiltrædelse af  

 stillingen.
 5)	Dagen, fra hvilken hyren skal løbe.
 6)	Den aftalte hyres størrelse.
 7)	Hvad der er aftalt om fratrædelsessted eller opsigelsesfrist.  

 Hvis ansættelsesforholdet er af midlertidig karakter, skal dette  

 anføres.
 8)	Oplysninger om rettigheder med hensyn til ferie,  

 feriegodtgørelse eller løn under ferie.
 9)	Den normale daglige eller ugentlige arbejdstid.
10)	Angivelse af hvilken kollektiv overenskomst eller aftale, der  

 regulerer arbejdsforholdet.
Hvis overenskomst eller aftale er indgået  

 af parter uden for virksomheden, skal der oplyses om disse parters identitet.
 11)	Når ansættelsesforholdet bringes til ophør, skal  

 opsigelsesdato/afskedsdato og fratrædelsesdato, samt årsag til  

 ansættelsesforholdets ophør gives skriftligt.
 Stk. 2. Bestemmelsen i stk. 1 gælder dog ikke for  

 ændringer i ansættelsesforholdet, der alene skyldes  

 ændringer i de love eller kollektive overenskomster, som er  

 gældende for ansættelsesforholdet.
 Stk. 3. Oplysningspligten efter stk. 1, nr. 6, 7, 8 og 9,  

 anses for opfyldt, for så vidt oplysningerne fremgår af  

 gældende lovgivning eller er indeholdt i en kollektiv overenskomst, der  

 er dækkende for ansættelsesforholdet.
 Stk. 4. Anvendes hyrekontrakt udfyldt i overensstemmelse  

 med Søfartsstyrelsens vejledning om brugen af Søfartsstyrelsens  

 formular »Hyrekontrakt/besætningsskema«, anses oplysningspligten efter  

 stk. 1 som opfyldt.
 § 3. Bekendtgørelsens bestemmelser kan ikke  

 ved individuel eller kollektiv aftale fraviges til ugunst for den  

 søfarende.
Straffebestemmelse § 4. Hvis rederen eller den, der er trådt i  

 hans sted, ikke har overholdt sin oplysningspligt straffes vedkommende med  

 bøde.
 Stk. 2. Der kan pålægges selskaber mv.  

 (juridiske personer) strafansvar efter reglerne i straffelovens 5.  

 kapitel.
 Ikrafttræden m.v.
 § 5. Bekendtgørelsen træder i kraft den 1.  

 december 2002.
 Stk. 2. Bekendtgørelse nr. 365 af 9. juni 1993 om  

 rederens pligt til at indgå skriftlig kontrakt med den søfarende  

 om ansættelsesvilkårene ophæves.
 Stk.2. For så vidt angår aftaler om  

 ansættelsesforhold, som er indgået før den 1. december  

 2002, og som fortsat består efter den 1. december 2002, skal rederen  

 senest den 1. januar 2003 skriftligt oplyse den søfarende om  

 eventuelle væsentlige ansættelsesvilkår, som den  

 søfarende ikke i forvejen har fået skriftligt vedrørende  

 de i § 2, stk. 1, nævnte forhold.
Søfartsstyrelsen, den 15. oktober  

 2002 Niels J.
Bagge /Jørgen Løje Hansen 1)   Bekendtgørelsen  

 indeholder bestemmelser, der gennemfører Rådets direktiv nr.  

 91/533/EØF, EF-Tidende 1991 L 288 s. 32.
