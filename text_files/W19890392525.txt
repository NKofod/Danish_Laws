 Ankenævnet fandt, at en fratrædelsesgodtgørelse, der blev udbetalt til  

 en direktør, kunne sidestilles med en fratrædelsesgodtgørelse i henhold til  

 funktionærloven.
 Ifølge oplysninger fra medlemmet var en aftale indgået mellem ham og en  

 virksomhed, hvorefter han ved fratrædelsen som direktør for virksomheden  

 skulle have udbetalt en godtgørelse på 1 mio.kr. - svarende til 9 måneders  

 indtjening - uanset om han blev opsagt eller fratrådte efter eget ønske i  

 forbindelse med aktie-ejerskifte.
 Den 15. december 1987 meddelte medlemmet virksomheden, at han ønskede at  

 fratræde, og fratrædelsestidspunktet blev fastsat til den 30. juni 1988.  

 Fratrædelsesgodtgørelsen beregnedes til 1 mio.kr.
 Efter at have forelagt Direktoratet for Arbejdsløshedsforsikringen sagen,  

 fandt kassen, at medlemmet først var berettiget til dagpenge 9 måneder efter  

 hans fratræden som direktør for virksomheden den 30. juni 1988, idet han i  

 forbindelse med fratrædelsen fik udbetalt en godtgørelse svarende til 9  

 måneders løn, ialt 1 mio.kr.
 Som begrundelse herfor henviste kassen til, at fratrædelsesgodtgørelse  

 ifølge direktoratets fortolkning ikke kan sidestilles med de arbejdsfri  

 indtægter, der er nævnt i § 6 i direktoratets bekendtgørelse nr. 57 af 1.  

 marts 1982 om arbejdes og indtægters betydning for dagpengenes størrelse, og  

 at de 9 måneder med fratrædelsesgodtgørelse således efter direktoratets  

 opfattelse må betragtes som en periode uden tab af arbejdsfortjeneste og  

 derfor uden dagpengeret.
 Medlemmet har anført, at han med henvisning til gældende lovgivning mener  

 sig berettiget til dagpenge fra den 28. september 1988, og at direktoratets  

 fortolkning ikke er korrekt.
 Pågældende blev dagpengeberettiget pr. 28. september 1988, hvor han havde  

 været medlem af kassen i 1 år.
 Direktoratet tiltrådte arbejdsløshedskassens afgørelse, hvorefter  

 medlemmet ikke var berettiget til dagpenge i 9 måneder at regne fra den 30.  

 juni 1988, jf. arbejdsløshedsforsikringslovens § 51, stk. 5, nu stk. 6 ved  

 lov nr 364 af 7. juni 1989 i kraft den 1. juli 1989 og er fortsat gældende.
 Direktoratet anførte, at det af vejledningen til § 6 i direktoratets  

 bekendtgørelse nr. 57 af 1. marts 1982 om arbejdes og indtægters betydning  

 for dagpengenes størrelse fremgår, at hvis en ledig har en indtægt, som ikke  

 er nævnt i bestemmelsens opregning af arbejdsfri indtægter, må det nærmere  

 undersøges, om der er tale om en arbejdsfri indtægt, der kan sidestilles med  

 de nævnte.
 Efter det oplyste fandt direktoratet, at den omhandlede  

 fratrædelsesgodtgørelse ikke kunne sidestilles med de i bekendtgørelse nr. 57  

 af 1. marts 1982, § 6, nævnte ydelser.
 Direktoratet lagde herved vægt på, at fratrædelsesgodtgørelsen var en  

 følge af ansættelsesophøret, og at størrelsen af godtgørelsen blev fastsat på  

 baggrund af medlemmets tidligere løn, således at den skulle dække, hvad han  

 totalt ville have indtjent fra virksomheden i 9 måneder.
 Direktoratet fandt således ikke, at der forelå nogen form for tabt  

 arbejdsfortjeneste efter den 30. juni 1988, idet fratrædelsesgodtgørelsen  

 måtte betragtes som en erstatning for denne i 9 måneder fra ansættelsens  

 ophør, således at der skulle ske fradrag for udbetalingen af denne ydelse.
 Funktionærlovens § 2 a:
 Såfremt en funktionær, der har været uafbrudt beskæftiget i samme  

 virksomhed i 12, 15 eller 18 år, opsiges, skal arbejdsgiveren ved  

 funktionærens fratræden udrede et beløb svarende til henholdsvis 1, 2 eller 3  

 måneders løn.
 Stk. 2. Bestemmelsen i stk. 1 finder ikke anvendelse, såfremt funktionæren  

 ved fratrædelsen vil oppebære pension fra arbejdsgiveren eller folkepension.
 Stk. 3. Bestemmelsen i stk. 1 finder tilsvarende anvendelse i tilfælde af  

 uberettiget bortvisning.
Ankenævnet fandt, at der ikke er hjemmel i arbejdsløshedsforsikringslovens  

 § 51, stk. 5 (nu stk. 6), til at foretage fradrag i dagpengene i anledning af  

 en fratrædelsesgodtgørelse fra en tidligere arbejdsgiver, idet formålet med  

 denne bestemmelse primært har været at undgå dobbeltforsikring, mens reglen  

 om fradrag i dagpengene på grund af indtægter af den omhandlede karakter  

 findes i arbejdsløshedsforsikringslovens § 58, stk. 1, nr. 3, og de i medfør  

 heraf fastsatte administrative regler, d.v.s.
Arbejdsdirektoratets  

 bekendtgørelse nr. 57 af 1. marts 1982.
 Ankenævnet lagde til grund, at medlemmet havde bragt ansættelsesforholdet  

 til ophør med 1/2 års varsel, at han ifølge sin ansættelseskontrakt kun havde  

 3 måneders opsigelsesvarsel, og at ansættelsesforholdet således i enhver  

 henseende var ophørt pr. 30. juni 1988.
 Ankenævnet fandt på denne baggrund, at det omhandlede beløb var af en  

 sådan karakter, at det måtte sidestilles med de i direktoratets  

 bekendtgørelse nr. 57 af 1. marts 1982, § 6, litra i, omhandlede indtægter og  

 derfor ikke skulle medføre fradrag i dagpengene.
 Ankenævnet ændrede således Direktoratet for Arbejdsløshedsforsikringens  

 afgørelse.
