 Om samlivskontrol i  

 familiesammenføringssager.
 Det retlige grundlag.
En udlænding over 18 år, som samlever på  

 fælles bopæl i ægteskab eller fast samlivsforhold af  

 længere varighed med en i Danmark fastboende person over 18 år,  

 der a) har dansk indfødsret b) har indfødsret i et af de nordiske lande c) har opholdstilladelse efter §§ 7 - 8 eller d) lovligt har boet her i landet i mere end de sidste 5  

 år, har efter udlændingelovens § 9, stk. 1, nr. 2, et  

 retskrav på opholdstilladelse, medmindre den pågældende har  

 indrejseforbud efter en tidligere afvisning eller udvisning, jf. § 10, stk.  

 2, eller er omfattet af bestemmelsen i § 10, stk. 1.
 Opholdstilladelsen kan dog efter udlændingelovens §  

 9, stk. 4, betinges af, at den herboende person, som det påhviler at  

 forsørge ansøgeren, godtgør at være i stand  

 hertil.
Opholdstilladelsen gives med henblik på varigt  

 ophold og gøres efter fast praksis altid tidsbegrænset i den  

 første 3 års-periode.
Herved får  

 udlændingemyndighederne mulighed for at undersøge, om grundlaget  

 for den meddelte opholdstilladelse var urigtigt eller ikke længere er  

 til stede og i givet fald inddrage opholdstilladelsen efter bestemmelsen i  

 udlændingelovens § 19, stk. 1, nr. 1, eller nægte  

 forlængelse i medfør af udlændingelovens § 11, stk. 2, 2.  

 pkt., jf. § 19, stk. 1, nr. 1.
 Direktoratet for Udlændinges anmodning til  

 politiet om at foretage samlivskontrol.
 Direktoratet for Udlændinge kan såvel i  

 forbindelse med behandlingen af en ansøgning om opholdstilladelse  

 efter udlændingelovens § 9, stk. 1, nr. 2, som i forbindelse med en  

 anmodning om forlængelse af en sådan opholdstilladelse anmode  

 politiet om at foretage samlivskontrol.
 Således vil direktoratet i tilfælde, hvor  

 direktoratet skønner, at det må anses for tvivlsomt, om parterne  

 samlever på fælles bopæl, normalt anmode politiet om at  

 foretage en nærmere undersøgelse af dette  

 spørgsmål.
Afgørelsen af, hvorvidt der skal foretages  

 samlivskontrol, træffes af direktoratet efter en konkret vurdering af  

 samtlige momenter i en sag.
Som omstændigheder, der kan indebære,  

 at der anmodes om samlivskontrol, kan nævnes parternes manglende evne  

 til at kommunikere på samme sprog, stor aldersforskel og kortvarigt  

 bekendtskab, ligesom tidligere giftermål, parternes nationalitet og  

 manglende fælles bopæl ifølge CPR kan have betydning.
 Det bemærkes, at der kun anmodes om kontrol forud  

 for meddelelse af opholdstilladelse i meget begrænset omfang og i helt  

 særlige tilfælde, hvor det på baggrund af de oplysninger,  

 der foreligger for direktoratet, skønnes af helt afgørende  

 betydning for afgørelsen af, om der består et retskrav på  

 opholdstilladelse.
Kontrollen bør i disse tilfælde foretages  

 ved, at den herboende ægtefælle indkaldes til afhøring hos  

 politiet.
Det bør tilstræbes, at afhøringen foretages i  

 løbet af 2 - 3 uger.
 Politiets tilrettelæggelse af kontrollen og tema  

 for afhøringen .
Politiet tilrettelægger kontrollens praktiske  

 gennemførelse og træffer i den forbindelse beslutning om,  

 hvorvidt - og i givet fald hvornår - parterne skal opsøges  

 på den angivne fælles bopæl.
Kontrol bør foretages  

 hurtigst muligt efter modtagelsen af anmodningen fra direktoratet.
 For at der ved samlivskontrollen kan tilvejebringes  

 oplysninger, der kan belyse, om betingelserne for opholdstilladelse (fortsat)  

 er til stede, er det af afgørende betydning, at samlivskontrollen  

 finder sted på tidspunkter, hvor parterne normalt kan forventes at  

 være til stede på bopælen, dvs. tidligt om morgenen eller  

 om aftenen.
 Må det på baggrund af oplysninger om f.eks.  

 arbejdsforhold antages, at parterne med større sandsynlighed vil  

 være til stede på andre tidspunkter, må kontrollen  

 tilrettelægges herefter.
 Det bør endvidere tilstræbes at foretage  

 kontrollen på tidspunkter, hvor det ikke umiddelbart forventes.
 Inden kontrollen iværksættes, bør der  

 foretages bopælskonstatering i CPR, ligesom der rutinemæssigt -  

 primært af sikkerhedsmæssige grunde - bør ske  

 forespørgsel i Kriminalregisteret.
 Henvendelse på de pågældendes  

 bopæl, der altid bør ske diskret og i civil  

 påklædning, skal som altovervejende hovedregel ske uanmeldt.
De antrufne parter gøres straks bekendt med, at  

 politiets henvendelse sker på foranledning af Direktoratet for  

 Udlændinge med henblik på, at det undersøges, hvorvidt de  

 pågældende samlever på fælles bopæl.
Det skal i  

 den forbindelse sikres, at der kan kommunikeres med parterne, og er dette  

 ikke tilfældet, skal kontrolbesøget foregå under  

 anvendelse af tolk.
Parterne skal herefter spørges, hvorvidt de  

 ønsker at medvirke til undersøgelsen.
Det afgivne svar skal  

 tilføres rapporten.
 Det bemærkes i den forbindelse, at det efter  

 udlændingelovens § 40, stk. 1, påhviler udlændinge at  

 meddele de oplysninger, som er nødvendige til bedømmelse af, om  

 en tilladelse i henhold til udlændingeloven kan gives, eller om  

 udlændingen opholder sig lovligt her i landet.
 En udlænding, der giver udtryk for ikke at ville  

 medvirke til undersøgelsen, skal gøres bekendt med, at den  

 pågældende bærer risikoen for sagens oplysning,  

 således at manglende opfyldelse af oplysningspligten eventuelt kan  

 blive tillagt negativ skadevirkning ved direktoratets afgørelse af  

 sagen.
 Såfremt den pågældende herefter fortsat  

 tilkendegiver ikke at ville deltage i undersøgelsen - herunder ved  

 ikke at tillade de pågældende polititjenestemænd adgang til  

 boligen skal dette fremgå af rapporten.
 For så vidt angår en eventuel dansk part  

 bemærkes, at det ikke kan pålægges den  

 pågældende at meddele oplysninger, udover at den  

 pågældende i medfør af retsplejelovens § 750 er pligtig  

 til at opgive navn, adresse og fødselsdato. Ønsker parten ikke  

 at bidrage til kontrollens gennemførelse - herunder ved ikke at  

 tillade de pågældende polititjenestemænd adgang til boligen  

 -, skal det også i dette tilfælde anføres i rapporten.
 Tilkendegiver parterne, at de vil medvirke til sagens  

 oplysning, gøres de bekendt med, at de ønskes afhørt  

 hver for sig.
 Under afhøringen bedes parterne navnlig  

 afhørt om, hvornår og hvordan de lærte hinanden at kende,  

 om de har fælles økonomi, eller om de sammen har foretaget  

 større eller mindre indkøb, om de spiser sammen, og om deres  

 møbler og personlige effekter holdes adskilt.
 Endvidere bedes de pågældende spurgt, om de  

 har kendskab til og besøger den anden parts familie og venner, har  

 kendskab til den andens arbejdssituation og fritidsinteresser, om de har  

 været på ferie sammen, og om de optræder som par  

 udadtil.
Er den ene part ikke til stede i forbindelse med  

 kontrollen, og oplyses det af den anden part, hvor den pågældende  

 er, bør det undersøges, om oplysningen er rigtig, eventuelt ved  

 telefonisk eller personlig henvendelse dér, hvor  

 ægtefællen ifølge det oplyste skulle opholde sig.
En  

 sådan henvendelse bør i sagens natur ske diskret.
 Opmærksomheden henledes på, at parterne har  

 aktindsigt i rapporten samt i de øvrige dokumenter, der indgår i  

 sagen.
 Gennemgang af boligen.
 Efter at afhøringen er afsluttet, skal boligen  

 gennemgås med henblik på, at det konstateres, om indretningen  

 heraf af- eller bekræfter oplysningerne om, at de  

 pågældende samlever på den fælles bopæl.
 Alle relevante iagttagelser - herunder om lejlighedens  

 indretning og møblering bærer præg af beboelse for en  

 eller flere personer og om tøj, navneskilt m.v. - skal anføres  

 i rapporten.
 Opmærksomheden henledes på, at boligen kun kan  

 gennemgås, såfremt der opnås samtykke hertil.
 Gives der ikke samtykke til gennemgang af boligen,  

 anføres det i rapporten.
 Flere kontrolbesøg.
 Såfremt undersøgelsen på baggrund af et  

 enkelt besøg ikke giver tilstrækkeligt grundlag for en vurdering  

 af, hvorvidt samliv finder sted, skal der rettes henvendelse til de  

 pågældende på ny.
 Må det på baggrund af  

 kontrolbesøget/besøgene antages, at samliv ikke finder sted,  

 kan det overvejes at lade forhøring blandt naboer mv. indgå i  

 undersøgelsen, ligesom henvendelse til eventuelle familiemedlemmer og  

 venner bør overvejes.
 De pågældende skal i den forbindelse  

 gøres opmærksom på, at deres forklaring vil indgå i  

 sagen, og at parterne, som sagen angår, vil blive gjort bekendt med de  

 afgivne forklaringer.
 Når kontrolmulighederne er udtømte, sendes  

 sagen straks tilbage til Direktoratet for Udlændinge.
 Vurderes det på baggrund af de oplysninger, som er  

 fremkommet ved samlivskontrollen, at betingelserne for opholdstilladelse ikke  

 længere er til stede, skal det i tilbagesendelsesskrivelsen til  

 direktoratet udtrykkeligt anføres, at der efter politikredsens  

 vurdering er fremkommet sådanne oplysninger ved kontrollen, at der kan  

 være anledning til, at direktoratet hurtigt tager stilling til, om der  

 er grundlag for at inddrage eller afslå forlængelse af den  

 meddelte opholdstilladelse.
 Mistanke om strafbart forhold.
 Opstår der i forbindelse med en samlivskontrol  

 mistanke om strafbart forhold, skal den pågældende afhøres  

 om forholdet med en sigtets rettigheder, og der skal udfærdiges  

 særskilt rapport herom.
 Anmeldelse fra private.
 Modtages der anmeldelse fra private om, at et par, der er  

 omfattet af udlændingelovens § 9, stk. 1, nr. 2, ikke lever sammen  

 på fælles bopæl, eller opstår der i forbindelse med  

 anden efterforskning mistanke om, at et sådant par ikke lever sammen,  

 bør der, forinden samlivskontrol foretages, rettes henvendelse til  

 Direktoratet for Udlændinge med henblik på, at direktoratet  

 tilkendegiver, hvorvidt der ønskes samlivskontrol.
 Blanket med oplysninger om samlivskontrollens  

 formål.
Rigspolitiet vil snarest udsende en standardblanket  

 på dansk, engelsk, fransk, tysk, arabisk, serbo-kroatisk, polsk,  

 spansk, tyrkisk og urdu  med oplysninger om baggrunden for samlivskontrollen  

 mv.
Blanketten skal fremover ved kontrollens begyndelse udleveres til de  

 involverede parter.
 Rigspolitiets rundskrivelse af 17. august 1994  

 vedrørende samlivskontrol ophæves.
