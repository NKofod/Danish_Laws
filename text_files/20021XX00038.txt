Skriftlig fremsættelse (31. oktober  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af ligningsloven  

 (Fradrag for passage af Storebæltsforbindelsen).
(Lovforslag nr.
L 41).
Lovforslaget har til formål at lovfæste det  

 midlertidige Storebæltsfradrag.
Fradraget mindsker de  

 forholdsmæssigt store merudgifter, som skatteydere, der skal passere  

 broen i forbindelse med transport mellem sædvanlig bopæl og  

 arbejdsplads, har i forhold til andre skatteydere, der tilbagelægger  

 samme antal kilometer i forbindelse med transport mellem sædvanlig  

 bopæl og arbejdsplads, men som ikke har denne merudgift.
 Baggrunden for lovforslagets fremsættelse er, at det  

 særlige befordringsfradrag for skatteydere, der pendler via  

 Storebæltsforbindelsen, ophører med udgangen af  

 indkomståret 2002. Fradraget blev i 1998 indført som led i en  

 aftale mellem en række politiske partier (S, RV, V, KF, CD og KrF).  

 Denne aftale blev udmøntet i praksis med udstedelse af  

 bekendtgørelse nr. 865 af 7. december 1998 om fradrag for udgifter til  

 benyttelse af Storebæltsforbindelsen for indkomstårene 1998-2002.  

 Fradraget er fastsat til 90 kr. for passage i bil og 15 kr., hvis der  

 anvendes kollektiv trafik.
 Fradraget blev i sin tid indført bl.a. under  

 henvisning til ønsket om at fremme mobiliteten og integrationen mellem  

 regionerne på tværs af broforbindelsen, ligesom der blev henset  

 til, at udgiften til passage af den faste broforbindelse i princippet  

 trådte i stedet for en udgift til færgeforbindelse, som var  

 fradragsberettiget.
Disse hensyn gør sig fortsat gældende,  

 hvorfor regeringen og Socialdemokraterne er enige om at videreføre  

 "Storebæltsfradraget". Fradraget, der hidtil har været  

 fastsat som et midlertidigt fradrag i bekendtgørelsesform  

 videreføres herefter i lovform.
Fradraget på 90 kr. for passage  

 i bil og på 15 kr., hvis der anvendes kollektiv trafik, fastholdes.  

 Øvrige vilkår videreføres ligeledes uændret.
Der er endvidere enighed mellem regeringen og  

 Socialdemokraterne om at indføre et fradrag for passage af  

 Øresundsforbindelsen, når der er indgået en generel aftale  

 med Sverige om, efter hvilke regler pendlerne i Øresundsregionen  

 fremover skal beskattes, der indebærer, at også Sverige yder et  

 sådant fradrag til pendlere, der krydser Øresundsforbindelsen  

 på vej til og fra arbejde.
Fradraget vil blive beregnet med  

 udgangspunkt i prisen for passage af Øresundsforbindelsen.
Der vil til  

 den tid blive fremsat særskilt lovforslag herom.
Forslaget skønnes at medføre et provenutab  

 på ca. 10 mill. kr. årligt.
Forslaget skønnes ikke at have  

 nævneværdige administrative konsekvenser.
 Med disse bemærkninger skal jeg anbefale forslaget  

 til Folketingets velvillige behandling.
