Bekendtgørelse om umiddelbar udnyttelse af tilladelser til råstofindvinding på havet i visse arter af sager I medfør af §§ 26 b, stk. 5, og 38 i lov om råstoffer, jf. lovbekendtgørelse nr. 784 af 21. juni 2007 fastsættes:
§ 1. Bestemmelserne i råstoflovens § 26 b, stk. 3 og 4, gælder ikke for 1) godkendelse efter råstoflovens § 19, stk. 1, af indvindingsmateriel, når der sker overførsel af eksisterende tilladelse/godkendelse efter lovens § 19, stk.1, eller tilsvarende gyldig tilladelse efter tidligere lovgivning, og der ikke herved sker en forøgelse af indvindingsmateriellets lasterumfang, og 2) forlængelse på uændrede vilkår af en tilladelse efter § 20, stk. 1.
 Stk. 2. By- og Landskabsstyrelsen kan i afgørelser bestemme, at råstoflovens § 26 b, stk. 3, ikke gælder for ændring af vilkår i en allerede udstedt tilladelse efter råstoflovens § 20, stk.1.
 Stk. 3. Bestemmelsen i lovens § 26 b, stk. 4, gælder ikke for klage over bestemmelse om gyldighedsperioden for en indvindingstilladelse efter råstoflovens § 20, stk. 1.
 § 2. Bekendtgørelsen træder i kraft den 22. december 2007.
 Stk. 2. Bekendtgørelse nr. 250 af 27. april 1998 om umiddelbar udnyttelse af tilladelser til råstofindvinding på havet i visse arter af sager ophæves.
