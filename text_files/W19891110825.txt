 Pålagt en virksomhed at ophøre med at registrere personnummer på  

 kunder i forbindelse med oprettelse af afbetalings- eller lejekontrakter samt  

 snarest muligt at slette allerede registrerede personnumre i sådanne  

 kundeforhold, idet det ikke kunne anses for tilstrækkeligt, at virksomheden  

 indhentede samtykke med henblik på at anvende personnummeret ved  

 adresseforespørgsel i Det centrale Personregister.
 Registertilsynet genoptog efter anmodning fra en privat erhvervsvirksomhed  

 spørgsmålet om virksomhedens registrering og anvendelse af kundernes  

 personnumre.
 Registertilsynet havde tidligere pålagt virksomheden at ophøre med at  

 registrere personnumre på kunder i forbindelse med oprettelse af afbetalings-  

 eller lejekontrakter, samt pålagt virksomheden snarest muligt at slette  

 allerede registrerede personnumre i sådanne kundeforhold.
 Som begrundelse for genoptagelsen anførte virksomheden, at man allerede  

 havde fået tilladelse til udtræk af oplysninger fra Indenrigsministeriets  

 CPR-register i april 1986, samt at adgang til registrering af personnumre  

 skulle afgøres efter betingelserne i lovens § 3, stk. 2, idet denne  

 bestemmelse fastlægger betingelserne for registrering af særligt følsomme  

 oplysninger, og adgangen til registrering af personnumre var herefter  

 betinget af, at den pågældende frivilligt oplyste sit personnummer, og at  

 oplysningen var nødvendig for virksomhedens berettigede varetagelse af egen  

 eller andres tarv.
Virksomheden henviste i øvrigt til Registertilsynets afgørelser vedrørende  

 pengeinstitutters og forsikringsselskabers registrering af personnumre.  

 Virksomheden fandt, at virksomhedens registrering af personnumre burde  

 vurderes efter samme retningslinier, som er lagt til grund i lignende sager,  

 dvs. at »nødvendighedskriteriet« måtte vurderes i relation til den  

 registrerede oplysnings karakter, og således at bl.a. omkostningsspørgsmålet  

 indgik med vægt ved vurderingen af virksomhedens og kundens tarv.
Det  

 bemærkedes, at virksomheden forud for registreringen indhentede kundens  

 samtykke til registrering af personnumre med henblik på ajourføring i  

 CPR-registeret.
 Registertilsynet fandt ikke grundlag for at sidestille registrering i  

 virksomheden med pengeinstitutters og forsikringsselskabers registrering af  

 personnumre, da hensynet til identifikation af personer, der har fuldmagt til  

 en konto eller er kautionister, eller hensynet til enhedsadministration, ikke  

 gør sig gældende på samme måde for virksomheden, fordi selskabet i øvrigt  

 ikke har behov for at registrere personnumre som følge af  

 indberetningspligten i henhold til skattekontrollovens § 8 P til  

  Statsskattedirektoratet.
Registertilsynet var i øvrigt af den opfattelse, at det ikke kunne anses  

 for tilstrækkeligt, at virksomheden indhentede samtykke til anvendelse af  

 personnummeret ved adresseforespørgsel i Det centrale Personregister til brug  

 ved ajourføring.
Virksomheden ville efter Registertilsynets opfattelse kunne  

 identificere sine købere ved navn og adresse samt eventuelt afbetalings-  

 eller lejenummer, og endvidere kunne ajourføre oplysningen om kundens adresse  

 ved henvendelse til folkeregisteret i den pågældendes hjemkommune.
 På denne baggrund fandt Registertilsynet at måtte fastholde de allerede  

 meddelte pålæg, således at virksomheden ikke længere kunne registrere  

 personnumre i forbindelse med oprettelse af afbetalings- eller  

 lejekontrakter, medmindre virksomhedens udlånsaktiviteter blev udskilt til et  

 selvstændigt finansieringsselskab.
 (* 1) Registertilsynets årsberetning s. 65-67.
