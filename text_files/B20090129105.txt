 Bekendtgørelse om regnskab, revision, tilsyn m.v. for statslige tilskud til kommunerne for perioden fra 1. august 2009 til 31. december 2009 til den aktive beskæftigelsesindsats for forsikrede ledige m.v.
 I medfør § 22, stk. 12, i lov nr. 483 af 12. juni 2009 om ændring af lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og forskellige andre love samt om ophævelse af lov om supplerende aktiveringstilbud til visse ledige medlemmer af en arbejdsløshedskasse (Etablering af et enstrenget kommunalt beskæftigelsessystem m.v.), § 16a, stk. 3, i lov om kompensation til handicappede i erhverv m.v., jf. lovbekendtgørelse nr. 727 af 7. juli 2009, og tekstanmærkning nr. 115 ad § 17 i Finansloven fastsættes:
Anvendelsesområde § 1. Bekendtgørelsen gælder for kommunernes aktive beskæftigelsesindsats efter lov om en aktiv beskæftigelsesindsats for perioden 1. august 2009 til 31. december 2009 for 1) personer omfattet af § 2, nr. 1, 2) personer omfattet af § 2, nr. 8, der er medlem af en arbejdsløshedskasse, 3) beskæftigede personer, der er medlem af en arbejdsløshedskasse, 4) personer med uddannelsesaftale efter § 68, stk. 2, og 5) personer i jobrotation, jf. §§ 98a-98b.
 Stk. 2. Bekendtgørelsen gælder for kommunernes udgifter efter lov om kompensation til handicappede i erhverv m.v. for perioden 1. august 2009 til 31. december 2009.
 Stk. 3. Bekendtgørelsen gælder for kommunernes udgifter til servicejob efter lov om ophævelse af lov om servicejob for perioden 1. august 2009 til 31. december 2009.
 § 2. Bekendtgørelsen anvendes for revision og regnskabsaflæggelse for følgende statslige tilskud, der ydes til kommunerne, jf. § 70, stk. 1, i lov om ansvaret for og styringen af den aktive beskæftigelsesindsats:
 1) Tilskud til driften af opgaver i jobcentre efter lovens §§ 5-12a (statens bidrag til dækning af kommunernes administrationsudgifter).
 2) Tilskud til beskæftigelsesindsatsen efter lov om en aktiv beskæftigelsesindsats, jf. dog stk. 2.
 Stk. 2. Bekendtgørelsen anvendes dog ikke for tilskud, jf. stk. 1, nr. 2, til de kommuner, der var omfattet af bekendtgørelse nr. 671 af 21. juni 2006, og som således i medfør af lov om ansvaret for og styringen af den aktive beskæftigelsesindsats var bemyndiget til at varetage udøvelsen af statens aktive beskæftigelsesindsats.
 Stk. 3. Bekendtgørelsen finder endvidere anvendelse for revision og regnskabsaflæggelse m.v.
1) ved statens refusion til kommunernes udgifter efter lov om kompensation til handicappede i erhverv m.v., 2) ved statens tilskud til kommunernes udgifter efter lov om ophævelse af lov om servicejob, 3) for regnskabsåret 2009 for de kommuner, der var bemyndiget til at varetage udøvelsen af den statslige beskæftigelsesindsats efter lov om ansvaret for og styringen af den aktive beskæftigelsesindsats, ved regnskab, revision og tilsyn samt for udbetaling af refusioner efter lov om kompensation til handicappede i erhverv og tilskud efter lov om ophævelse af lov om servicejob, og 4) ved statens tilskud til kommunernes udbetaling af bonus i 2010 og følgende år til andre aktører vedrørende forsikrede personer, der er henvist til andre aktører i 2009 eller tidligere, jf. dog stk. 2.
Udmelding af tilskud § 3. Statens tilskud efter § 2, stk. 1, nr. 1, til dækning af kommunernes administrationsudgifter anvises månedsvist bagud.
Stk. 2. Tilskud efter § 2, stk. 1, nr. 2, og § 2, stk. 3, nr. 1, anvises for så vidt angår driftsudgifter til aktivering på baggrund af den endeligt udmeldte bevilling for 2009 og eventuel udmeldte merbevillinger.
For øvrige udgifter anvises på baggrund af et skøn over de forventede udgifter og den forventede aktivitet, jf. dog stk. 3. Tilskuddet reguleres efter de faktiske udgifter gennem en løbende restafregning.
Stk. 3. Anmodning om tilskud fremsættes kvartalsvis over for Beskæftigelsesministeriet og skal indeholde en opgørelse af de forventede, berettigede tilskud i året til og med til­skuds­kvar­ta­let.
Opgørelsen af de berettigede tilskud skal reguleres gennem en løbende restafregning.
Opgørelsen foretages i skemaer udarbejdet af Beskæftigelsesministeriet og omfatter følgende ordninger:
 1) Løntilskud til kommunale arbejdsgivere, der har ansat personer omfattet af § 2, nr. 1, med løntilskud efter kapitel 12 i lov om en aktiv beskæftigelsesindsats.
 2) Tilskud efter lov om servicejob, jf. lov om ophævelse af lov om servicejob, dog ikke ved servicejob hos regionale arbejdsgivere.
 3) Tilskud til seks-ugers selvvalgt uddannelse, jf. kapitel 8a i lov om en aktiv beskæftigelsesindsats.
 4) Tilskud til jobrotation, jf. § 98a i lov om en aktiv beskæftigelsesindsats.
 5) Tilskud til jobrotation til særlige grupper med videregående uddannelse, jf. § 98a, stk. 4, i lov om en aktiv beskæftigelsesindsats.
 6) Tilskud til kommunernes udbetaling af bonus til andre aktører for forsikrede personer, der er henvist til andre aktører i 2009 eller tidligere.
Bogføring og kontoplan § 4. Kommuner skal foretage en fuldstændig og løbende bogføring i kommunens regnskab af samtlige udgifter og indtægter, der for perioden 1. august 2009 til 31. december 2009 afholdes eller modtages i henhold til de love og bekendtgørelser, som bekendtgørelsen omfatter, jf. § 2.
 Stk. 2. Konteringen skal følge de regler, som Indenrigs- og Socialministeriet fastsætter i det kommunale budget- og regnskabssystem.
 § 5. For at opnå tilskud skal følgende betingelser være opfyldt:
 1) Ydelsen eller tilskuddet skal være tildelt i overensstemmelse med lovgivningen.
 2) Udgifterne skal være bogført i overensstemmelse med konteringsreglerne.
 3) Kravene i denne bekendtgørelse skal være opfyldt.
Anvisning af tilskud § 6. Arbejdsmarkedsstyrelsen anviser tilskud til kommunen.
 § 7. Beløbene anvises til kommunens konto i Offentlig Betalingssystem (OBS), jf. lov om Offentligt Betalingssystem.
 Stk. 2. Beløb til kommunen efter § 2, stk. 1, nr. 1, (driftsbevillingen) anvises således, at beløbet er til disposition for kommunen den næstsidste bankdag i den måned, tilskuddet vedrører.
 Stk. 3. Beløb til kommunen efter § 2, stk. 1, nr. 2, og § 2, stk. 3, anvises således, at beløbet for perioden 1. august 2009 til 30. september 2009 er til disposition til kommunen senest den næstsidste bankdag i august 2009 og beløb vedrørende perioden 1. oktober 2009 til 31. december 2009 er til disposition til kommunen den næstsidste bankdag i måneden forud for den måned, tilskuddet vedrører.
 Stk. 4. Tilskud til kommunen efter § 2, stk. 3, nr. 4, som udbetales fra og med regnskabsåret 2010, er til disposition for kommunen i henhold til § 61, stk. 9, i bekendtgørelse om statsrefusion og tilskud, samt regnskabsaflæggelse og revision på Velfærdsministeriets, Beskæftigelsesministeriets og Ministeriet for Flygtninge, Indvandrere og Integrations ressortområder.
§ 8. Foreløbig restafregning af tilskuddet efter § 2, stk. 1, nr. 2, og § 2, stk. 3, foretages af Arbejdsmarkedsstyrelsen i tilknytning til udløbet af den regnskabsmæssige supplementsperiode.
I forbindelse hermed skal kommunen afgive en foreløbig restafregning på baggrund af den udmeldte bevilling til driftsudgifter til aktivering og den gennemførte aktivitet for øvrige udgifter for perioden 1. august 2009 til 31. december 2009, i underskrevet stand senest den 20. marts 2010. Opgørelserne foretages på skemaer udarbejdet af Arbejdsmarkedsstyrelsen.
Stk. 2. Har kommunen ifølge den foreløbige opgørelse fået udbetalt mere, end den er berettiget til, skal kommunalbestyrelsen samtidig med, at den foreløbige opgørelse afgives, indbetale forskelsbeløbet til Arbejdsmarkedsstyrelsen.
Har kommunen ifølge opgørelsen fået udbetalt mindre, end den er berettiget til, skal Arbejdsmarkedsstyrelsen snarest efterbetale beløbet.
 Stk. 3. Foreløbig restafregning af tilskud efter § 2, stk. 3, nr. 4, som udbetales fra og med regnskabsåret 2010, afgives af kommunen i henhold til § 63 i bekendtgørelse om statsrefusion og tilskud, samt regnskabsaflæggelse og revision på Velfærdsministeriets, Beskæftigelsesministeriets og Ministeriet for Flygtninge, Indvandrere og Integrations ressortområder.
 § 9. Endelig restafregning foretages af Arbejdsmarkedsstyrelsen, når kommunens regnskab er revideret og forsynet med påtegning af kommunens revision.
 Stk. 2. Kommunalbestyrelsen skal afgive den underskrevne endelige restafregning til Arbejdsmarkedsstyrelsen straks, når revisor har forsynet opgørelsen med påtegning, dog senest den 1. juli 2010. I den endelige opgørelse af de modtagne beløb medregnes indbetalinger til eller udbetalinger fra Arbejdsmarkedsstyrelsen ifølge den foreløbige opgørelse pr. 20. marts 2010.
Stk. 3. Har kommunen ifølge den endelige restafregning fået udbetalt mere, end den er berettiget til, skal kommunalbestyrelsen samtidig med, at den endelige opgørelse afgives, indbetale forskelsbeløbet til Arbejdsmarkedsstyrelsen.
Har kommunen ifølge den endelige opgørelse fået udbetalt mindre, end den er berettiget til, skal Arbejdsmarkedsstyrelsen snarest efterbetale beløbet.
 Stk. 4. Endelig restafregning af tilskud efter § 2, stk. 3, nr. 4, som udbetales fra og med regnskabsåret 2010, afgives af kommunen i henhold til § 64 i bekendtgørelse om statsrefusion og tilskud, samt regnskabsaflæggelse og revision på Velfærdsministeriets, Beskæftigelsesministeriets og Ministeriet for Flygtninge, Indvandrere og Integrations ressortområder.
Tilbagebetaling og berigtigelser § 10. Har revisionen påpeget, at et beløb med urette er modtaget i tilskud, eller at der er anvist for store beløb fra staten, påhviler det kommunalbestyrelsen at sikre, at der sker en tilbagebetaling af beløbet til staten.
Revisionen påser som led i revisionen det efterfølgende år, at det er sket.
Revisionens udførelse § 11. Revisionen af kommunernes regnskaber på områderne omfattet af denne bekendtgørelse udføres af den kommunale revision, jf. § 42 i lov om kommunernes styrelse.
Revision af tilskud til drift af jobcentre § 12. Tilskud til drift af opgaver i jobcentre, jf. § 2, stk. 1, nr. 1, revideres i overensstemmelse med de regler, der er fastsat i § 42 i lov om kommunernes styrelse.
Revision af tilskud til beskæftigelsesindsatsen § 13. For tilskud og refusion efter § 2, stk. 1, nr. 2, og § 2, stk. 3, efterprøver revisionen, om regnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med meddelte tilskud, love og andre forskrifter samt indgåede aftaler og sædvanlig praksis.
Revisionen foretager en vurdering af, hvorvidt der er taget skyldige økonomiske hensyn ved forvaltningen af de midler og ved driften af de virksomheder, der er omfattet af regnskabet.
 Stk. 2. Revisionen udføres i overensstemmelse med god offentlig revisionsskik, som det er fastlagt i § 3 i lov om revisionen af statens regnskaber m.m.
Stk. 3. Revisionen efterprøver ved revisionsbesøg i løbet af året, om kommunens administrative og regnskabsmæssige praksis på områder omfattet af denne bekendtgørelse, herunder forretningsgange, interne kontrolprocedurer samt procedurer for sagsbehandling, er hensigtsmæssige og fungerer på betryggende vis.
Revisionen omfatter kommunens anvendelse af edb-systemer i tilknytning hertil.
 Stk. 4. Revisionen gennemføres ved en kombination af system- og substansrevision baseret på revisors faglige vurdering af kommunens forretningsgange, kontrolmiljø mv.
Stk. 5. Revisionen gennemføres ved stikprøvevise undersøgelser, hvor metoden kan være såvel rent statistisk baseret som baseret på revisors konkrete og generelle erfaringer med fejlrisikoen på det enkelte område.
Udvælgelsen af stikprøver skal ske med særlig vægt på nyetablerede personsager og på sagsområder og sager, hvor der ved tilkendelse eller beregning af tilskud indgår et skøn.
Udvælgelsen af stikprøver skal endvidere ske ud fra et væsentlighedskriterium, hvori der bl.a. indgår forhold af økonomisk, sagsbehandlingsmæssig, principiel og lokal karakter.
 Stk. 6. Arbejdsmarkedsstyrelsen kan udarbejde en vejledning om revisionens udførelse.
 § 14. Revisionen af regnskabet for de statslige tilskud og refusion skal som udgangspunkt omfatte et antal sager inden for hvert enkelt bevillingsområde, jf. § 2, stk. 1, nr. 2, og § 2, stk. 3.
Stk. 2. Revisor skal efterprøve, om kommunens afholdelse af udgifter er korrekt, herunder 1) at betingelserne for at afholde udgifter er opfyldt og dokumenteret, 2) at de tilbudte forløb efter lov om en aktiv beskæftigelsesindsats er i overensstemmelse med lovens bestemmelser og bekendtgørelser på området, og 3) at refusion og tilskud ydet efter lov om kompensation til handicappede i erhverv m.v. og lov om ophævelse af lov om servicejob er i overensstemmelse med lovenes bestemmelser og bekendtgørelser på områderne Kommunens oplysningspligt § 15. Kommunen skal give revisor de oplysninger, som revisor anser af betydning for bedømmelsen af jobcentrets regnskab for indsatsen for forsikrede ledige, samt for revisors vurdering af forvaltningen, herunder mål og opnåede resultater.
Kommunen skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor anser for nødvendig for udførelsen af sit hverv.
Revisionens indberetningspligt § 16. Bliver revisor opmærksom på lovovertrædelser eller tilsidesættelser af forskrifter af væsentlig betydning i forbindelse med midlernes forvaltning, påhviler det revisor straks at give kommunalbestyrelsen og Arbejdsmarkedsstyrelsen meddelelse herom.
Revisors bemærkninger indsendes sammen med meddelelsen.
Beretninger § 17. Revisionen afgiver senest samtidig med afgivelse af beretning om revisionen af kommunens øvrige regnskaber beretning om revisionen af kommunens regnskaber af tilskud omfattet af denne bekendtgørelse.
Beretningen vedlægges som bilag til kommunens beretning til Beskæftigelsesministeriet om revisionen af ydelser og tilskud omfattet af bekendtgørelse om statsrefusion og tilskud samt regnskabsaflæggelse og revision på Velfærdsministeriets, Beskæftigelsesministeriets og Ministeriet for Flygtninge, Indvandrere og Integrations ressortområder.
Stk. 2. I beretningen redegøres for den udførte revision samt for alle væsentlige forhold, der har givet anledning til bemærkninger.
Desuden redegøres der for forhold af principiel eller økonomisk betydning, som revisor finder anledning til at fremdrage, herunder tilfælde hvor fortolkning af gældende regler giver anledning til tvivl.
 Stk. 3. Arbejdsmarkedsstyrelsen udarbejder en vejledning om krav til udformningen af beretningen.
§ 18. Senest samtidig med, at revisionsberetninger m.v. for kommunens regnskaber sendes til den kommunale tilsynsmyndighed, sender kommunalbestyrelsen den i § 18 nævnte beretning og svar på revisionsbemærkninger i et eksemplar til Arbejdsmarkedsstyrelsen.
Samtidig sendes et eksemplar af besvarelsen til revisionen.
Stk. 2. Såfremt revisionsberetningen indeholder anbefalinger om væsentlige ændringer i kommunens administration mv., som ikke er blevet gennemført inden beretningens afgivelse til kommunalbestyrelsen, skal kommunalbestyrelsen ved fremsendelse af revisionsberetningen til Arbejdsmarkedsstyrelsen, redegøre for eventuelle påtænkte ændringer og angive frister for gennemførelsen heraf.
Det påhviler kommunalbestyrelsen efterfølgende at orientere Arbejdsmarkedsstyrelsen og kommunens revisor, når foranstaltningerne er blevet gennemført.
Stk. 3. Arbejdsmarkedsstyrelsen gennemgår revisionsberetningerne og tager stilling til revisionsbemærkninger vedrørende de i § 2 nævnte områder.
Arbejdsmarkedsstyrelsen meddeler kommunalbestyrelsen og revisionen Arbejdsmarkedsstyrelsens afgørelse af spørgsmål af betydning for tilskud samt yder den vejledning, som gennemgangen har givet anledning til.
Rigsrevisors tilsyn med kommuner § 19. Rigsrevisor udøver tilsyn med de i §§ 1 og 2 nævnte områder i overensstemmelse med bestemmelserne i §§ 5 og 6 i lov om revisionen af statens regnskaber m.m.
 Stk. 2. Rigsrevisor kan af kommunen forlange alle sådanne oplysninger, som efter rigsrevisors skøn er af betydning for tilsynet, jf. § 12 i lov om revisionen af statens regnskaber m.m.
Ikrafttræden § 20. Bekendtgørelsen træder i kraft den 21. december 2009 og har virkning fra den 1. august 2009 og gælder for kommunernes udgifter i perioden 1. august 2009 til 31. december 2009. Samtidigt ophæves bekendtgørelse nr. 736 af 9. juli 2009 om regnskab, revision, tilsyn m.v. for statslige tilskud til kommunerne til den aktive beskæftigelsesindsats for forsikrede ledige for perioden fra 1. august 2009 til 31. december 2009.
