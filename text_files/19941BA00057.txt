Nr BSF 57 Forslag til folketingsbeslutning om afprivatisering af GiroBank A/S Fremsat af Frank Aaen (EL) Jette Gottlieb (EL) den 7. februar 1995 Folketinget opfordrer regeringen til at fremsætte lovforslag, der  

 indebærer følgende:
1. Den eksisterende GiroBank A/S afprivatiseres.
Staten indtræder som  

 eneaktionær.
 2. Det nye pengeinstitut benævnes PostBanken.
3. PostBanken styres ud fra hensynet til kunderne og ikke ud fra hensyn  

 til højeste afkast.
PostBanken skal derfor drive virksomhed udelukkende med  

 henblik på at opnå et afkast, der sikrer balance mellem indtægter og  

 udgifter, herunder inflationssikring af egenkapitalen.
 4. PostBanken organiseres som en selvejende institution, der varetager  

 betalings- og kapitalformidlingsopgaver til almindeligt husholdningsforbrug.
 Vedtægterne for PostBanken skal indeholde følgende bestemmelser:
- Banken har til opgave at varetage den almindelige borgers  

 bankforretninger i form af lønkonto, opsparing, begrænset boliglån og billån  

 svarende til en gennemsnitlig lønmodtagers forbrug.
Mindre hobbybetonede  

 foreninger kan ligeledes optræde som kunder, hvis der er tale om en personlig  

 hæftelse.
PostBanken kan ikke betjene erhvervskunder med andet end  

 almindelig pengeformidling.
 - Banken foretager almindelige gireringsopgaver.
 - Banken yder kunderne vederlagsfri orientering om lønkonto- og  

 betalingsserviceforhold m.m.
 - Banken har inden for disse rammer en lokal udlånsprofil, der sikrer alle  

 områdets borgere ret til at blive betjent.
- Banken styres af et repræsentantskab valgt af bankens kunder.  

 Repræsentantskabet har til opgave dels at fastlægge de bankpolitiske  

 retningslinjer inden for vedtægternes bestemmelser, dels at sikre  

 overholdelse af vedtægterne.
Inden for disse rammer styres de enkelte  

 afdelinger af et regionalt (amtsligt) repræsentantskab.
Bemærkninger til forslaget Privatiseringen af GiroBanken har ikke været nogen succes.
Danmark har  

 blot fået endnu en bank, der har høj indtjening som eneste formål.
Kunderne  

 har fået en dårligere og dyrere service, og de ansatte har mærket samme  

 forringelser og indskrænkninger som de ansatte i de store banker.
GiroBanken  

 er dermed blevet en bank som alle de andre.
Den gamle GiroBank havde en række klare fordele for den almindelige  

 dansker: giroen var gebyrfri, den havde en høj - måske endda for høj -  

 brugerservice, den afholdt sig fra spekulative erhvervsforretninger, og den  

 afholdt sig fra store annoncekampagner og gav overskud.
Disse fordele er nu  

 gået tabt.
Forslagsstillerne mener, at der er brug for et alternativ til de  

 eksisterende pengeinstitutter, herunder GiroBanken.
I dag betaler almindelige  

 lønmodtagere store gebyrer og en høj realrente, ikke mindst fordi bankerne  

 skal have inddækket tabsgivende lån ydet til erhvervsliv og spekulanter.
For  

 at give lønmodtagere mulighed for at vælge et pengeinstitut, der ikke skal  

 tjene flere penge, end der skal til for at sikre balance mellem indtægter og  

 udgifter, og som holder sig fra risikofyldte forretninger, foreslår  

 forslagsstillerne, at GiroBanken afprivatiseres og omdøbes til PostBanken.  

 PostBanken skal være en spekulationsfri bank, der udelukkende skal tilbyde  

 lønmodtagerne at varetage almindelige bankforretninger i form af lønkonto,  

 opsparing, lån til boligformål m.m. samt sikre en billig pengeformidling i  

 form af giro.
