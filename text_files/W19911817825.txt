En gårdejer var medlem af en Centralforening, der blev solgt til et  

 selskab.
Centralforeningen var medlem af DLG, og ved salget kunne foreningens  

 indestående i DLG frigives til foreningens medlemmer.
 Klageren valgte at lade sin del heraf konvertere til personlig  

 andelskapital i DLG i stedet for at få udbetalt kontant 30% heraf.
 Klagerens andel blev tilladt kursansat til kurs 50, idet udlodninger  

 ved en andelsforenings likvidations- afslutning for så vidt angår andet end  

 kontante midler skal ske til aktivernes værdi i handel og vandel.
 Gårdejer A klagede for indkomståret 1988 over, at ligningskommissionen  

 havde anset ham for indkomstskattepligtig af yderligere likvidationsudlodning  

 fra B Centralforening, 15.123 kr.
Det fremgik af sagen, at klageren var medlem af B Centralforening, der i  

 1987 blev solgt til C.
B Centralforening var medlem af DLG (Dansk Landbrugs  

 Grovvareselskab). I forbindelse med handelen i 1987 var det aftalt med DLG,  

 at centralforeningens indestående i DLG, i alt 406.196,51 kr., kunne frigives  

 til de enkelte medlemmer af centralforeningen.
De medlemmer, der inden en  

 nærmere fastsat dato indmeldte sig i DLG, fik deres forholdsmæssige andel af  

 den i DLG indestående kapital konverteret til personlig andelskapital, mens  

 medlemmer, der ikke ønskede medlemsskab i DLG, fik tilbudt at få deres  

 forholdsmæssige andel udbetalt over en 10-årig periode, begyndende i 1989.  

 Alternativt tilbød DLG, at disse medlemmer kunne få 30% af deres  

 forholdsmæssige andel udbetalt straks til fuld og endelig afgørelse.
 Klageren havde valgt at indmelde sig i DLG og således få konverteret sin  

 andel af indestående i DLG, 15.123 kr., til personlig andelskapital.  

 Ligningskommissionen havde forhøjet klagerens indkomst for indkomståret 1988  

 med beløbet, idet kommissionen havde anset det for at være  

 likvidationsprovenu, udloddet af B Centralforening.
 Den af ligningskommissionen foretagne indkomstansættelse for indkomståret  

 1988 blev principalt påstået nedsat med en kursnedskrivning til kurs 30,  

 subsidiært med en af Landsskatteretten fastsat kursnedskrivning til en kurs  

 mellem 30 og 80. Ligningskommissionen var af den opfattelse, at der ikke  

 skulle finde en kursfastsættelse sted af det udloddede beløb, idet reglerne  

 om kursnedskrivning alene blev anset at kunne anvendes i fusionstilfælde.
 Efter klagerens opfattelse var der altid en generel adgang til  

 kursnedskrivning af et udlodningsbeløb, når modtageren på  

 udlodningstidspunktet aldrig ville kunne opnå at få udbetalt det fulde  

 udlodningsbeløb.
Der henvistes i den forbindelse til de almindelige  

 aktieavancebeskatningsregler, hvor der, i de tilfælde hvor  

 overdragelsessummen ikke blev betalt kontant, men f.eks. ved udstedelse af  

 gælds- eller pantebreve, ved opgørelsen af aktieavancen skulle tages hensyn  

 til, at gælds- eller pantebreve sjældent var pari værd, således at der måtte  

 godkendes et kursnedslag (jf. bl.a.
Ligningsvejledningen, Aktionærer og  

 Selskaber, 1989, afsnit SH 2.4.6.4.).
 Kursen skulle efter klagerens opfattelse ansættes til samme kurs, som var  

 fastsat for de medlemmer af Centralforeningen, der havde valgt at få udbetalt  

 deres andel af indeståendet i DLG, nemlig kurs 30.
Det var ubestridt af ligningskommissionen, at klageren under ingen  

 omstændigheder ville kunne få udbetalt udlodningsbeløbet på 15.123 kr. i  

 1988. Det var ligeledes ubestridt, at klageren, hvis han havde ønsket at få  

 udbetalt sin forholdsmæssige andel af DLG-indeståendet, maksimalt ville have  

 fået udbetalt 30% = 4.537 kr.
Endelig var det ubestridt, at klageren, hvis  

 han på et tidspunkt efter konverteringen ønskede at få udbetalt sin  

 andelskapital i DLG, ikke kunne få udbetalt den fulde kapital, men måtte  

 respektere DLG's vedtægter om udbetaling over en 10-årig periode.
Såfremt Landsskatteretten ikke kunne godkende en kursnedskrivning til kurs  

 30, påstod klageren subsidiært indkomstansættelsen nedsat med en af  

 Landsskatteretten fastsat nedskrivning til en kurs mellem 30 og 80. Der  

 henvistes i forbindelse med den subsidiære påstand bl.a. til den af  

 Ligningsrådet fastsatte 50%-kursnedskrivning gældende for beskatning af  

 tilskrivning på driftslånkonti i andelsgrovvareforeninger (jf.
SD-cirkulære  

 1981-18 af 27. maj 1981).
 Told- og Skattestyrelsen udtalte under sagens behandling: »..... at B  

 Centralforening A.m.b.A. var trådt i solvent likvidation pr. 20. marts 1987  

 efter generalforsamlinger i marts 1987, og at afsluttende ansættelse var  

 foretaget og omfattede perioden 1. juli 1986 til 31. januar 1988.  

 Virksomheden var solgt til C.
Ifølge foreningens vedtægter § 18, stk. 4, skulle et overskud, der fremkom  

 ved opløsning af foreningen, fordeles blandt medlemmerne i henhold til deres  

 overskudsberettigede køb i et nærmere af generalforsamlingen efter  

 indstilling af bestyrelsen fastsat åremål.
Afsluttende generalforsamling blev  

 afholdt i februar 1988 og udlodning af likvidationsprovenu skete i marts  

 1988.
 Af likvidationsprovenuet udgjorde 406.197 kr. foreningens indestående i  

 DLG, hvilket beløb foreningens medlemmer ligeledes erhvervede ret til på  

 tidspunktet for den afsluttende generalforsamling i februar 1988 og i henhold  

 til ovennævnte vedtægtsbestemmelse.
Der var således tale om en vedtægtsmæssig opløsning af B Centralforening,  

 ikke om en sammenslutning (fusion) mellem denne forening og DLG, cfr.
LSR  

 1989-2-549 af 21. november 1989 (»skat« 1990 nr. 2, side 129).
 Da B Centralforening havde været beskattet som indkøbsforening i henhold  

 til selskabsskattelovens § 1, stk. 1, nr. 3 a, var likvidationsprovenuet  

 derfor skattepligtigt for foreningens medlemmer i henhold til  

 aktieavancebeskatningslovens § 2 b.
Medlemmer af B Centralforening, som var eller valgte at blive medlemmer i  

 DLG, fik deres andel af centralforeningens indestående i DLG konverteret i  

 andelskapital til pari kurs i DLG.
Medlemmernes andel af B Centralforenings  

 indestående i DLG udgjorde herefter anskaffelsessummen for andele i DLG, og  

 andelskapitalen udgjorde en del af DLG's egenkapital.
Konvertering af klagerens andel af centralforeningens indestående i DLG  

 til personlig andelskapital kunne efter Told- og Skattestyrelsens opfattelse  

 ikke ligestilles med de tilfælde, hvor overdragelsessummen for aktier ikke  

 betaltes kontant, men f.eks. ved udstedelse af gældsbreve.
Der var ikke tale  

 om, at klageren solgte andele, men klageren erhvervede andele til pari kurs.
 Der fandt heller ingen tilskrivning sted på driftslånskonti, der var  

 foreningens fremmedkapital (medlemmerne sidestillet med foreningens  

 kreditorer) i henhold til SD-cirkulære 1981-18.
 Klageren havde ikke status som kreditor i relation til det konverterede  

 beløb, idet klageren ikke ønskede beløbet udbetalt, men valgte at melde sig  

 ind i DLG og ved konverteringen blev medejer af DLG.
Told- og Skattestyrelsen fandt derfor ikke grundlag for nogen  

 kursnedskrivning af det udloddede beløb.' Landsskatteretten bemærkede, at der var tale om likvidation af et  

 andelsselskab, og provenuet herfra skulle i henhold til bestemmelsen i  

 aktieavancebeskatningslovens § 2 b beskattes hos klageren.
For udlodninger  

 ved en likvidations afslutning gælder, at udlodninger af andet end kontante  

 midler må ske til aktivernes værdi i handel og vandel.
 Klageren havde som følge af den mellem B Centralforening og DLG indgåede  

 aftale i forbindelse med likvidationen alene haft to mulige måder at få  

 udloddet sin forholdsmæssige andel af DLG's gæld til centralforeningen på.  

 Enten ved at få udbetalt 30% af den pålydende værdi kontant eller ved at  

 erhverve en personlig andel i DLG med pålydende værdi svarende til hans  

 andel.
 Klageren havde valgt den sidste mulighed, således at han ikke havde fået  

 udloddet et kontant beløb, men derimod et aktiv, som skulle værdiansættes til  

 værdien i handel og vandel.
Retten fandt herefter at kunne give klageren medhold i, at der skulle  

 finde en kursnedsættelse sted af hans andel i DLG.
Under hensyntagen til, at  

 man ved formueansættelsen for disse andele i DLG anerkendte kurs 50, fandt  

 retten, at klagerens andel i DLG på 15.123 kr. kunne sættes til 50% heraf  

 eller til 7.561 kr., hvorefter ansættelsen af den skattepligtige indkomst  

 blev nedsat med 7.562 kr.
