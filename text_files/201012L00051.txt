Fremsat den 10. november 2010 af beskæftigelsesministeren (Inger Støjberg) Forslag til Lov om ændring af lov om aktiv socialpolitik (Veteraners opfyldelse af opholdskravet for ret til kontanthjælp) § 1 I lov om aktiv socialpolitik, jf. lovbekendtgørelse nr. 946 af 1. oktober 2009, som ændret senest ved § 4 i lov nr. 573 af 31. maj 2010, foretages følgende ændring:
 1. I § 11, stk. 4, indsættes som 3. pkt. og 4. pkt.:
»Ophold i udlandet på militær mission for den danske stat under instruktion af forsvaret ligestilles med ophold her i riget.
Det samme gælder ophold i udlandet, hvor personen af den danske stat er stillet til rådighed for militær mission under instruktion af udenlandsk eller international myndighed.« § 2 Stk. 1. Loven træder i kraft den 1. januar 2011.
 Stk. 2. Loven har virkning fra den 10. november 2010.
Stk. 3. Hjælp, der efterbetales som følge af stk. 2, betragtes ikke som formue, der kan dække det økonomiske behov efter § 14 i lov om aktiv socialpolitik.
Ligeledes betragtes hjælp, der efterbetales som følge af stk. 2, ikke som indtægter efter § 30 i lov om aktiv socialpolitik.
Bemærkninger til lovforslaget Almindelige bemærkninger 1. Indledning Lovforslaget skal sikre, at personer, der har været udsendt på militær mission for den danske stat fx til Kosovo, Afghanistan eller Irak, og ikke længere er i beskæftigelse, ikke er afskåret fra at opfylde opholdskravet om at have opholdt sig her i riget i sammenlagt 7 år inden for de seneste 8 år, som er betingelsen for at kunne modtage kontanthjælp, på grund af deltagelse i militær mission.
Soldater og civile, som er udsendt på tjeneste på militære missioner, løser ofte deres arbejdsopgaver under meget vanskelige forhold til gavn for Danmarks sikkerhed og fremskridt i konfliktramte områder.
Vejsidebomber og angreb fra fjendtlige styrker er en del af soldaternes og de civiles hverdag, og der er således tale om nogle helt særlige arbejdssituationer og arbejdsbetingelser, som ikke tåler sammenligning med andre persongrupper, der er blevet udsendt af den danske stat.
 Derfor finder regeringen det rimeligt, at der i denne helt særlige situation sker en ligestilling af opholdsperioden i udlandet med ophold her i riget i relation til ansøgning om kontanthjælp, idet der er tale om soldater og civilt ansatte, som er blevet udsendt på tjeneste af den danske stat, for at indgå som en del af de internationale relationer som Danmark har valgt at være en del af til gavn for Danmarks sikkerhed.
2. Gældende ret Ved lov nr. 361 af 6. juni 2002 om ændring af lov om aktiv socialpolitik (Lovforslag nr. 126, Folketingstidende 2002, 2. samling tillæg A, side 4092), som trådte i kraft den 1. juli 2002, blev der i lov om aktiv socialpolitik § 11, stk. 3, indført en bestemmelse om, at retten til kontanthjælp er betinget af, at ansøgeren har opholdt sig her i riget i sammenlagt 7 år indenfor de seneste 8 år.
Ansøgeren kan således opholde sig i 1 år uden for rigets grænser uden at miste retten til kontanthjælp.
Hvis opholdskravet ikke er opfyldt, kan personen modtage starthjælp, hvis betingelserne for at kunne modtage hjælp i øvrigt er opfyldt.
 Efter lovens § 11, stk. 4, 1. pkt., indgår der ved beregning af opholdstiden efter § 11, stk. 3, perioder, hvor ansøgeren har haft folkeregisteradresse her i riget, medmindre særlige grunde fører til andet resultat.
 I medfør af lovens § 11, stk. 4, 2. pkt., ligestilles ophold i udlandet i sammenlagt højst 2 måneder pr. kalenderår i forbindelse med ferie, studierejser, tjeneste og forretningsrejser m.v. med ophold her i riget, hvis personen har beholdt sin bopæl i Danmark.
Efter gældende ret er der ikke hjemmel til at ligestille perioder, hvor personer har været udsendt på militær mission for den danske stat med ophold her i riget.
Har en person været udsendt i sammenlagt mere end et år indenfor de seneste 8 år, vil personen ikke kunne opfylde opholdskravet, som gælder i relation til retten til kontanthjælp.
3. Lovforslagets indhold Formålet med lovforslaget er at sikre, at personer, der har været udsendt på militær mission for den danske stat fx til Kosovo, Afghanistan eller Irak, ikke er afskåret fra at opfylde opholdskravet om at have opholdt sig her i riget i sammenlagt 7 år inden for de seneste 8 år, som gælder i relation til retten til kontanthjælp, på grund af deltagelse i militær mission.
 Derfor foreslås det, at der indsættes en bestemmelse i lov om aktiv socialpolitik § 11, stk. 4, hvorefter ophold i udlandet som militært personel eller civil udsendt på tjeneste af den danske stat på militær mission, ligestilles med ophold her i riget.
4. Ikrafttræden Det foreslås, at loven træder i kraft den 1. januar 2011, og har virkning fra fremsættelsestidspunktet den 10. november 2010. Forslaget indebærer, at personer, der modtager starthjælp i medfør af lovens § 11, stk. 3, i perioden mellem fremsættelsestidspunktet og lovens ikrafttræden, skal have beregnet kontanthjælp også for denne periode.
De beløb, der måtte blive efterbetalt i kraft af virkningstidspunktet, holdes uden for den formue, der er omfattet af § 14, stk. 1, i lov om aktiv social politik.
De betragtes heller ikke som indtægter efter § 30 i loven.
5. Økonomiske og administrative konsekvenser for det offentlige De offentlige merudgifter af forslaget skønnes at blive under 0,1 mio. kr.
Samkøring af oplysninger fra hhv.
Forsvarets Personeltjeneste og Arbejdsmarkedsstyrelsen viser, at der i løbet af de sidste 12 måneder, hvor der foreligger oplysninger fra (fra maj 2009 til og med april 2010) er yderst få militært eller civilt ansatte, som har været udsendt på tjeneste af den danske stat på militær mission i udlandet og som så efter hjemkomst har modtaget starthjælp.
 De økonomiske konsekvenser for kommunerne skal forhandles med de kommunale parter.
 Udgifter til starthjælp og kontanthjælp er omfattet af budgetgarantien.
 6. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet m.v.
7. Administrative konsekvenser for borgerne Lovforslaget vurderes ikke at have administrative konsekvenser for borgerne.
8. Miljømæssige konsekvenser Forslaget har ikke miljømæssige konsekvenser.
9. Forholdet til EU-retten Forslaget indeholder ikke EU-retlige aspekter.
10. Hørte myndigheder og organisationer Forslaget har været i høring hos følgende:
 Ankestyrelsen, Beskæftigelsesrådets Ydelsesudvalg, CS - Centralforeningen for Stampersonel, Center for ligebehandling af Handicappede, Dansk Socialrådgiverforening, Danske Soldaterforeningers Landsråd, Danske Regioner, De Blå Baretter, De Samvirkende Invalideorganisationer, Det Centrale Handicapråd, Forsvarsministeriet, FOA - Foreningen af Offentligt Ansatte, Foreningen af socialchefer i Danmark, Foreningen af Statsforvaltningsdirektører, Foreningen af Statsforvaltningsjurister, Forsvarsarbejdernes Landsorganisation, FrivilligRådet, Hovedorganisationen for Personel af Reserven i Danmark, HKKF - Hærens Konstabel og Korporal Forening, HOD - Hovedorganisationen af Officerer i Danmark, ISOBRO, Kommunernes Landsforening, OAO- Forsvar - Offentligt Ansattes Organisationer, Rådet for Socialt Udsatte.
Bemærkninger til lovforslagets enkelte bestemmelser Til § 1 Efter gældende regler er retten til kontanthjælp betinget af, at personen har opholdt sig her i riget i sammenlagt 7 år indenfor de seneste 8 år.
Der henvises til de almindelige bemærkninger punkt 2.
 I forslaget til nyt 3. pkt. i § 11, stk. 4, foreslås det, at ophold i udlandet som militært personel eller civil medarbejder udsendt af den danske stat på militær mission ligestilles med ophold her i riget.
 I forslaget til nyt 4. pkt. i § 11, stk. 4, foreslås det, at ophold i udlandet, hvor personen af den danske stat er stillet til rådighed for militærmission under instruktion af udenlandsk eller international myndighed, ligestilles med ophold her i riget.
 Disse perioder indgår således i beregningen af, om personen opfylder opholdskravet på 7 år indenfor 8 år i forbindelse med ansøgning om kontanthjælp.
Militær mission defineres som en mission, der gennemføres i regi af Forsvarsministeriet med udsendelse af medarbejdere med ansættelse under Forsvarsministeriets ressort, herunder kontraktansatte indenfor Forsvarsministeriets område på baggrund af en beslutning truffet af regeringen, Folketinget eller forsvarsministeren.
Endvidere forstås efter bestemmelsen personer, der af den danske stat er stillet til rådighed for internationale militære missioner overalt i verden, herunder missioner for EU, Nato, FN og andre internationale organisationer, så længe missionen sker på vegne eller i regi af den danske stat og under instruktion af den internationale myndighed.
 Forsvarsministeriets medarbejdere udsendt i international tjeneste fx til Nato hovedkvarterer er ikke omfattet af ovenstående og betragtes altså ikke som på militær mission.
 Arbejde for private sikkerhedsorganisationer eller fremmede militære magter er heller ikke omfattet af begrebet udsendt af den danske stat i en militær mission efter dette lovforslag.
 Vurderingen af, om en person er omfattet af bestemmelsen, foretages ud fra følgende 3 kriterier; jobfunktionen, ansættelsesforholdet samt over/underordnelsesforholdet.
1. kriterium - jobfunktionen - afgrænses som den militære mission og betyder, at den udsendte skal være udsendt på en militær mission.
I denne forbindelse tænkes der ikke blot på soldater, men alle andre der på lignende vis udsendes på militær mission, fx feltpræster og læger.
2. kriterium - ansættelsesforholdet - består i, at personen skal være udsendt for den danske stat, og dermed ansat af den danske stat til at indgå i den militære mission.
Ansættelsesforholdet vil typisk bestå i en ansættelse i Forsvarsministeriets ressort, herunder fx Beredskabsstyrelsen, Forsvarets Efterretningstjeneste m.v., men kan også være en ansættelse, hvor personen udlånes til forsvaret.
3. kriterium - instruktionsbeføjelsen - ligger i kravet om, at vedkommende under udsendelsen skal være under instruktion af forsvaret.  Der ligger heri et over/underordnelsesforhold, hvor den udsendte er underlagt en pligt til at modtage ordre fra den øverstkommanderende, på den enhed vedkommende er sendt af sted med, eller af Forsvarsministeriet.
Ifølge forslaget sidestilles ophold i udlandet, hvor personen af den danske stat er stillet til rådighed for militære missioner under instruktion af udenlandsk eller international myndighed, med ophold under instruktion af det danske forsvar.
 Samtlige 3 kriterier skal være opfyldt for, at en person kan være omfattet af bestemmelsen.
 Som eksempler på persongrupper, der med de gældende ansættelsesvilkår vil være omfattet af bestemmelsen, kan nævnes soldater, militærets presseinformationsmedarbejdere, beredskabsstyrelsens medarbejdere, reddere, personbeskyttere, politipersonel, fængselspersonale, feltpræster, sygeplejersker, læger og andre civile, som er ansat under Forsvarsministeriets ressort.
 Som eksempler på persongrupper, der ikke vil være omfattet af bestemmelsen, kan nævnes andre journalister end militærets presseinformationsmedarbejdere og ambassadefunktionærer.
Til § 2 Loven træder i kraft den 1. januar 2011, og har virkning fra tidspunktet for lovforslagets fremsættelse.
Forslaget betyder, at personer, der modtager starthjælp i perioden mellem fremsættelsestidspunktet og lovens ikrafttræden, skal have beregnet kontanthjælp også for denne periode og ikke kun fra ikrafttrædelsestidspunktet og fremad.
De beløb, der måtte blive efterbetalt i kraft af, at loven tillægges tilbagevirkende kraft, holdes uden for den formue, der er omfattet af § 14 i lov om aktiv social politik.
De betragtes heller ikke som indtægter efter § 30 i loven.
