En uddannelse til fritidspædagog kunne ikke anses for at være en sådan  

 højere uddannelse, at støtte efter bistandslovens § 42 skulle ydes dels som  

 tilskud og dels som lån, jfr.
SM O-031-86 af 7. juli 1986. Støtte til denne  

 uddannelse skulle derfor ydes som fuldt tilskud.
 Efter udsendelsen af den ovennævnte SM-meddelelse kunne den del af  

 kontanthjælpen, som ansøgeren havde fået bevilget som lån efter  

 bistandslovens § 42, og som endnu ikke var tilbagebetalt til kommunen, ikke  

 kræves tilbagebetalt.
 REDEGØRELSE FOR SAGEN:
En ansøger med et mindreårigt barn havde fra august 1981 modtaget hjælp  

 efter bistandslovens § 42, stk. 1, til en 3-årig uddannelse som  

 fritidspædagog.
Fra 1. august 1982 var halvdelen af hjælpen ydes som lån.  

 Låneandelen af hjælpen ydet i perioden 1. august 1982 - 31. juli 1984 var  

 opgjort til ialt 43.517 kr.
 I januar 1985 havde socialforvaltningen udsat spørgsmålet om fastsættelse  

 af afdrag på uddannelseslånet under hensyn til ansøgerens indtægtsforhold.
I august 1985 oplyste ansøgeren overfor socialforvaltningen, at hun fra  

 april 1985 havde fået arbejde i et fritidshjem 30 timer ugentlig.
Hendes  

 nettoløn udgjorde 5.583 kr. månedlig, og de faste udgifter var opgjort til  

 3.464 kr. pr. måned.
 AFGØRELSEN, DER KLAGES OVER:
 Socialforvaltningen besluttede at kræve tilbagebetaling af  

 uddannelseslånet med 50 kr. månedlig fra 1. oktober 1985.
 KLAGEN TIL ANKESTYRELSEN:
Ansøgeren anførte bl.a., at hun havde en gæld på ialt 82.661 kr., heraf  

 uddannelseslånet på 43.517 kr., og at hun hver måned betalte 6.238 kr. i  

 faste udgifter.
For at klare udgifterne havde ansøgeren måttet påtage sig  

 rengøringsarbejde hver anden uge.
 LOVGRUNDLAG:
 Lov om social bistand, § 42.
 Socialministeriets cirkulære nr. 72 af 30. marts 1976 om hjælp efter  

 bistandslovens § 42, som ændret ved socialministeriets cirkulære nr. 161 af  

 17. oktober 1980, om ændring af cirkulære om hjælp efter bistandslovens § 42,  

 pkt. 9.
 Socialministeriets vejledning af 24. juli 1986 om ændring af praksis ved  

 støtte efter bistandslovens § 42 til uddannelse til fritidspædagog,  

 børnehavepædagog og socialpædagog.
 ANKESTYRELSENS AFGØRELSE:
Uddannelsen til fritidspædagog kan ikke anses for at være en sådan højere  

 uddannelse, at støtte efter bistandslovens § 42 skal ydes dels som tilskud og  

 dels som lån, jfr.
SM O-031-86 af 7.juli 1986. Støtte til denne uddannelse  

 skal derfor ydes som fuldt tilskud.
Efter udsendelsen af den nævnte SM-meddelelse kan den del af  

 kontanthjælpen, som ansøgeren har fået bevilget som lån efter bistandslovens  

 § 42, og som endnu ikke er tilbagebetalt til kommunen, ikke kræves  

 tilbagebetalt.
Ankestyrelsen skal i den forbindelse også henvise til  

 socialministeriets vejledning af 24. juli 1986 om ændring af praksis ved  

 støtte efter bistandslovens § 42 til uddannelse til fritidspædagog,  

 børnehavepædagog og socialpædagog.
 Beløb, som er tilbagebetalt af ansøgeren før den 7. juli 1986, kan ikke  

 kræves udbetalt påny.
Ved afgørelsen har ankestyrelsen lagt vægt på, at socialforvaltningens  

 fortolkning af reglerne - pkt. 9 i socialministeriets cirkulære af 30. marts  

 1976, som ændret ved ministeriets cirkulære af 17. oktober 1980 - ikke kan  

 anses som udtryk for egentlig retsvildfarelse, således at eventuelle  

 indbetalte afdrag på låneandelen af hjælpen fuldt ud burde tilbagebetales til  

 ansøgeren.
Forvaltningens retsanvendelse anses derimod alene at være udtryk  

 for afgørelse af et tvivlsomt fortolkningsspørgsmål, hvor ansøgeren først har  

 ret til at få ændret den oprindelige bevilling af hjælp til fuldt tilskud fra  

 det tidspunkt, hvor fortolkningsspørgsmålet kan anses for afklaret.
Dette er  

 sket ved ankestyrelsens afgørelse, som blev udsendt til kommunerne den 7.  

 juli 1986.
 Ankestyrelsen ændrer således socialforvaltningens afgørelse.
