Bekendtgørelse om afgørelse i visse sager om aktindsigt på Uddannelses- og Forskningsministeriets område I medfør af § 36, stk. 4, i lov nr. 606 af 12. juni 2013 om offentlighed i forvaltningen og § 16, stk. 5, i forvaltningsloven, jf. lovbekendtgørelse nr. 988 af 9. oktober 2012, som ændret ved lov nr. 638 af 12. juni 2013, fastsættes:
 § 1. Styrelsen for Forskning og Innovation træffer afgørelse i sager om aktindsigt som sekretariat for:
 1) Faglige forskningsråd under Det Frie Forskningsråd.
 2) Bestyrelsen for Det Frie Forskningsråd.
 3) Danmarks Forsknings- og Innovationspolitiske Råd.
 4) Det Koordinerende Organ for Registerforskning.
 5) Forum for Arktisk Forskning.
 6) Rumforskningsudvalget.
 Stk. 2. Styrelsens afgørelser efter stk. 1, nr. 1, kan påklages til Uddannelses- og Forskningsministeriet.
 Stk. 3. Styrelsens afgørelser efter stk. 1, nr. 2-6, kan ikke påklages til anden administrativ myndighed.
 § 2. Styrelsen for Videregående Uddannelser træffer afgørelse i sager om aktindsigt som sekretariat for:
 1) Certificeringsrådet.
 2) Det Rådgivende Udvalg for Vurdering af Udbud af Videregående Uddannelser.
 3) Forum for Koordination af Uddannelsesforskning.
 4) Lektoratsudvalget.
 5) Nævnet for Støtteberettigede Uddannelser i Udlandet.
 6) Rådet for Erhvervsakademiuddannelser og Professionsbacheloruddannelser.
 7) SU-rådet.
 8) Uddannelsesrådet for De Maritime Uddannelser.
 Stk. 2. Styrelsens afgørelser efter stk. 1, nr. 1, kan påklages til Uddannelses- og Forskningsministeriet.
 Stk. 3. Styrelsens afgørelser efter stk. 1, nr. 2-8, kan ikke påklages til anden administrativ myndighed.
 § 3. Bekendtgørelsen træder i kraft den 1. april 2014.
 Stk. 2. Bekendtgørelse nr. 1565 af 15. december 2013 om afgørelse i sager om aktindsigt på Ministeriet for Forskning, Innovation og Videregående Uddannelsers område ophæves.
 Stk. 3. Begæringer om aktindsigt, som er indgivet før bekendtgørelsens ikrafttræden, afgøres efter denne bekendtgørelse.
