SU  Handicaptillæg  Genoptagelse  Ikke nye oplysninger af væsentlig betydning Klager havde anmodet Ankenævnet om at genoptage en sag om afslag på handicaptillæg.
Nævnet fandt ikke grundlag for at genoptage sagen, da klager ikke var fremkommet med nye oplysninger, der havde væsentlig betydning for sagen.
Din anmodning om genoptagelse vedrørende handicaptillæg I brev af 17. oktober 2014 har du anmodet Ankenævnet for Statens Uddannelsesstøtteordninger om at genoptage nævnets afgørelse af 16. oktober 2014 om afslag på handicaptillæg.
Ankenævnets afgørelse Ankenævnet afslår at genoptage nævnets afgørelse af 16. oktober 2014 om afslag på handicaptillæg.
Retsgrundlag Ankenævnet kan genoptage en sag, hvis nævnet får nye faktiske oplysninger af væsentlig betydning for sagen.
Oplysningerne skal være så væsentlige, at der er en vis sandsynlighed for, at sagen ville have fået et andet udfald, hvis nævnet havde haft oplysningerne, da nævnet oprindeligt tog stilling til sagen.
Nævnet kan endvidere genoptage en sag, hvis der kommer væsentlige nye retlige forhold.
Det vil sige en væsentlig ændring med tilbagevirkende kraft i det retsgrundlag, der forelå på tidspunktet for den oprindelige afgørelse.
Det kan for eksempel ske ved en dom eller en udtalelse fra Folketingets Ombudsmand.
Nævnet kan herudover genoptage en sag, hvis der er væsentlige sagsbehandlingsfejl.
Det kan for eksempel være partshøringsfejl.
Begrundelse Ankenævnet afslår at genoptage nævnets afgørelse af 16. oktober 2014.
 Det forhold, at du i genoptagelsesanmodningen af 17. oktober 2014 har oplyst, at der skete en forværring af din tilstand i foråret 2013, kan ikke medføre, at nævnet genoptager din sag.
 Ankenævnet bemærker, at du ikke har indsendt anden dokumentation, end det der allerede var inddraget i din sag, da nævnet traf afgørelse.
Ankenævnet bemærker, at du har haft lejlighed til at indsende supplerende dokumentation, og at nævnet ikke har modtaget dokumentation fra dig i den anledning, som i væsentlig grad kan ændre på sagens oplysning.
Ankenævnet finder heller ikke, at de dokumenter, du har indsendt, giver anledning til, at påbegynde en ny undersøgelse af sagen.
 Såfremt du på et senere tidspunkt måtte have ny dokumentation, som eventuelt kan føre til et andet resultat, kan du søge nævnet om genoptagelse igen.
 Du har endvidere mulighed for at søge første instans, Styrelsen for Videregående Uddannelser, om genoptagelse.
Sagsfremstilling Styrelsen har i brev af 3. september 2013 meddelt dig afslag på handicaptillæg og henvist til oplysningerne i [fremstilling udeladt].
 Det er styrelsens vurdering, at der ikke er tale om en [lidelse] af en sådan sværhedsgrad, at det medfører meget betydelige begrænsninger i erhvervsevnen i forhold til alle typer studiejob. [sagsfremstilling udeladt].
 Ankenævnet for Statens Uddannelsesstøtteordninger har den 16. oktober 2014 truffet afgørelse om, at du ikke er berettiget til handicaptillæg.
I e- mail af 17. oktober 2014 har du anmodet Ankenævnet om genoptagelse af nævnets afgørelse af 16. oktober 2014. Du har til støtte for genoptagelsesanmodningen blandt andet anført, at der skete en forværring af din tilstand i foråret 2013. Du har blandt andet oplyst til nævnet, at du skal til en ny behandling på [hospital] den [dato] 2014 samt at du er sygemeldt på deltid på grund af din [lidelse].
Ankenævnet har i e- mail af 10. december givet dig en frist på 7 dage, til at indsende eventuelle oplysninger til nævnet om forværringen af din tilstand.
Nævnet har modtaget en indkaldelse fra [hospital] hvoraf det fremgår, at du er henvist til tværfaglig behandling på klinik for [fremstilling udeladt].
Nævnet har ikke modtaget nye lægelige oplysninger, der beskriver en eventuel forværring af din tilstand i foråret 2013.
