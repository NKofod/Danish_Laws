Fastrenteaftale, terminskontrakt Referencer: KGL §§ 8 C, 8 D, 8 E - Fastrenteaftale, - terminskontrakt Ligningsrådet blev anmodet om svar på følgende:
 Spørgsmål:
1. Vil de fremtidige afregninger i henhold til en fastrenteaftale  

 indgået mellem K-S D og S A/S skulle beskattes efter  

 realisationsprincippet? 2. Vil en ændring af fastrenteaftalens løbetid til et kortere  

 åremål f.eks. 5 år medføre en ændret  

 besvarelse af spørgsmål 1? Sagens omstændigheder var følgende:
 K/S D er et skibsanpartsprojekt, som blev udbudt og tegnet i 1991  

 bestående af 2.484 kommanditanparter a 100.000 kr.
 Det af K/S D ejede skib blev udlejet til L i England på et 15  

 3/4-årigt bareboat certeparti.
Lejen betales i USD, ligesom skibet er finansieret med et  

 USD-finanslån.
I forbindelse med fastlæggelsen af de årlige  

 lejebeløb indgår en rentereguleringsklausul, der  

 indebærer, at lejebeløbene bliver reguleret med udsving i  

 markedsrenten for USD.
Rentereguleringsklausulen sikrer, at der er symmetri  

 mellem kommanditselskabets lejeindtægter og renteudgifter, idet  

 eksempelvis en stigende renteudgift dækkes af en stigende  

 lejeindtægt.
 L ønsker nu lejeaftalen ændret, således at der fremover  

 betales et fast beløb i USD, uden regulering for fremtidige  

 renteudsving.
 På denne baggrund påtænker K/S D at indgå en  

 fastrenteaftale med S A/S, som i realiteten gør lejen variabel,  

 således at denne som hidtil følger udsvingene i  

 USD-finanslånet.
Renteaftalen indebærer således, at der fremover ved enhver  

 rentetermin foretages afregning i forhold til det fremtidige renteniveau,  

 således at K/S D modtager en godtgørelse (som kompensation for  

 den manglende lejestigning), hvis det fremtidige renteniveau er større  

 end det nuværende, og således at K/S D skal erlægge et  

 beløb, hvis det fremtidige renteniveau er mindre end det  

 nuværende.
Effekten af renteaftalen er, at K/S D modtager en  

 uændret leje i forhold til de hidtidige forudsætninger,  

 således at der er symmetri med den varierende rente på  

 USD-lånet.
 Revisor er af den opfattelse, at renteaftalen på grund af den  

 erhvervsmæssige tilknytning ikke er omfattet af kursgevinstloven jf.  

 denne lovs § 8 D, stk. 2, idet renteaftalen har til formål at  

 gøre lejen variabel i forhold til K/S D, således at lejen  

 følger renten på USD-lånet.
Ligningsrådet finder ikke, at den omhandlede fastrenteaftale er af  

 en sådan art, at den er omfattet af kursgevinstlovens § 8 D, stk. 2,  

 der omhandler sædvanlige aftaler om levering af varer og tjeneste til  

 privat brug eller brug i modtagerens virksomhed.
Fastrenteaftalens  

 formål er som ovenfor anført at sikre en uændret  

 lejebetaling.
Aftalen findes derfor at være en terminskontrakt omfattet  

 af kursgevinstlovens § 8 C.
Gevinst/tab må herefter opgøres  

 efter lagerprincippet, jf. lovens § 8 E.
Besvarelsen ændres ikke af, at  

 løbetiden for fastrenteaftalen nedsættes til 5 år.
