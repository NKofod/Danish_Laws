I forbindelse med undertegnelsen af konventionen af 6. februar 1931 mellem  

 Danmark, Finland, Island, Norge og Sverige, indeholdende  

 internationalprivatretlige bestemmelser om ægteskab, adoption og værgemål,  

 blev der af den danske regering overfor den finske og den svenske regering  

 givet afkald på at meddele finske og svenske statsborgere dispensation fra  

 bestemmelsen i § 13, stk. 1, i lov nr. 276 af 30. juni 1922 om ægteskabs  

 indgåelse og opløsning, hvorefter ægteskab ikke må indgås mellem personer, af  

 hvilke den ene har været gift med den andens slægtning i ret op- eller  

 nedstigende linie.
Bemærkning herom optoges i slutningen af  

 justitsministeriets bekendtgørelse nr. 323 af 28. december 1931 under punkt 1  

 og 2a.
 Efter at den finske og den svenske ægteskabslovgivning er blevet ændret  

 ved finsk lov af 23. marts 1944 og ved svensk lov af 16. maj 1947, er det ved  

 notevekslinger i juli 1947 og i oktober 1948 mellem det danske  

 udenrigsministerium og Sveriges og Finlands gesandtskaber i København blevet  

 aftalt, at de ovennævnte indskrænkninger i adgangen til at meddele  

 dispensation fra den nævnte bestemmelse i den danske ægteskabslov bortfalder.
 Hvilket herved bringes til almindelig kundskab.
 Justitsministeriet, den 17. november  

 1948.
