 Boligstøtteansøger klager over, at kommunen afviser at yde boligstøtte  

 under henvisning til, at der er tale om en vederlagsfri bopælsret, som ikke  

 er skatteansat.
 Amtsankenævnet stadfæster kommunens afgørelse og bemærker supplerende,  

 at der ikke findes at være grund til at erstatte den livsvarige bopælsret med  

 en lejeaftale, bortset fra hensynet til at kunne opnå boligstøtte.
 Ved brev af 3. april 1990 har Deres søn på Deres vegne klaget over  

 kommunes afslag på udbetaling af boligydelse.
 Sagen har på grundlag af vedlagte redegørelse været behandlet i  

 amtsankenævnets møde den 11. oktober 1990.
Nævnet traf følgende AFGØRELSE:
 Nævnet stadfæstede kommunes afgørelse.
 Nævnet har lagt vægt på, at der ikke fra Deres side er anført noget, som  

 kan godtgøre, at De ikke kunne bevare den tinglyste, livsvarige bopælsret,  

 selv om Deres barnebarn havde været nødt til at sælge ejendommen, eventuelt  

 ved tvangsauktion.
Nævnet har herudover lagt vægt på, at der er tale om en almindelig  

 enfamiliesbolig, og at salget af boligen til Deres datter og svigerdatter  

 derfor ikke ses at kunne begrundes ud fra hensynet til Deres og Deres  

 ægtefælles mulighed for at kunne bevare boligen som pensionister.
Endvidere  

 ses salget af ejendommen til L A i 1987 alene at kunne være begrundet i  

 muligheden for indfrielse af den kautionsforpligtelse, Deres datter og  

 svigerdatter havde påtaget sig.
 Da ejendommen var ubehæftet, kunne De ved selv at bevare ejendomsretten  

 over boligen have opnået at sidde huslejefrit, mod, uden omkostninger for  

 Dem, at optage lån til dækning af ejendomsskatter efter reglerne herom.
 På dette grundlag finder nævnet ligesom kommune, at indgåelsen af  

 lejekontrakt og den efterfølgende ophævelse af den livsvarige bopælsret må  

 anses for at være sket med henblik på at opnå boligydelse, hvorfor  

 boligydelsen skal beregnes uden hensyn til denne transaktion, jfr.  

 boligstøttelovens § 12.
 Beregningen af boligydelse må således ske ud fra den skattemæssige værdi  

 af bopælsretten, jfr. boligstøttevejledningens pkt. 6.6. Som det fremgår af  

 sekretariatets beregning, vil der ikke kunne udbetales boligydelse på dette  

 grundlag.
 Om muligheden for at klage, se vedlagte klagevejledning.
Med venlig hilsen J.nr. 1990-359 REDEGØRELSE:
 Ved brev af 3. april 1990 har N.N. på vegne af sin mor klaget over  

 kommunes afgørelse af 29. marts 1990 om afslag på udbetaling af boligydelse.
 Kommune har den 4. april 1990 videresendt klagen til amtsankenævnet med en  

 nærmere redegørelse, vedlagt kopi af sagsakter.
 FAKTISKE OPLYSNINGER:
Det fremgår af sagen, at klager er enlig og modtager folkepension.
Hun bor  

 i enfamilies-hus beliggende i by.
Ejendommen har tidligere tilhørt klager og  

 dennes nu afdøde ægtefælle, men blev i 1979 solgt til klagers datter og  

 svigerdatter.
Ved salget blev der tinglyst en livsvarig, vederlagsfri  

 bopælsret for klager og ægtefællen.
 Den 1. marts 1987 blev ejendommen solgt til klagers barnebarn LA, søn af  

 X.X.
Den 27. marts 1990 indgav klager ansøgning om boligydelse.
I  

 ansøgningsskemaet var anført, at klager den 1. januar 1990 havde indgået en  

 lejekontrakt med LA.
Der var aftalt en årlig husleje på 31.200 kr., excl. el  

 og varme.
Klager anmodede derfor om udbetaling af boligydelse på grundlag af  

 denne husleje.
 KOMMUNES AFGØRELSE:
Kommune kontaktede telefonisk boligstyrelsen, som henviste til vejledning  

 om boligstøtte punkt 6.6., hvoraf fremgår, at i aftægtsboliger m.v. kan der  

 beregnes boligydelse efter reglerne for lejere.
Ved opgørelsen af  

 boligudgiften lægges den skattemæssige værdi af den fri boligret til grund.
 Ved henvendelse til skattevæsenet, blev det oplyst, at bopælsretten ikke  

 havde været værdiansat skattemæssigt.
 Kommune gav herefter afslag på udbetaling af boligydelse under henvisning  

 til, at der var tale om en vederlagsfri bopælsret, som ikke var skatteansat.
 Kommunen anførte vejledende, at der ikke kunne forventes udbetalt  

 boligydelse, selv om bopælsretten blev aflyst, idet en aflysning af denne ret  

 efter kommunens opfattelse alene ville have det formål at opnå boligydelse.
 BEGRUNDELSEN FOR KLAGEN:
N.N. anfører i brev af 3. april 1990, at formålet med at aflyse den  

 vederlagsfri bopælsret ikke som af kommunen anført er at dræne den offentlige  

 kasse, men alene at bevare boligen for moderen.
Der er vedlagt kopi af et  

 brev af 29. marts 1990 fra retten i Aalborg, Fogedafdelingen til LA, hvor det  

 blev meddelt, at der ville blive afholdt auktion over ejendommen den 29. maj  

 1990, med mindre han forinden havde berigtiget gælden til rekvirenten.
 EFTERFØLGENDE OMSTÆNDIGHEDER:
 Efter indgivelsen af klagen til amtsankenævnet er klager blevet beskattet  

 af bopælsretten med 5 års tilbagevirkende kraft.
 Den 17. juli 1990 fremsendte klager dokumentation til kommunen for, at hun  

 havde givet afkald på bopælsretten, som herefter var aflyst på ejendommen.
 Kommune meddelte i brev af 17. juli 1990, at oplysningen var taget til  

 efterretning og videregivet til amtsankenævnet, men at kommunen fastholdt sin  

 afgørelse om, at aflysningen af bopælsretten ikke kunne bevirke udbetaling af  

 boligydelse.
 SUPPLERENDE OPLYSNINGER FRA KLAGER:
 N.N. har den 12. september 1990 fremsendt yderligere oplysninger til  

 sagen, herunder en båndoptagelse af en telefonsamtale med en medarbejder i  

 boligministeriet, som efter hans opfattelse giver ham medhold i, at moderen  

 er berettiget til boligydelse.
 Der er til brug for sagen endvidere fremsendt kopi af skøde i forbindelse  

 med salget til L A den 1. marts 1987. Det fremgår heraf, at salgssummen var  

 375.000 kr., hvoraf 75.000 blev betalt kontant, og at der blev optaget et  

 20-årigt obligationslån på 300.000 kr..
 Ved tinglysning af skødet som betinget skøde, var der alene påført  

 retsanmærkning om et ejerpantebrev på 100.000 kr..
N.N. har telefonisk over for amtsankenævnets sekretariat bekræftet, at  

 ejendommen på salgstidspunktet var ubehæftet, bortset fra ejerpantebrevet,  

 som lå til sikkerhed for nogle kautionsforpligtelser.
Da banken krævede  

 kautionen indfriet, valgte familien at sælge huset til nevøen.
Han har  

 imidlertid ikke kunnet afholde udgifterne ved terminsydelserne, og familien  

 har ikke længere mulighed for at hjælpe.
 BEREGNING AF BOLIGYDELSE:
Amtsankenævnets sekretariat har foretaget en beregning af den boligydelse,  

 der ville kunne komme til udbetaling, såfremt den skattemæssige værdi af  

 bopælsretten anvendes som boligudgift.
Beregningen kan kun være vejledende,  

 idet sekretariatet ikke er i besiddelse af alle nødvendige oplysninger for at  

 foretage en egentlig beregning.
Den skattemæssige værdi af bopælsretten for 1990 kendes ikke.
Den er  

 derfor i beregningen sat til 10.000 kr., hvilket formentligt er for højt,  

 jfr. at værdien i 1977 og 1978 var henholdsvis kr. 7.200 og 7.800. Endvidere  

 er det lagt til grund, at klager, som i lejekontrakten, har den indvendige  

 vedligeholdelsespligt vedrørende ejendommen.
 Den forventede indkomst for året 1990 for en enlig folkepensionist uden  

 andre indtægter er kr. 55.188. Det fremgår af lejekontrakten, at boligen er  

 på 87 m2 og omfatter 6 værelser, hvorfor beregningen skal ske ud fra et  

 grænsebeløb (egenbetaling) på 25% eller 13.797 kr.. Dette beløb skal klager  

 selv afholde som boligudgift, før der kan udbetales boligydelse.
 Beregningen bliver herefter som følger:
 En beregning på grundlag af den aftalte husleje på 31.200 kr. årligt,  

 ville efter en tilsvarende beregning give en boligydelse på 19.493 kr. årligt  

 eller 1.624 månedlig.
 RETSGRUNDLAG:
 Boligstøtteloven:
 § 11. Ved opgørelse af boligudgiften for lejere lægges den leje  

 til grund, som efter lejeaftalen skal betales for lejlighedens areal, fælles  

 boligareal, adgangsareal samt tilhørende sædvanlige udenomsrum.
 Stk. 2. Omfatter lejen betaling for varme og varmt vand samt elforbrug,  

 fradrages et beløb, der svarer til de sædvanlige udgifter hertil.
Stk. 3. Har lejeren pligt til at istandsætte det lejede med tapet,  

 hvidtning og maling, forhøjes lejen ved beregningen med 10 pct.
Påhviler  

 pligten kun delvis lejeren, forhøjes dog kun med 5 pct.
Påhviler  

 vedligeholdelsespligten kun delvis lejeren i medfør af § 10, stk. 3, i lov om  

 boligbyggeri, forhøjes lejen ved beregningen med 5 pct.
Påhviler pligten til  

 anden vedligeholdelse lejeren helt eller delvis, forhøjes lejen yderligere  

 med henholdsvis 10 og 5 pct.
 Stk. 4. Opvarmes lejligheden udelukkende med el eller gas, eller opvarmes  

 lejligheden fra et kollektivt varmeforsyningsanlæg, og betaler lejeren ud  

 over lejen den fulde udgift hertil, forhøjes lejen ved opgørelse af  

 boligudgiften med 15 kr. pr. m2 bruttoetageareal, jfr. § 34, stk. 1 nr. 3.  

 Ved fremleje, fremlån, udlejning eller anvendelse til erhverv af en del af  

 lejligheden fradrages der ved fastsættelse af bruttoetagearealet et areal,  

 der svarer til den forholdsmæssige del af arealet for hele lejligheden efter  

 antallet af værelser.
 Stk. 5. Overstiger lejen i væsentlig grad den normale leje for sædvanlige  

 lejligheder af en tilsvarende størrelse, eller må lejen anses for delvis  

 betaling for luksuriøst udstyr eller beliggenhed, kan kommunalbestyrelsen  

 nedsætte lejen med et beløb, der svarer til forskellen.
§ 12. Overstiger lejen halvdelen af husstandsindkomsten, skal  

 kommunalbestyrelsen efter en samlet vurdering af husstandsmedlemmernes  

 økonomiske og personlige forhold bestemme, om boligstøtte kan ydes.
Det samme  

 gælder, dersom særlige forhold, f.eks. i forbindelse med ansøgerens afståelse  

 af sin hidtidige bolig og leje af den lejlighed, hvortil boligstøtte søges,  

 sandsynliggør, at lejeaftalen er tilrettelagt med særligt henblik på opnåelse  

 af boligstøtte.
Kommunalbestyrelsen kan bestemme, at boligstøtte ydes med et  

 nedsat beløb.
 § 18. Det beløb, som ansøgeren selv skal betale af sin  

 boligudgift, grænsebeløbet, udgør 15 pct. af husstandsindkomsten op til en  

 indkomstgrænse på 111.500 kr., jfr. § 34, stk. 1, nr. 6.
 Stk. 2. .....
 Stk. 3. Boligydelsen udbetales med det beløb, hvormed den årlige  

 boligudgift overstiger grænsebeløbet....
 Stk. 4. Boligsikringen udbetales med 75 pct. af det beløb, hvormed den  

 årlige boligudgift overstiger grænsebeløbet.
 Stk. 5. For husstande uden børn kan boligsikringen ikke overstige 15 pct.  

 af lejen.
§ 19. Hvis der i boligen er 2 værelser mere end antallet af  

 husstandsmedlemmer, udgør grænsebeløbet 20 pct. af husstandsindkomsten op til  

 den i § 18, stk. 1, nævnte indkomstgrænse og 30 pct. af husstandsindkomsten  

 over denne grænse.
Hvis der i boligen er 3 eller flere værelser mere end  

 antallet af husstandsmedlemmer, udgør grænsebeløbet 25 pct. af  

 husstandsindkomsten op til indkomstgrænsen og 35 pct. af husstandsindkomsten  

 over denne grænse.
 Stk. 2. Ved beregning af boligydelse nedsættes de i stk. 1 nævnte  

 procentsatser med 1 2/3 procentpoint om året i årene 1991-93 med virkning fra  

 den 1. januar i det pågældende år.
Stk. 3. Uanset antallet af værelser skal ved fastsættelse af  

 grænsebeløbet efter stk. 1 og stk. 2 1) boliger på til og med 60 kvm bruttoetageareal højst anses for at have 2  

 værelser, 2) boliger på 61 til 75 kvm bruttoetageareal højst anses for at have 3  

 værelser og 3) boliger på 76 til og med 90 kvm bruttoetageareal højst anses for at  

 have 4 værelser.
 Stk. 4. De i stk. 3 nævnte arealgrænser forøges med 15 kvm, såfremt nogen  

 af husstandsmedlemmerne er stærkt bevægelseshæmmede og boligen er egnet  

 herfor.
 Stk. 5. Stk. 3 og stk. 4 finder ikke anvendelse, hvis et eller flere af  

 boligens værelser fremlejes eller anvendes til erhvervsformål.
 Ved beregning af boligstøtte til ansøgere, som ikke oppebar boligstøtte  

 ved udgangen af året 1986 finder følgende regler i boligstøttelovens kapitel  

 4a anvendelse:
§ 23c.
Ved beregning af boligstøtte efter § 23 b nedsættes den  

 boligudgift, der er opgjort efter kapitel 2 eller 3, i henhold til reglen i  

 stk. 2, såfremt boligens bruttoetageareal overstiger 65 m2 for een person i  

 husstanden og 20 m2 pr. person herudover.
Stk. 2. Ved opgørelsen medregnes for een person boligudgiften pr. m2  

 bruttoetageareal for 65 m2. For hver af de øvrige personer i husstanden  

 medregnes m2-udgiften for 20 m2 bruttoetageareal.
For de følgende 20 m2  

 medregnes 75 pct. af m2-udgiften, og for yderligere 20 m2 medregnes 50 pct.
I boligstyrelsens vejledning af 22. oktober 1987 pkt. 6.6. anføres, at  

 boligtagere i aftægtsboliger i relation til boligstøtte betragtes som lejere,  

 idet den indgåede aftægtskontrakt ligestilles med en lejekontrakt.
Ved  

 opgørelsen af boligudgiften lægges den skattemæssige værdiansættelse af den  

 fri bopælsret til grund.
Denne værdiansættelse fastsættes løbende af  

 skattemyndighederne til brug ved indkomstbeskatningen.
 Samme fremgangsmåde anvendes i tilfælde, hvor der ikke foreligger en  

 egentlig aftægtskontrakt, men hvor en sælger af et hus f.eks. har betinget  

 sig en livsvarig brugsret til en bolig, eventuelt mod betaling af et symbolsk  

 beløb.
