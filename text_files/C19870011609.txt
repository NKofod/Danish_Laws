(Til alle statsinstitutioner,  

 kommunalbestyrelser, amtsråd og Hovedstadsrådet) Genanvendelse af papir giver en række miljø- og ressourcemæssige fordele.  

 Ikke mindst offentlige institutioner bør derfor sørge for, at papiraffald  

 bliver indsamlet med henblik på genanvendelse.
 Med hjemmel i lov om genanvendelse og begrænsning af affald § 11, jævnfør  

 lovbekendtgørelse nr. 532 af 16. oktober 1984, fastsættes herefter følgende:
§ 1.  Statsinstitutioner, kommunalbestyrelser, amtsråd  

 og Hovedstadsrådet skal senest 1. januar 1988 iværksætte indsamling af  

 genanvendeligt papiraffald fra egne institutioner med over 100 kg  

 genanvendeligt papiraffald pr. måned.
Papiret skal leveres til genanvendelse.
 Stk. 2.  Genanvendeligt papiraffald omfatter aviser,  

 pap, skrivepapir, edb-lister og lignende, som teknisk kan indgå i ny  

 papirproduktion.
 Stk. 3.  Videreudnyttelse af papiraffald til  

 energifremstilling betragtes ikke som genanvendelse.
 Stk. 4.  En institution, der er fordelt på forskellige  

 lokaliteter, skal levere til genanvendelse, jævnfør stk. 1, for de  

 lokaliteter, der har mere end 100 kg genanvendeligt papiraffald pr. måned.
 Stk. 5.  Ved fastlæggelsen af institutioner, der skal  

 levere til genanvendelse efter stk. 1, kan følgende enhedsmængder anvendes:
kontorer og kaserner: 4 kg pr. ansat pr. måned undervisningsinstitutioner: 0,25 kg pr. studerende/elev pr. måned hospitaler og plejehjem: 2 kg pr. sengeplads pr. måned.
 § 2.  Institutioner med mindre end 100 kg papiraffald  

 pr. måned bør tilstræbe at iværksætte tilsvarende ordninger, evt. i  

 samarbejde med andre institutioner eller virksomheder.
 § 3.  Vedrørende den praktiske tilrettelæggelse  

 henvises til Miljøstyrelsens vejledning nr. 1, 1985 om indsamling af papir  

 fra offentlige institutioner.
