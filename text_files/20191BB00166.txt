Fremsat den 7. maj 2020 af Pernille Skipper (EL), Eva Flyvholm (EL), Jette Gottlieb (EL), Peder Hvelplund (EL), Henning Hyllested (EL), Christian Juhl (EL), Rosa Lund (EL), Rune Lund (EL), Søren Egge Rasmussen (EL), Jakob Sølvhøj (EL), Søren Søndergaard (EL), Victoria Velásquez (EL) og Mai Villadsen (EL) Forslag til folketingsbeslutning om, at udgifterne til velfærd mindst skal følge befolkningsudviklingen Folketinget pålægger regeringen at sikre, at væksten i det offentlige forbrug hvert år frem til 2025 som minimum følger med det demografiske træk.
Bemærkninger til forslaget I flere år har udviklingen i det offentlige forbrug ikke fulgt med de stigende udgifter, der følger af det stigende antal børn og ældre.
Det problem fik en central stilling i folketingsvalgkampen i 2019, hvor både Socialdemokratiet med en »velfærdslov« og Venstre med et »velfærdsløfte« lovede, at velfærden skulle følge med befolkningsudviklingen.
Løfterne fra valgkampen er dog endnu ikke blevet omsat til lov, og regeringen har nu udskudt fremsættelsen af velfærdsloven med henvisning til covid-19. Med dette beslutningsforslag ønsker Enhedslisten at sikre, at løfterne fra valgkampen bliver indfriet, også selv om der ikke er tid til at behandle et lovforslag i dette folketingsår.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at udgifterne til velfærd mindst skal følge befolkningsudviklingen.
(Beslutningsforslag nr.
B 166) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
