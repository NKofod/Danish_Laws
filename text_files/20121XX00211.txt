Skriftlig fremsættelse (28. november 2012) Ministeren for forskning, innovation og videregående uddannelser: (Morten Østergaard):
 Herved tillader jeg mig for Folketinget at fremsætte:
Forslag til lov om Ankenævnet for Statens Uddannelsesstøtteordninger (Lovforslag nr.
L 90) Lovforslaget har til formål at skabe klarhed og overskuelighed for borgere, klageberettigede og de myndigheder, hvis afgørelser kan påklages til Ankenævnet for Statens Uddannelsesstøtteordninger.
Med lovforslaget ændres Ankenævnet for Uddannelsesstøttens navn til »Ankenævnet for Statens Uddannelsesstøtteordninger« for at afspejle ankenævnets sagsområder.
Der foretages ingen ændringer af ankenævnets sagsområder.
Ankenævnet vil fortsat skulle realitetsbehandle klagesager vedrørende statens uddannelsesstøtte, specialpædagogisk støtte, handicaptillæg, specialundervisning, elevstøtte og statens voksenuddannelsesstøtte.
 Lovforslaget indebærer præcisering af de retlige rammer for ankenævnets kompetence og virksomhed, styrkelse af ankenævnets juridiske kompetencer samt fastlæggelse af kriterier for udpegning og indstilling af formanden og de to medlemmer af ankenævnet.
 Lovforslaget indebærer endvidere regler om ankenævnets informationsvirksomhed, herunder krav om afgivelse af en årlig beretning samt offentliggørelse af afgørelser af principiel karakter.
 Det foreslås, at loven træder i kraft den 1. april 2013.
 Idet jeg henviser til de bemærkninger, der ledsager forslaget, tillader jeg mig at anbefale det til det Høje Tings velvillige behandling.
