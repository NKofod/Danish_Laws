Nr LSF 271 Forslag til Lov om ændring af lov om leje og af lov om midlertidig  

 regulering af boligforholdene(Fri lejefastsættelse ved genudlejning) Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Annette Just (FP) Johannes Sørensen (FP) den 15. maj 1997 § 1 I lov om leje, jf. lovbekendtgørelse nr. 837 af 20. september 1996, som  

 ændret ved § 3 i lov nr. 1048 af 11. december 1996 og ved § 1 i lov nr. 230  

 af 2. april 1997, foretages følgende ændringer:
 1. I § 4 indsættes efter stk. 2 som nyt stykke:
»Stk. 3. Ved lejeaftalens indgåelse kan lejens størrelse frit  

 aftales.« Stk. 3-5 bliver herefter til stk. 4-6.
 2. I § 53 indsættes efter stk. 8 som nyt stykke:
»Stk. 9. Uanset stk. 1 og 2 kan §§ 47-52 fraviges i  

 lejeaftaler, som indgås den 1. juli 1997 eller senere.« Stk. 9 bliver herefter stk. 10.
 3. I § 53, stk. 9, der bliver stk. 10, ændres  

 »6-8« til: »6-9«.
§ 2 I lov om midlertidig regulering af boligforholdene, jf. lovbekendtgørelse  

 nr. 913 af 17. oktober 1996, som ændret ved § 4 i lov nr. 1048 af 11.  

 december 1996 og ved § 2 i lov nr. 230 af 2. april 1997, foretages følgende  

 ændring:
 1. § 5 affattes således:
 »§ 5. Ved lejeaftalens indgåelse kan lejens størrelse frit  

 aftales.
 Stk. 2. Lejeforhøjelse kan kræves på grundlag af en aftale om  

 regulering af lejen med bestemte beløb på bestemte tidspunkter eller efter  

 nettoprisindeks og kan gennemføres ved udlejerens skriftlige meddelelse herom  

 til lejeren.
 Stk. 3. Lejen kan endvidere reguleres i henhold til §§ 50-52, §  

 58, § 60 og § 61 i lov om leje.
Stk. 4. Huslejenævnet kan på lejerens begæring tage stilling til,  

 om en aftale indgået i medfør af stk. 1 eller 2 er rimelig, jf. § 36 i lov om  

 aftaler og andre retshandler på formuerettens område.« § 3 Loven træder i kraft den 1. juli 1997 og har virkning for lejeaftaler, der  

 indgås den 1. juli 1997 eller senere.
Bemærkninger til lovforslaget Almindelige bemærkninger I de seneste mange år har skiftende regeringer erklæret, at nu skulle  

 lejelovgivningen ændres gennemgribende.
Der skulle forenkles, og det  

 midlertidige, som i parentes bemærket har været midlertidigt siden midten af  

 1960'erne, skulle skrives sammen med det permanente.
Frem for alt skulle den  

 bastante regulering af lejen i det mindste gradvis afskaffes til fordel for  

 en mere fri huslejefastsættelse.
Men intet, der bare går lidt i den retning,  

 er sket.
Sidst regeringen forsøgte sig med en større reform i 1994, måtte den give  

 op, og i stedet blev der nedsat en Lejelovskommission i den tro, at  

 eksperterne kunne løse den politiske knude.
Det kunne kommissionen  

 selvfølgelig ikke.
Forslag, der stritter i hver sin retning, er blevet  

 resultatet.
 Boligministeren træder vande, men har dog meldt ud, at der ikke bliver  

 tale om nogen væsentlig afregulering af lejefastsættelsen - snarere  

 tværtimod.
 Det er derfor på tide, at der bliver rettet op på disse forhold.
Siden 1939 har vi haft en reguleringslov med maksimalpriser på  

 boligområdet.
Ved boligforliget i 1966 var der flertal for at indføre et frit  

 boligmarked.
Lejen skulle over en otte års periode »normaliseres«,  

 men heller ikke dette flertal kunne gennemføre planerne, fordi  

 Socialdemokratiet hurtigt løb fra alle aftaler.
 I stedet for blev der i midten af 1970'erne indført den  

 omkostningsbestemte husleje som det endelige og afgørende skridt væk fra de  

 intentioner om et mere frit lejemarked, som forliget fra 1966 repræsenterede.
 Principperne fra 1970'erne er stort set bibeholdt frem til i dag, dog med  

 en række stramninger, hvoraf den vigtigste er fra sidste år, hvor muligheden  

 for at fastsætte lejen til det lejedes værdi ved genudlejning stort set blev  

 afskaffet.
Hele denne stramme regulering har ødelagt og skævvredet boligmarkedet,  

 forhindret den nødvendige mobilitet på arbejdsmarkedet og presset folk ind i  

 den dyre almennyttige sektor.
Samtidig er det de rigeste familier, der vinder  

 i boliglotteriet og får de største og bedste boliger.
Reguleringen har også betydet, at den private udlejningsmasse fortsat er i  

 relativ dårlig stand.
Der har ganske simpelt ikke været råd til løbende at  

 vedligeholde og til at gennemføre den nødvendige forbedring af boligerne.  

 Derfor er det også nødvendigt at poste mange milliarder kroner ud til  

 byfornyelse og forskellige andre støtteordninger.
Det hænger ganske enkelt  

 ikke sammen.
Fremskridtspartiet foreslår derfor nu, at der indføres fri  

 huslejefastsættelse ved genudlejning.
Det vil ikke ramme de nuværende lejere  

 og vil ikke have social slagside.
Tværtimod vil det sikre øget konkurrence på  

 boligmarkedet mellem udlejerne, som over en årrække vil komme lejerne til  

 gode i form af lavere priser og højere kvalitet, end vi kender i dag.
Dette  

 gælder på andre områder, og det gælder også på boligmarkedet.
Bemærkninger til lovforslagets enkelte bestemmelser Til § 1 Til nr. 1 Det foreslås, at lejens størrelse frit kan aftales i forbindelse med  

 lejeaftalens indgåelse.
Til nr. 2 Det foreslås, at reglerne vedrørende det lejedes værdi m.v. kan fraviges  

 for lejeaftaler, der indgås den 1. juni 1997 eller senere.
Det lejedes værdi  

 som overgrænse for lejens størrelse foreslås således afskaffet.
Til nr. 3 Det foreslås, at lejeforhøjelser kan aftales i form af periodevise  

 reguleringer med bestemte beløb eller efter nettoprisindekset.
Reguleringen  

 svarer til den regulering, som er fastsat for de ejendomme, som efter § 53  

 ligeledes er undtaget fra reglerne om det lejedes værdi.
Til § 2 Til nr. 1 Der foreslås en ændring af § 5, således at der ved indgåelse af nye  

 lejeaftaler frit kan aftales en leje.
Lejen er således ikke begrænset hverken  

 af den omkostningsbestemte leje eller af det lejedes værdi, men alene af,  

 hvad parterne måtte aftale.
Det foreslås samtidig, at forhøjelser kan aftales i form af periodevise  

 reguleringer med bestemte beløb eller efter nettoprisindekset.
Reguleringen  

 svarer til den regulering, som er fastsat for de ejendomme, som efter § 15 a  

 ligeledes er undtaget fra lejefastsættelsesreglerne i boligreguleringsloven.
Herudover vil lejen kunne forhøjes som følge af stigende skatter og  

 afgifter.
Også udgifter til forbedringer samt til gårdrydninger m.v. og til  

 tilslutning til kollektivt varmeforsyningsanlæg kan lægges på lejen.
 Endelig foreslås i lighed med de gældende bestemmelser i § 15 a, at  

 huslejenævnet kan tage stilling til, om aftalen er rimelig i henhold til  

 aftalelovens § 36.
Til § 3 Det foreslås, at loven træder i kraft den 1. juli 1997, samt at  

 lejeaftaler, som indgås herefter, følger de foreslåede regler.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om leje og af lov om midlertidig  

 regulering af boligforholdene. (Fri lejefastsættelse ved genudlejning).
(Lovforslag nr.
L 271).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
