Vejledning om kontrol med svømmebade Vejledningen indeholder en generel beskrivelse af svømmebade.
Blandt andet beskrives cirkulation af vandstrømmen gennem bassinet, automatisk måling og dosering af klor, genanvendelse af brugt returskyllevand og endelig svømmebadsanlæg med brug af overfladevand.
 Kvalitet, måling, prøvetagning og analyser gennemgås forholdsvis detaljeret, og de mest relevante sygdomsfremkaldende mikroorganismer beskrives sammen med gode råd om, hvordan de kan undgås.
De almindeligt anvendte kemikalier i svømmebade gennemgås kort, men ikke udtømmende.
Der indgår en beskrivelse af driften af forskellige typer svømmebadsanlæg, en beskrivelse af renholdelse af anlægget samt baderegler.
 Myndighedens behandling af godkendelser, tilladelse til lavkloring og muligheder for at dispensere fra reglerne om svømmebade gennemgås, og der indgår et afsnit om myndighedens tilsyn med svømmebadsanlæg og indgreb over for mangelfuld opfyldelse af de gældende krav til et svømmebad.
Vejledningen indeholder herudover tre tekniske kapitler.
Det ene kapital indeholder en beskrivelse af dannelsen af klorbiprodukter i svømmebade samt eksempler på teknologier, der kan fjerne klorforbindelserne.
Et andet kapitel indeholder en beskrivelse af prøvetagningsteknikker til brug for den driftskontrol, som personalet kan foretage som supplement til akkrediteret prøvetagning.
Endelig er der en kort beskrivelse af de forskellige typer desinfektion, der kan være relevante i et svømmebadsanlæg.
