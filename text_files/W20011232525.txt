Nævnet fandt ikke, at det forhold, at artiklen indeholdt en omtale  

 af hjemmesidens web-adresse og et link til siden, indebar en krænkelse  

 i forhold til de personer, som klager repræsenterede.
Nævnet  

 fandt, at det ikke var i strid med god presseskik, når der i en artikel  

 som den omhandlede, der i øvrigt forholdt sig kritisk til den  

 pågældende hjemmeside, var indeholdt oplysninger om sidens navn  

 og eventuelt et link til siden.
Nævnet fandt derfor ikke grundlag for  

 at udtale kritik af bladet.
Kendelse fra Pressenævnet i sag nr.  

 68/2001 Dansk Skuespillerforbund har på vegne af [K1], [K2]  

 og [K3] m.fl. klaget til Pressenævnet over en artikel bragt i Ekstra  

 Bladets internetavis den 9. juni 2001, idet man mener, at god presseskik er  

 tilsidesat.
Af artiklen bragt den 9. juni 2001 med overskriften  

"Danske stjerner er nøgenmodeller" fremgik, at "Sexside på nettet viser danske  

 skuespillerinder, sangerinder og sportsstjerner som erotiske modeller.
Stort set alle skuespillere har på et eller andet  

 tidspunkt spillet med i en film, hvor det faldt naturligt at rollen smed  

 tøjet og optrådte nøgen.
Men når  

 nøgenscenerne tages ud af deres sammenhæng   som still-billeder  

   forsvinder det kunstneriske aspekt.
Tilbage står kun skuespilleren i  

 al sin nøgenhed.
 Og så er skuespillerne pludselig  

 nøgenmodeller.
Det lukrerer den danske internetside Danskpige.dk  

 på.
Her har man indsamlet, scannet og "grabbet" billeder fra  

 forskellige film og magasiner.
Fælles for dem alle er, at de  

 forestiller danske stjerner uden eller med meget lidt - tøj  

 på.
For skuespillernes vedkommende er det gået ud over  

 blandt andre [K1], [K2], [K3],  Mira  Wanting,  Pia  Vieth,  Sofie  

  Lassen- Kahlke,  Susanne  Bjerrehus,  Søs  Egelind og  Trine  

  Dyrholm.
Alle vises frem på internetsiden i scener fra film, hvor de  

 har optrådt helt eller delvist nøgne.
45 EROTISKE STJERNER Også sangerinder og sportsstjerner har fundet vej  

 til billedarkivet på internetsiden.
Typisk er der tale om billeder med  

 et erotisk skær, der er taget til magasiner eller som officielle  

 pressefotos   eller nøgenbilleder, som er taget før karrieren  

 for alvor tog fart.
 Her optræder f.eks.  Anette  Heick,  Camilla  

  Martin,  Caroline  Henderson,  Freya,  Gry  Johansen,  Julie  Rugaard,  

  Aqua-Lene,  Pernille  Aalund,  Sanne  Salomonsen og  Zindy  Laursen.
 I alt er der 45 forskellige navne på listen i det  

 erotiske billedarkiv.
- Vi har ikke hørt fra firmaer eller personer, som  

 brokker sig over copyright eller lignende.
Men det kommer nok, når I  

 omtaler siden, siger en af bagmændene til Ekstra Bladet PÅ  

 NETTET.
- Vi har fået fantastisk respons fra folk.
Faktisk  

 er mange af de billeder, der ligger i arkivet, sendt til os fra vores  

 besøgende.
Hvor de har billederne fra, aner jeg ikke, siger han.
 Internetsiden har også et arkiv med  

 nøgenbilleder fra Big Brother, og en afdeling, hvor man kan sende sine  

 erotiske amatørfotos ind.
 Adressen er www.danskpige.dk.
Artiklen var ledsaget af et billede, der var sammensat af  

 4 mindre billeder af skuespillerinden [K3] fra filmen "Sekten",  

 hvor hun optræder delvis nøgen.
Billedet havde følgende  

 undertekst :
 "[K3] som "Mona" i filmen  

 "Sekten" fra 1997. En eller anden har "grabbet"  

 billederne fra filmen, og nu er de en del af et erotisk galleri på  

 internettet".
 Klageren har anført, at man ønsker  

 nævnets stillingtagen til, hvorvidt Ekstra Bladets internetavis har  

 handlet i strid med god presseskik ved offentliggørelsen af artiklen  

 den 9. juni 2001, når denne indeholder et link til en hjemmeside med et  

 ulovligt indhold.
Klageren har nærmere anført, at bladets  

 læsere i artiklen bliver gjort opmærksom på en hjemmeside  

 med ulovligt offentliggjorte nøgenbilleder af mere end 45 skuespillere  

 og andre kendte personer.
Bladet beskriver og angiver et link til hjemmesiden  

 www.danskpige.dk, hvorpå man kan finde store arkiver med diverse  

 nøgenbilleder.
Hjemmesideudbyderen har ikke indhentet samtykke fra de  

 afbillede personer eller andre rettighedshavere til fotografierne, hvilket  

 bladet ifølge artiklens ordlyd er sig bevidst.
Klageren har i  

 øvrigt bemærket, at artiklen på bladets egen hjemmeside  

 indeholder nøgenbilleder af blandt andet skuespiller [K3], hvilket der  

 ej heller foreligger tilladelse til.
Klageren har i den forbindelse oplyst, at mange af de  

 offentliggjorte nøgenbilleder er still-billeder, der er affotograferet  

 fra film- eller tv-produktioner.
Nøgenportrætterne er  

 således taget ud af en sekvens levende billeder og den kunstneriske  

 sammenhæng, som de oprindeligt indgik i.
Klageren har anført, at det enkelte menneske har  

 krav på beskyttelse af sin personlige anseelse.
At skuespillerne  

 medvirker i nøgenscener i spillefilm, berettiger ikke bladet til at  

 udbrede ulovligt affotograferede still-billeder i sin internetavis i helt  

 andre sammenhænge.
Bladet bør ved fremskaffelsen af oplysninger  

 om hjemmesiden udvise kritik over for sådanne nyhedskilder, der har  

 skadevoldende hensigt.
Bladet har med offentliggørelsen af et link til  

 hjemmesiden Danskpige.dk opfordret og medvirket til fortsat udbredelse af og  

 kendskab til ulovligt og krænkende materiale.
Denne form for linking  

 må efter klagers opfattelse anses for at være i strid med god  

 presseskik, idet der ikke tilgodeses nogen almene interesser og ikke er nogen  

 journalistisk begrundelse for offentliggørelsen.
Klageren har endvidere anført, at bladet foretager  

 en usaglig markedsføring af sin egen internetavis ved - på  

 bekostning af kendte skuespillere - at udbrede disses nøgenbilleder.  

 Efter reglerne for god presseskik skal der opretholdes en klar skillelinje  

 mellem annoncering og redaktionel tekst, og artiklen den 9. juni 2001 med  

 link til hjemmesiden Danskpige.dk må betragtes som alene at være  

 foranlediget af bladets merkantile interesser.
Artiklen opfylder  

 således efter klagers opfattelse ikke kravet om et sagligt redaktionelt  

 indhold.
Klageren har tillige anført, at dersom det var  

 bladets ærinde at imødegå en krænkelse af  

 skuespillere på internettet, ville en henvendelse til  

 Skuespillerforbundet være den mest loyale og formålstjenlige  

 handlemåde.
Klager bestrider ikke bladets berettigelse til at skrive  

 artikler om personer, der opretter hjemmesider med ulovligt materiale.
Det er  

 imidlertid nødvendigt, at pressen opretholder en skillelinje mellem  

 det at beskrive ulovligheder, og det at lave links direkte til ulovlige  

 hjemmesider.
Klager er af den opfattelse, at pressen skal agere  

 vagthund over for ulovligheder, hvilket vil sige at omtale sådanne, men  

 i det øjeblik bladet laver links, er det medansvarlig for, at  

 hjemmesiden Danskpige.dk unødigt bliver eksponeret og udbredt til en  

 større skare af læsere.
Klager har i den forbindelse henvist  

 til, at bladet selv har erkendt, at mange læsere aldrig ville have  

 kendt til den ulovlige hjemmeside, hvis ikke bladet havde omtalt og henvist  

 til denne på sin hjemmeside.
 Med hensyn til det af bladet anførte om, at  

 internetsiden er blevet stoppet, har klager anført, at det er korrekt,  

 at siden kortvarigt blev lukket på foranledning af klager, men at den  

 beklageligvis efterfølgende er genopstået i en ændret  

 form.
 Klager har afslutningsvis anført, at artikler med  

 links til hjemmesider med ulovligt materiale er i strid med god  

 presseskik.
Bladet har anført, at det er vanskeligt at  

 identificere det presseetiske problem, som klageren forsøger at  

 opfinde.
Den indklagede artikel handler efter bladets opfattelse om  

 præcis det samme, som Dansk Skuespillerforbunds klage tager  

 udgangspunkt i, nemlig det forhold at en eller anden uretmæssigt har  

 tilegnet sig still-billeder af nøgenscener i film.
Artiklen forklarer  

 netop det odiøse i, at billederne bliver revet ud af deres  

 kunstneriske sammenhæng.
Faktisk nærmer visse passager i klagen  

 sig direkte afskrift af artiklens ordlyd.
At bladet tager afstand fra  

 fremgangsmåden, fremgår af ordvalg som "Det lukrerer den  

 danske internetside Danskpige.dk på." og "For skuespillernes  

 vedkommende er det gået ud over ".
Bladet har videre anført, at den  

 pågældende sektion i bladet beskriver internettet på godt  

 og ondt.
Myriader af hjemmesider   herunder særligt danske  

 gennemtrawles, og når personer gør noget utraditionelt,  

 ulovligt, gavnligt eller på anden måde opsigtsvækkende  

 på nettet, beretter bladet om det.
Til denne dækning hører  

 også afdækning af, når nogle forsøger at pushe  

 narkotika, distribuere børneporno eller som i dette tilfælde  

 forsøger at leve højt på andres retmæssige  

 arbejde.
Bladet har i den forbindelse anført, at det er uden  

 mening og helt uden forståelse for internettets natur at  

 påstå, at bladet annoncerer for den pågældende side  

 ved at omtale den.
Hvis dette var tilfældet kunne bladet aldrig skrive  

 artikler om personer, der bryder loven på nettet, fordi man så  

 ville "annoncere" for deres ulovlige hjemmesider.
Når der i  

 artiklen linkes til den pågældende side, sker det for at  

 dokumentere, at det ulovlige materiale findes.
I øvrigt er det ofte  

 sådan, at hjemmesidens navn er identisk med internetadressen.
Dette  

 gør sig også gældende i det foreliggende  

 tilfælde.
Bladet har herudover anført, at journalistik  

 på dette felt ville være meningsløs, med mindre den rummer  

 eksakte oplysninger.
Man kan ikke skrive, at "Et eller andet sted  

 på nettet er der en person, der ulovligt har offentliggjort  

 nøgenbilleder af danske stjerner". Det ville svare til i en  

 kriminalreportage at skrive, at "En direktør i en dansk bank har  

 for nylig begået underslæb". Altså uden facts, ingen  

 artikel.
Bladet har afslutningsvis gjort gældende, at  

 hensigten med at omtale de ulovlige internetsider er at få sat en  

 stopper for dem.
Bladet gør opmærksom på sidernes  

 eksistens, således at ofrene kan tage deres forholdsregler.
Hvis ikke  

 bladets internetavis havde omtalt Danskpige.dk, ville Dansk  

 Skuespillerforbund ikke have haft den fjerneste anelse om, at dets medlemmer  

 blev misbrugt.
Bladet finder det i den forbindelse værd at  

 bemærke, at Danskpige.dk netop på grund af bladets omtale af  

 siden nu er blevet lukket.
Det er derfor uden mening at tale om, at bladet  

 opfordrer til videre udbredelse af det ulovlige materiale, da det ganske  

 enkelt ikke længere findes på siden.
Snarere end at klage til  

 Pressenævnet, burde klager have sendt bladets internetredaktion en  

 takkeskrivelse, fordi den har gjort opmærksom på problemet.
 I sagens behandling har deltaget: Axel Kierkegaard, Finn  

 Rowold, Tage Clausen og Kirsten Dyregaard.
 Pressenævnet udtaler:
Ifølge de vejledende regler for god presseskik skal  

 meddelelser, der kan krænke privatlivets fred, undgås, medmindre  

 klar almen interesse kræver offentlig omtale.
Det enkelte menneske har  

 krav på beskyttelse af sin personlige anseelse.
 Pressenævnet bemærker indledningsvis, at i  

 overensstemmelse med det almindelige princip om redaktørens ret til at  

 redigere mediet er redaktøren berettiget til at beslutte, hvad man vil  

 bringe i mediet.
Nævnet finder ikke, at det forhold, at artiklen  

 indeholder en omtale af hjemmesidens web-adresse og et link til siden  

 indebærer en krænkelse i forhold til de personer, som klager  

 repræsenterer.
Det er nævnets opfattelse, at det ikke er i strid  

 med god presseskik, når der i en artikel som den omhandlede, der i  

 øvrigt forholder sig kritisk til den pågældende  

 hjemmeside, er indeholdt oplysninger om sidens navn samt eventuelt et link  

 til siden.
 Nævnet finder derfor ikke grundlag for at udtale  

 kritik af bladet.
 Afsagt den 9. oktober 2001.
