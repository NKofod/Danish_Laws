 Tilsynet fandt at en ordning, der ved køb af visse forbrugsgoder,  

 under visse betingelser garanterede tilbagebetaling af den erlagte købesum  

 efter 10 år, var en livsforsikring.
Udtalt at dette ikke ville være tilfældet, såfremt ordningens  

 garantibevis kunne gå i arv til hvem som helst I dagspressen havde der i en længere periode været omtalt særlige  

 reklamefremstød, hvorefter forbrugere i forbindelse med køb af for eksempel  

 hårde hvidevarer, tæpper og radio-TV-apparater på nærmere fastsatte vilkår  

 garanteredes tilbagebetaling af den erlagte købesum efter 10 år.
 Produktet bestod af følgende:
Ved køb af en vare fik kunden udleveret en ansøgningsformular, der i  

 udfyldt stand kunne sendes til et centralt administrationskontor, der  

 udstedte et garanticertifikat til køberen, såfremt betingelserne herfor var  

 opfyldt.
I henhold til det udstedte certifikat garanterede henholdsvis et  

 engelsk forsikringsselskab og et selskab, der havde afdækket sin garanti i et  

 engelsk forsikringsselskab, for tilbagebetaling af et beløb svarende til den  

 nominelle købesum, der var betalt for varen 10 år efter købets foretagelse,  

 såfremt certifikatet på dette tidspunkt blev indsendt til  

 administrationskontoret af den person, der var anført på og som havde  

 underskrevet certifikatet.
Garanticertifikatet kunne således ikke overdrages  

 til andre.
Af tilbagebetalingsordningerne fremgik som en afgørende betingelse  

 for beløbets udbetaling, at kunden var i live efter de 10 år og kunne  

 præsentere sit tilbagebetalingskrav.
 Livsforsikring er i henhold til det almindelige forsikringstekniske begreb  

 karakteriseret ved, at der er tale om en forsikringsart, hvor menneskers liv  

 eller død er den relevante forsikringsbegivenhed.
Efter en nærmere vurdering blev produktet anset som et  

 livsforsikringsprodukt, en livsbetinget kapitalforsikring, der alene må  

 tegnes af livsforsikringsselskaber med koncession hertil.
Da det fremgik af  

 certifikaterne, at disse tilbagebetalingsgarantier var fuldt forsikrede i  

 engelske forsikringsselskaber, der ikke var etableret her i landet, blev det  

 yderligere statueret, at de danske detailhandlere derved medvirkede til at  

 formidle direkte forsikringer for her i landet bosiddende personer tegnet hos  

 andre end her i landet etablerede forsikringsselskaber eller generalagenturer  

 for udenlandske selskaber i strid med LFV §220, stk. 1, nr. 1.
 Finanstilsynet har efterfølgende udtalt, at såfremt garanticertifikaterne  

 ændres således, at garantibevisets indløsning ikke er afhængig af, at den  

 pågældende kunde personligt er i live på det konkrete tidspunkt 10 år efter  

 købets afslutning, men det i stedet gøres muligt at lade beviset gå i arv til  

 hvem som helst, vil produktet ikke længere indeholde et forsikringselement.
