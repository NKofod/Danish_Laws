(Til landets læger) Sundhedsministeren har besluttet, at alle læger fra 1. juli 1994 har pligt  

 til at tilbyde gravide kvinder rådgivning om HIV, herunder HIV-testning.
Baggrund Gravide kvinder inficeret med human immundefekt virus (HIV) kan smitte  

 deres børn intrauterint, under selve fødslen eller post-partum.
Størrelsen af  

 risikoen for perinatal smitte varierer fra land til land, og i Europa har  

 epidemiologiske undersøgelser fundet en sådan vertikal smitterisiko på 13%.  

 Prognosen for HIV-smittede børn er dårlig.
Udenlandske undersøgelser viser,  

 at 50% af børnene udvikler erhvervet immundefekt syndrom (AIDS) i første  

 leveår og 75% ved toårsalderen.
Den gennemsnitlige overlevelsestid er ca. 3  

 år efter, at diagnosen er stillet.
Prævalensen af HIV-smittede børn i Danmark kendes ikke.
En dansk opgørelse  

 afsluttet 1. marts 1993 omfatter 20 HIV-positive børn, der er smittet  

 perinatalt.
Ifølge HIV-opgørelse for 4. kvartal 1993 fra Statens  

 Seruminstitut er antallet af anmeldte HIV-positive tilfælde blandt børn 20.  

 Heraf er 19 perinatalt smittet.
Dette antal er anmeldt i perioden fra 1.  

 august 1990 til udgangen af december 1993.
HIV/AIDS er antalsmæssigt fortsat primært knyttet til særlige  

 befolkningsgrupper.
HIV-smitten er dog i dag langt fra begrænset til disse  

 grupper og heteroseksuel smitteoverførsel fra disse forekommer i stigende  

 grad.
Der skønnes på nuværende tidspunkt ikke at være en egentlig selvstændig  

 HIV-epidemi under udvikling heteroseksuelle imellem.
HIV-meldesystemet viser,  

 at ca. halvdelen af de erkendte HIV-smittede kvinder i Danmark er seksuelt  

 smittet i udlandet, og mange er udlændinge.
 Blandt kvinder smittet i Danmark er langt hovedparten pr. maj 1994  

 kategoriseret under grupperne: i.v. stofmisbrug og for den seksuelle smitte:  

 sex med henholdsvis i.v. stofmisbruger, biseksuel mand, mand fra højendemisk  

 område (primært Afrika), man med ukendt adfærd.
Ikke alle gravide kvinder kender til eller ønsker at oplyse om, hvorvidt  

 de selv eller deres seksualpartnere tilhører befolkningsgrupper, hvor smitten  

 er særligt udbredt.
Der findes således kvinder med risikoadfærd, der bliver  

 gravide med sandsynlighed for at føde HIV-smittede børn, men som ikke af sig  

 selv tænker på eller ikke ønsker at bringe dette emne på bane over for deres  

 læge.
Læger har også givet udtryk for usikkerhed i skønnet af med hvem, det  

 har været relevant at diskutere HIV/AIDS.
Formål Det primære formål med det obligatoriske tilbud om HIV-testning mv. til  

 gravide kvinder er at begræse antallet af børn, som smittes perinatalt, ved  

 at identificere HIV-smittede svangre.
Det er endvidere et mål i sig selv at  

 påvirke adfærd hos kvinder i aktuel risiko med henblik på at nedsætte  

 HIV-risikoen og dermed forebygge fremtidig smitte hos kvinden, hendes  

 partnere og eventuelt kommende børn.
Endelig udgør ordningen et led i  

 overvågningen af HIV-smittens udbredelse blandt den heteroseksuelle del af  

 befolkningen.
Kvinder omfattet af ordningen og tidspunkt for tilbudet Tilbudet gælder alle gravide kvinder, og ordningen begrænses ikke til  

 svangre, der agter at føde, men omfatter også gravide kvinder, der ønsker  

 afbrydelse af svangerskabet.
Tilbudet gives alle kvinder ved 1. svangreundersøgelse hos den  

 praktiserende læge som led i svangreomsorgens generelle risikoscreening og  

 sundhedsfremme, og hvor der i forvejen udtages blodprøver til undersøgelse  

 for andre sygdomme.
Det er vigtigt, at de HIV-smittede kvinder identificeres  

 så tidligt, at provokeret abort efter kvindens ønske vil kunne foretages  

 inden 12. svangerskabsuge.
Ligeledes bør tilbudet fremsættes til kvinder, der  

 anmoder om afbrydelse af svangerskabet.
Tilbudets indhold / information og rådgivning Lægen er forpligtet til at tilbyde kvinden HIV-testning.
Ved oplysning om  

 risikoadfærd eller lægens fornemmelse heraf, bør kvinden motiveres for  

 testen.
Undersøgelse for HIV-antistoffer er imidlertid altid frivillig, og  

 det er kvindens ret at afslå tilbudet.
Informationen og rådgivningen bør indeholde en begrundelse for ordningen  

 og kan omfatte en kort redegørelse om HIV-infektionen og AIDS-sygdommen,  

 smitteveje og forebyggelse, den aktuelle smitteudbredelse, den vertikale  

 smitterisiko, behandlingsmuligheder og muligheden for provokeret abort.
Alle  

 gravide kvinder bør indskærpes nødvendigheden af at undgå smitteeksposition.  

 Før udtagning af blodprøven skal lægen redegøre for HIV-testens karakter og  

 dens mulige konsekvenser.
Lægen bør udspørge den gravide om risikoadfærd, og i det hele taget danne  

 sig et indtryk af, om kvinden eventuelt kunne tilhøre de ovennævnte grupper  

 med særlig HIV-risiko.
Dette er også nødvendigt for at kunne vurdere behovet  

 for differentiering i svarafgivelsen og i rådgivningen under hensyntagen til,  

 at testen kunne være positiv.
Dermed kan kvinden forberedes på den krise og  

 de psykologiske og sociale reaktioner i omverdenen, der erfaringsmæssigt  

 optræder ved livstruende budskaber, især beskeden om at man er HIV-smittet.  

 Lægen vil også kunne skønne, hvilke kvinder, der har særlige behandlings-  

 og/eller henvisningsbehov.
 I vandrejournalen anføres, at tilbud om HIV-test er givet.
Afgivelse af svar og eventuel post-test rådgivning Et negativt testresultat foreligger hurtigt, men et positivt svar på  

 blodprøven afventer en yderligere konfirmatorisk laboratorieundersøgelse af  

 ca. en uges varighed.
Samtlige undersøgte kvinder bør meddeles, at svaret på  

 blodprøven først kan gives på det tidspunkt, hvor et eventuelt konfirmatorisk  

 svar foreligger.
Udtagning og videresendelse af blodprøven Hos gravide ved 1. svangreundersøgelse kan anvendes samme blodprøve som  

 sendes til Statens Seruminstitut i forbindelse med syfilis serologisk  

 undersøgelse (WR). Sendes blodprøven til andet laboratorium, følges dette  

 laboratoriums retningslinier, eventuelt vil prøven til rhesusundersøgelse  

 kunne anvendes.
Hos abortsøgende tages en selvstændig blodprøve.
 I begge situationer påføres rekvisitionen, at hensyn til den  

 epidemiologiske overvågning, en bemærkning om, at prøverne er udtaget som led  

 i det obligatoriske tilbud om HIV-test til gravide og abortsøgende.
Post-test-rådgivningen Principperne for støtte, vejledning og behandling af HIV-smittede fremgår  

 af nedennævnte publikationer fra Sundhedsstyrelsen, Dansk Selskab for Almen  

 Medicin og Praktiserende Lægers Organisation.
I omsorgen for HIV-smittede  

 gravide kvinder anbefales det at inddrage særlig ekspertise.
De nævnte hæfter  

 indeholder lister over henvisningssteder samt yderligere oplysninger.
 Ikke-smittede vejledes i forebyggelse af HIV og kan eventuelt henvises til  

 yderligere rådgivning og/eller behandling.
Indberetning I henhold til Sundhedsstyrelsens bekendtgørelse af 14. december 1993 om  

 lægers anmeldelse af smitsomme sygdomme mv., § 10, skal enhver læge, der  

 foretager undersøgelse af en person for HIV-antistof (anti-HIV), hvor prøven  

 efter konfirmatorisk analyse findes positiv, indberette dette i anonymiseret  

 form til Statens Seruminstitut, epidemiologisk afdeling ved indsendelse af  

 Sundhedsstyrelsens formular nr. 4001-3, som fremsendes fra laboratoriet ved  

 positivt svar.
I tilfælde, hvor en gravid kvinde findes HIV-smittet, skal  

 lægen afkrydse formularens rubrikker: »Er testen taget som obligatorisk  

 tilbud til gravide/abortsøgende?».
Publikationer - Psykosocial støtte i forbindelse med HIV-infektionen og sygdommen AIDS  

 (1992) - Vejledning omn HIV og forebyggelse af blodbåren smitte (1992) - HIV og AIDS i almen praksis (1992).
 Pjecerne kan rekvireres hos Statens Information, telefon 33 37 92 28.
Ikrafttræden Vejledningen har virkning fra den 1. juli 1994.
