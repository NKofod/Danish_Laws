Nr BSF 7 Forslag til folketingsbeslutning om menneskerettighedernes forrang for  

 EU-retten Fremsat af Keld Albrechtsen (EL) Søren Søndergaard (EL) den 31. marts 1998 Idet Folketinget fastslår, at menneskerettighederne som fastlagt i Den  

 europæiske Menneskerettighedskonvention m.v. har forrang for EU-retten, og at  

 EF-Domstolen derfor ikke kan være sidste instans i  

 menneskerettighedsspørgsmål, opfordrer Folketinget regeringen til - at stille forslag om, at Maastrichttraktaten ændres, således at EU  

 forpligtes til at overholde de europæiske menneskerettigheder, således som de  

 tolkes af Den europæiske Menneskerettighedsdomstol i Strasbourg, og - at nedsætte - med deltagelse af bl.a. folkeretseksperter, eksperter fra  

 menneskerettighedsorganisationer m.v. - en ekspertgruppe, som inden  

 folkeafstemningen den 28. maj 1998 skal afgive en redegørelse om forholdet  

 mellem menneskerettighederne og Amsterdamtraktaten.
Bemærkninger til forslaget Beslutningsforslaget er en uændret genfremsættelse af B 109,  

 folketingsåret 1997-98 (1. samling), Folketingets forhandlinger tillæg A,  

 side 3565, 3567.
Den europæiske Menneskerettighedskonvention blev ved love i 1992 og 1995  

 en del af dansk ret.
Danmark er således uden undtagelser forpligtet til at  

 følge de domme og tolkninger, som fastlægges af Menneskerettighedsdomstolen i  

 Strasbourg.
EU er imidlertid ikke tilsluttet konventionen, der kun kan tiltrædes af  

 suveræne stater.
Ganske vist indeholder Maastrichttraktaten en formulering  

 om, at EU »respekterer de grundlæggende rettigheder, således som de  

 garanteres ved den europæiske konvention til beskyttelse af  

 menneskerettigheder og grundlæggende frihedsrettigheder«.
Men det er  

 EU's egne myndigheder - i sidste instans EF-Domstolen - der tolker  

 konventionen og afgør, om EU overholder menneskerettighederne.
Dermed er der  

 skabt et stort hul i Den europæiske Menneskerettighedskonvention, idet  

 EF-Domstolen inden for sit område dermed bliver sideordnet med  

 Menneskerettighedsdomstolen i Strasbourg, hvis afgørelser og tolkninger  

 EF-Domstolen ikke behøver at følge.
Den kan udvikle sin egen version af  

 menneskerettighederne.
Problemet er selvfølgelig særlig stort inden for det område, hvor EU har  

 lovgivningsmagt og administrative beføjelser.
EU er en statsdannelse, der kan  

 lovgive med virkning for borgerne.
Inden for EU's kompetenceområde er  

 EF-Domstolen sidste instans, også når det gælder tolkningen af  

 menneskerettighederne.
Dette problem blev ikke løst på regeringskonferencen i juni 1997, selv om  

 menneskerettighedsspørgsmålet indgik med betydelig vægt i forhandlingerne.  

 Amsterdamtraktaten indeholder ikke en løsning på problemet, tværtimod.  

 Faktisk gør Amsterdamtraktaten kun problemet værre.
Traktaten giver nemlig  

 EF-Domstolen udtrykkelig kompetence på områder, der berører de grundlæggende  

 rettigheder (artikel F, stk. 2). Men traktaten giver ikke EF-Domstolen pligt  

 til at underordne sig Menneskerettighedsdomstolen i Strasbourg.
 I bogen »EU's grundlov« (København 1997, forlaget Vindrose og  

 forlaget Notat) beskriver Jens-Peter Bonde problemet således:
»EF-Domstolen har tværtimod lavet sin egen  

 »discount-udgave« af menneskerettighederne, hvor de kun anvender  

 nogle af bestemmelserne og kun i den tolkning, som passer dommerne.
De har  

 tilmed fået Menneskerettighedsdomstolen til at acceptere, at det alene er  

 EF-Domstolen, som dømmer i menneskerettighedsspørgsmål inden for Unionens  

 virkeområde.' Menneskerettighedernes forrang De grundlæggende rettigheder - menneskerettighederne og de faglige og  

 politiske frihedsrettigheder - er i en vis udstrækning fastslået i de enkelte  

 landes forfatninger.
Men mange forfatninger er gamle og ufuldstændige på  

 dette område.
Imidlertid må også menneskerettighedskonventionerne anses for  

 at være retlige normer på forfatningsmæssigt niveau.
I Danmark er som nævnt  

 Den europæiske Menneskerettighedskonvention inkorporeret i dansk lov.
Det må derfor stå klart, at menneskerettighederne har forrang frem for  

 EU-lovgivning og EU-retsakter i det hele taget.
Som ovenfor nævnt kan der  

 opstå en konflikt, hvor EF-Domstolen i forbindelse med en EU-retsakt anlægger  

 en anden tolkning af de grundlæggende rettigheder end  

 Menneskerettighedsdomstolen.
Det må her være klart, at danske myndigheder og  

 danske domstole skal lægge Menneskerettighedsdomstolens afgørelser og  

 tolkninger til grund.
Det må også sikres, at sager om EU-retsakter af det  

 enkelte individ kan indbringes for Menneskerettighedsdomstolen.
Disse ting vil imidlertid indebære en tilsidesættelse af EU-retten, der  

 anser EF-Domstolen som sidste instans i et lukket retssystem.
I EU gælder det  

 forfatningsmæssige princip: »Intet over, intet ved siden af  

 EF-Domstolen«.
Vi står med et alvorligt forfatningsmæssigt problem, som skærpes  

 yderligere, hvis Amsterdamtraktaten vedtages.
Problemet bør derfor inden  

 folkeafstemningen den 28. maj 1998 undersøges af en ekspertgruppe.  

 Forslagsstillerne ønsker, at regeringen får ansvaret for at etablere en sådan  

 gruppe.
Eksperter fra f.eks.
Menneskerettighedscenteret, Amnesty  

 International m.v. samt folke- og statsretseksperter bør indbydes til at  

 deltage i gruppens arbejde.
Der bør endvidere udarbejdes et forslag til traktatændring, således at en  

 konflikt mellem menneskerettighederne og EU-retten undgås.
Et sådant forslag  

 bør udarbejdes af den danske regering og fremsættes i EU.
Forslaget skal  

 indeholde bestemmelser om, at Den europæiske Menneskerettighedskonvention  

 m.v. har forrang for EU-retten, og at Menneskerettighedsdomstolens afgørelser  

 skal følges af EU.
Skriftlig fremsættelse Keld Albrechtsen (EL) Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om menneskerettighedernes forrang for  

 EU-retten.
(Beslutningsforslag nr.
B 7).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
