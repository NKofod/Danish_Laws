Nr BSF 55 Forslag til folketingsbeslutning om økonomiske midler til  

 fredsårsaktiviteter og til oprettelse af et fredsårssekretariat Fremsat af Hanne Thanning Jacobsen (SF) Birthe Hansen (SF) Ingerlise  

 Koefoed (SF) Ebba Strange (SF) Thoft (SF) Albrechtsen (VS) Anne Grete  

 Holmsgård (VS) Lenger (VS) Tinning (VS) den 29. november 1985 Folketinget pålægger regeringen at afsætte 1) 1,5 millioner kr. til gennemførelse af fredsårsaktiviteter og 2) 1,245 millioner kr. til dækning af omkostninger i forbindelse med det af FN udråbte fredsår i 1986 ved oprettelse af et fredsårssekretariat.
BEMÆRKNINGER TIL FORSLAGET I anledning af FNs ungdomsår har Dansk Ungdoms Fællesråd i 1985 haft til opgave at være igangsættende og koordinerende organ for de aktiviteter, der er blevet taget af enkeltpersoner og organisationer i løbet af året.
I 40-året for FNs oprettelse er der fra FN udsendt opfordring til, at man i medlemslandene yder størst mulig støtte til fremme af den internationale fred og sikkerhed i henhold til FNs charter.
Såvel statslige som ikke-statslige organer opfordres til at støtte fredsårets formål.
Forslagsstillerne mener derfor, at der i lighed med ungdomsåret bør ydes støtte fra statens side.
Den interesse, der kan konstateres i den danske befolkning i forbindelse med oprustningens farer og for initiativer vedrørende nedrustning, vil formentlig afføde en række initiativer på området i det kommende år.
Forslagsstillerne finder det nødvendigt, at der er ressourcer til rådighed.
De beløb, der nævnes i beslutningsforslaget, er identiske med de beløb, der fra statslig side var til rådighed for ungdomsåret.
Det bemærkes, at beslutningsforslaget tager sigte på at støtte initiativer taget af enkeltpersoner samt grupper og organisationer i fredsbevægelserne, idet støtte til en særlig oplysningsindsats på uddannelsesinstitutionerne er foreslået støttet i forslaget til folketingsbeslutning om at tilføre det sikkerheds- og nedrustningspolitiske udvalg (SNU) yderligere midler, jfr.
B 56.
