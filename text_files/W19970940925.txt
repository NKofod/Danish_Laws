Nævnets flertal fandt, at bladet ikke havde været berettiget  

 til at omtale klageren som det var sket, da oplysningerne stammede fra et  

 fortroligt dokument.
Da oplysningerne var skadelige, burde de have  

 været efterprøvet ved forelæggelse for klageren.
Bladet  

 blev pålagt at offentliggøre et resumé af kendelsen.  

 Dissens.
Kendelse fra Pressenævnet i sag nr.  

 154/1997 En teaterdirektør har ved advokat Michael  

 Steffensen klaget til Pressenævnet over en artikel bragt i Ekstra  

 Bladet den 27. september 1997, idet han finder, at god presseskik er  

 tilsidesat.
Han har endvidere klaget over, at Ekstra Bladet har afvist at  

 bringe et genmæle fra ham.
 Artiklen blev bragt under overskriften "SKUESPILLERE I  

 SELSKABSTØMMER-SAG" og lød bl.a.:
"Den dobbelte teaterdirektør har i øvrigt  

 haft tætte relationer til den sigtede  Søren  Bendixen.
Sammen  

 med direktør  Bo  Caspersen har såvel  Bendixen som [navn]  

 været genstand for efterforskning fra bagmandspolitiet mistænkt  

 for selskabstømning i den såkaldte Income Privat Invest-sag.  

 Efterforskningen er i dag afsluttet, uden der er rejst tiltale mod  

 trekløveret." I tilknytning til artiklen blev bragt et billede af  

 klageren og [CR] med følgende billedtekst:
"Teaterdirektør [navn] og skuespiller [CR]  

 forærede skattevæsenets penge til den sigtede finansmand  

  Søren  Bendixen, der lod dem gå videre til skatterøveren  

  Bjørn  Stiedl. [Navn] har i øvrigt selv været  

 mistænkt for selskabstømning." Klageren har den 1. oktober 1997 over for bladet  

 krævet følgende genmæle bragt:
 "I en artikel bragt i Ekstra Bladet den 27. september 1997  

 på side 21 fremgår følgende:
"Den dobbelte teaterdirektør har i øvrigt  

 haft tætte relationer til den sigtede  Søren  Bendixen.
Sammen  

 med direktør  Bo  Caspersen har såvel  Bendixen som [navn]  

 været genstand for efterforskning fra bagmandspolitiet mistænkt  

 for selskabstømning i den såkaldte Income Privat Invest-sag.  

 Efterforskningen er i dag afsluttet uden der er rejst tiltale mod  

 trekløveret." Af billedteksten i tilknytning til artiklen fremgår  

 følgende:
"[Navn] har i øvrigt selv været  

 mistænkt for selskabstømning." De rejste æreskrænkende sigtelser er  

 usandfærdige og i strid med de faktiske forhold.
Advokat Michael H.
Steffensen." Klageren har fremlagt kopi af en skrivelse fra  

 Statsadvokaten for særlig økonomisk kriminalitet til klagerens  

 advokat, hvor bl.a. følgende er anført:
"I den anledning kan jeg meddele, at der ikke har  

 været rejst sigtelse mod [navn] i forbindelse med  

 selskabstømning.
Der har heller ikke været foretaget egentlig  

 efterforskning af hans forhold i relation til Procenium A/S, som tidligere  

 (under navnet Dansk-Tysk Invest A/S II) havde forbindelse til Income Privat  

 Investing A/S, idet der - efter en indledende undersøgelse på  

 baggrund af en henvendelse til statsadvokaturen, som dannede grundlag for den  

 nedenfor behandlede registrering - efter statsadvokaturens opfattelse ikke  

 var grundlag for en mistanke mod Deres klient for et strafbart forhold i  

 denne forbindelse.
 For så vidt angår den af Ekstra Bladet til Dem  

 fremsendte sagsoversigt kan det oplyses, at der er tale om et internt  

 arbejdsdokument, udarbejdet på et tidligt stadium i forbindelse med de  

 indledende koordinationsbetræbelser rettet mod at fastslå  

 omfanget af selskabstømningerne og den involverede personkreds.  

 Oversigten har været fordelt i en snæver kreds som fortroligt  

 materiale, herunder til sagsbehandlerne i de involverede politikredse og  

 visse centrale medarbejdere i Told- og Skattestyrelsen, som led i en  

 koordinering af sager inden for strafferetsplejen.
 I senere lignende sagsoversigter figurerer Deres klients  

 navn ikke.
Jeg kan kun beklage, at fortroligt materiale er kommet i  

 pressens besiddelse." Klageren har gjort gældende, at oplysningerne om  

 bagmandspolitiets efterforskning er usande og æreskrænkende og er  

 i strid med god presseskik.
 Klageren har videre anført, at oplysningerne ikke  

 er kontrolleret, navnlig er de ikke forelagt for klageren forud for artiklens  

 offentliggørelse.
 Klageren har endelig anført, at det er en  

 skærpende omstændighed, at bladet har viderebragt  

 grundløse oplysninger, der kan forstås som en mistanke om, at  

 han har begået strafbare forhold.
 Bladet har i en udtalelse om sagen anført, at  

 bladet har afvist genmælekravet, idet genmælets indhold er i  

 strid med sandheden.
Bladet har videre anført, at det fremgår af  

 et fremlagt bilag, at klagerens navn findes på en liste over sigtede og  

 mistænkte personer i sagerne vedrørende selskabstømning  

 udarbejdet af statsadvokaten for økonomisk kriminalitet.
Det er  

 således ubestrideligt, at klageren på et tidspunkt har  

 været mistænkt.
Bladet har i artiklen anført, at  

 efterforskningen er afsluttet, uden at der er rejst tiltale mod klageren.
 Bladet har endelig anført, at bladets  

 erhvervsmedarbejdere med stor grundighed har efterforsket denne  

 selskabstømmersag, men at bladet ikke kan afsløre sine kilder.  

 Bladet har dog foruden klageren talt med  Søren  Bendixen og  Niels  

  Bo  Willum  Caspersen.
 Følgende nævnsmedlemmer har deltaget i sagens  

 behandling: Jørgen Nørgaard, Aage Lundgaard, Tage Clausen og  

 Preben Sørensen.
 Pressenævnet udtaler:
 Pressenævnet finder på baggrund af de  

 fremlagte oplysninger fra Statsadvokaten for særlig økonomisk  

 kriminalitet, at der er foregået en indledende undersøgelse  

 vedrørende klageren, hvorefter statsadvokaten vurderede, at der ikke  

 var grundlag for mistanke.
 På dette grundlag finder nævnet, at klageren  

 ikke har krav på et genmæle over for bladets oplysninger.
To medlemmer af Pressenævnet - Jørgen  

 Nørgaard (formand) og Preben Sørensen - finder, at det ikke  

 berettiger bladet til at omtale klageren som sket, at klageren på et  

 vist tidspunkt har været opført på en liste over "Sigtede  

 og mistænkte personer i sagerne om selskabstømning" - en liste,  

 som var et internt og fortroligt arbejdsdokument udarbejdet af  

 statsadvokaturen for økonomisk kriminalitet i forbindelse med  

 anklagemyndighedens indledende koordinationsbestræbelser  

 vedrørende selskabstømninger.
Oplysningen om, at klageren har  

 været mistænkt for selskabstømning i den  

 pågældende sag, er skadelig og krænkende og kan virke  

 agtelsesforringende.
Den burde derfor have været efterprøvet i  

 særlig grad, herunder ved forelæggelse for klageren forud for  

 offentliggørelsen.
 Da oplysningen efter det oplyste ikke var forelagt for  

 klageren på forhånd, har Ekstra Bladet efter disse medlemmers  

 opfattelse tilsidesat god presseskik.
To medlemmer - Aage Lundgaard og Tage Clausen - udtaler:  

 Da klageren faktisk har stået opført på bagmandspolitiets  

 liste over mistænkte, er det ubestrideligt korrekt at fastslå, at  

 klageren har været under mistanke.
De vejledende presseetiske regler  

 pålægger medierne i særlig grad at efterprøve  

 oplysninger, der kan være skadelige, krænkende eller virke  

 agtelsesforringende, først og fremmest ved forelæggelse for den  

 pågældende.
Når en oplysning i øvrigt er  

 dokumenteret, som i det foreliggende tilfælde med et autentisk  

 dokument, har mediet ikke pligt til yderligere at søge oplysningen  

 efterprøvet.
 Da der er stemmelighed, er formandens stemme  

 afgørende, jf. medieansvarslovens § 48.
 Pressenævnet udtaler derfor sin kritik af  

 bladet.
 I medfør af medieansvarslovens § 49  

 pålægges det herefter den ansvarshavende redaktør af  

 Ekstra Bladet at offentliggøre følgende:
 "Kendelse fra Pressenævnet.
 Ekstra Bladet bragte den 27. september 1997 en artikel med  

 overskriften "Skuespillere i selskabstømmer-sag", hvori det bl.a. blev  

 anført, at [navn] har været genstand for efterforskning fra  

 bagmandspolitiets side mistænkt for selskabstømning.
 [Navn] har klaget til Pressenævnet over artiklen,  

 idet han finder, at god presseskik er tilsidesat, bl.a. fordi oplysningen  

 ikke på forhånd var forelagt for ham.
 Det fremgår af sagens oplysninger, at klageren  

 på et vist tidspunkt var anført på en intern og fortrolig  

 liste fra statsadvokaturen for særlig økonomisk kriminalitet.  

 Efter en indledende undersøgelse vurderede statsadvokaturen, at der  

 ikke var grundlag for mistanke mod klageren.
To medlemmer af Pressenævnet - Jørgen  

 Nørgaard (formand) og Preben Sørensen - udtaler: Det berettiger  

 ikke Ekstra Bladet til at omtale klageren som sket, at han på et vist  

 tidspunkt har været opført på en liste over  

 mistænkte personer i sager vedrørende selskabstømning -  

 en liste, som var et internt og fortroligt arbejdsdokument udarbejdet af  

 statsadvokaturen i forbindelse med anklagemyndighedens indledende  

 koordinationsbestræbelser vedrørende selskabstømninger.  

 Oplysningen i bladet om, at klageren har været mistænkt for  

 selskabstømning i den pågældende sag, er skadelig og  

 krænkende og kan virke agtelsesforringende.
Den burde derfor have  

 været efterprøvet i særlig grad, herunder ved  

 forelæggelse for klageren forud for offentliggørelsen.
 Da oplysningen efter det oplyste ikke var forelagt for  

 klageren på forhånd, har Ekstra Bladet efter disse medlemmers  

 opfattelse tilsidesat god presseskik.
To medlemmer - Aage Lundgaard og Tage Clausen - udtaler:  

 Da klageren faktisk har stået opført på bagmandspolitiets  

 liste over mistænkte, er det ubestrideligt korrekt at fastslå, at  

 klageren har været under mistanke.
De vejledende presseetiske regler  

 pålægger medierne i særlig grad at efterprøve  

 oplysninger, der kan være skadelige, krænkende eller virke  

 agtelsesforringende, først og fremmest ved forelæggelse for den  

 pågældende.
Når en oplysning i øvrigt er  

 dokumenteret, som i det foreliggende tilfælde med et autentisk  

 dokument, har mediet ikke pligt til yderligere at søge oplysningen  

 efterprøvet.
 Da der er stemmelighed, er formandens stemme  

 afgørende, jf. medieansvarslovens § 48.
 Pressenævnet udtaler derfor sin kritik af  

 bladet.
 København, den 28. november 1997.
Jørgen Nørgaard, Aage Lundgaard, Tage  

 Clausen og Preben Sørensen." Afsagt onsdag den 28. november 1997.
