Sygedagpenge - forlængelse - arbejdsskadesag Udbetaling af sygedagpenge kan fortsætte udover 52 uger, når en  

 arbejdsskade er anmeldt til Arbejdsskadestyrelsen.
 Styrelsens afklaring af arbejdsskadesagen påvirkes ikke af denne mulighed  

 for forlængelse af dagpengeperioden.
 BAGGRUND:
 Dagpenge ved sygdom og fødsel ophører som hovedregel, når der er udbetalt  

 dagpenge eller løn for mere end 52 uger i de forudgående 18 kalendermåneder.
Sygedagpengeperioden kan forlænges, - hvis det er overvejende sandsynligt, at revalidering vil blive iværksat, - hvis den syge er under eller venter på lægebehandling, som inden for en  

 kortere tid kan genskabe arbejdsdygtigheden, - hvis der er søgt om førtidspension efter lov om social pension, - eller hvis særlige omstændigheder i øvrigt taler for det.
Med virkning fra den 1. januar 1995 er dagpengeloven ændret.
Det er  

 her-efter også muligt at forlænge dagpengeperioden, når der er rejst sag om  

 ret til erstatning efter lov om forsikring mod følger af arbejdsskade.
 Det er under alle omstændigheder en betingelse, at modtageren af  

 sygedagpenge er fuld uarbejdsdygtig.
 Ændringen fra januar 1995 betyder, at dagpengeperioden kan forlænges, hvis  

 en arbejdsskade er anmeldt til Arbejdsskadestyrelsen, inden dagpengene er  

 standset.
Det er kommunen, der bestemmer, om dagpengeperioden kan forlænges.
Hvis  

 Arbejdsskadestyrelsen afviser, at der er tale om en arbejdsskade, kan  

 dagpengeperioden ikke forlænges udover tidspunktet for styrelsens afgørelse.
 Hvis arbejdsskaden bliver anerkendt, kan kommunen forlænge  

 dagpengeperioden, indtil Arbejdsskadestyrelsen har truffet den første  

 afgørelse om erhvervsevnetab.
Selv om styrelsen samtidig træffer afgørelse om, at sagen senere skal  

 revideres, er der ikke mulighed for yderligere forlængelse af  

 dagpengeperioden.
Perioden kan heller ikke forlænges, hvis styrelsens  

 afgørelse ankes til Den Sociale Ankestyrelse, eller hvis der anmodes om, at  

 sagen må blive genoptaget, eller hvis styrelsen på eget initiativ behandler  

 sagen på ny.
 KOMMENTAR:
 Lov om forsikring mod følger af arbejdsskade blev ikke ændret i  

 forbindelse med ændringen af dagpengeloven den 1. januar 1995.
 Ændringen af dagpengeloven indebærer således ikke ændringer i  

 Arbejdsskadestyrelsens praksis med hensyn til afvisning eller anerkendelse af  

 de anmeldte arbejdsskader eller med hensyn til fastsættelse af erstatning for  

 tab af erhvervsevne.
Arbejdsskadestyrelsen indhenter ofte en del oplysninger, før det kan  

 afgøres, om der er tale om en arbejdsskade.
I andre tilfælde kan styrelsen  

 afgøre anerkendelsesspørgsmålet i løbet af kort tid.
 Når Arbejdsskadestyrelsen har afgjort, at der er tale om en arbejdsskade,  

 og der efter sygebehandling, optræning eller revalidering kan skønnes over  

 skadelidtes fremtidige helbredstilstand og erhvervsmuligheder, afgør vi, om  

 der skal ydes erstatning for tab af erhvervsevne og godtgørelse for varigt  

 men.
 Også ved vurderingen af erhvervsevnetabet vil der være forskel på, hvor  

 mange oplysninger, der er behov for, før vi kan træffe afgørelse.
Hvis skadelidte fortsætter i sit hidtidige erhverv til samme løn, kan  

 Arbejdsskadestyrelsen således hurtigt træffe afgørelse om, at der ikke er et  

 erhvervsevnetab.
Har skadelidte derimod påbegyndt en selvstændig virksomhed,  

 kan det være nødvendigt at indhente mange oplysninger, før et eventuelt  

 erhvervsevnetab er afklaret.
Ændringen af dagpengeloven har således ikke nogen betydning for  

 Arbejdsskadestyrelsens sagsbehandling.
Vi træffer fortsat afgørelse, når der  

 er tilvejebragt et forsvarligt afgørelsesgrundlag.
Det indgår ikke i vores  

 overvejelser, om sygedagpengene er forlænget, fordi skaden er anmeldt.
 Yderligere oplysninger kan fås hos kontorchef Karin Holst Jensen.
------------------------------ Vi udsender hvert kvartal oplysninger om udviklingen i antallet af  

 anmeldte arbejdsskader - se vedlagte bilag.
 Yderligere oplysninger kan fås hos budget- og statistikchef Carl Georg  

 Røser.
