(Til stiftsøvrighederne og  

 overtilsynene for kirkerne i København og Frederiksberg) Ved finansministeriets cirkulære af 2. juni 1956 er der med  

 finansudvalgets tilslutning åbnet adgang til ved 25, 40 og 50 års  

 tjenestejubilæer at yde statens tjenestemænd samt de i statens tjeneste løst  

 ansatte personer et gratiale, ligesom der ved de nævnte jubilæer vil kunne  

 overrækkes de pågældende et diplom som udtryk for vedkommende styrelses  

 påskønnelse og tak.
Kirkeministeriet har fundet det naturligt, at en lignende ordning indføres  

 for de i folkekirkens tjeneste ansatte, og har tidligere den 27. august 1956  

 udfærdiget cirkulære herom vedrørende det ved kirkerne (kirkegårdene) ansatte  

 honorarlønnede personale.
For så vidt angår jubilæumsgratiale til præster og  

 tjenestemandsansatte kirkebetjente i folkekirkens tjeneste har man forhandlet  

 med folketingets finansudvalg, der herefter i skrivelse af 8. februar 1957  

 har givet sin tilslutning til, at de for statens tjenestemænd gældende regler  

 med hensyn til tjenestejubilæer med virkning fra 1. april 1956 bringes til  

 anvendelse også for præster og tjenestemandsansatte kirkebetjente.
 I overensstemmelse hermed bestemmer ministeriet herved, at der med  

 virkning fra 1. april 1956 ydes præster og tjenestemandsansatte kirkebetjente  

 i folkekirkens tjeneste jubilæumsgratiale efter regler svarende til de i  

 finansministeriets ovennævnte cirkulære af 2. juni 1956 indeholdte, hvorom  

 henvises til omstående aftryk.
 Opmærksomheden henledes særlig på, at præster og tjenestemandsansatte  

 kirkebetjente, der ved dette cirkulæres ikrafttræden har holdt 50 års  

 jubilæum, eller som har holdt 25 eller 40 års jubilæum og ikke inden deres  

 afskedigelse opnår at holde nyt jubilæum, ved afskedigelse på grund af alder,  

 svagelighed eller anden dem utilregnelig årsag efter cirkulærets  

 ikrafttræden, har ret til et gratiale af samme størrelse som det, der efter  

 de omhandlede regler ville være ydet dem ved det seneste jubilæum, jfr.  

 herved bestemmelsen i § 4 i finansministeriets ovenomtalte cirkulære af 2.  

 juni 1956.
For så vidt angår folkekirkens præster uden for København og Frederiksberg  

 overlader man det herved til stiftsøvrigheden at fastsætte den anciennitet,  

 der skal lægges til grund ved gratialets udbetaling, for de i stiftet ansatte  

 præster, hvorhos man herved bemyndiger stiftsøvrigheden til at give  

 stiftskassereren udgiftsordre i tilfælde af gratialets udbetaling.
Udgifterne  

 til disse gratialer udredes af fællesfonden.
Med hensyn til præsterne og de tjenestemandsansatte kirkebetjente i  

 København og på Frederiksberg fastsætter overtilsynet ancienniteten, og  

 gratialet anvises ved kirkeministeriets foranstaltning efter overtilsynets  

 indstilling i hvert enkelt tilfælde.
Udgifterne til disse gratialer afholdes  

 af lønningsfonden.
 Ministeriet fastsætter ancienniteten for døvepræsterne og foranlediger, at  

 gratialet anvises de pågældende.
 Det tilføjes, at Den danske Præsteforening har ønsket, at der ikke  

 udfærdiges diplom eller lignende til folkekirkens præster.
Jubilæumsancienniteten for de tjenestemandsansatte kirkebetjente uden for  

 København og Frederiksberg fastsættes af de enkelte menighedsråd, der tillige  

 træffer nærmere bestemmelse om de former, under hvilke et gratiale bør  

 overrækkes.
Udgifterne til disse gratialer afholdes af kirkebetjeningskassen  

 - eventuelt kirkens kasse.
 Udbetaling af gratialer til præster og tjenestemandsansatte kirkebetjente  

 i anledning af jubilæer, der har fundet sted i tiden mellem 1. april 1956 og  

 dette cirkulæres udsendelse finder sted i overensstemmelse med reglerne i  

 nærværende cirkulære, efter at den anciennitet, der her kommer i betragtning,  

 er fastsat.
 Slutteligt bemærkes, at ministeriet for at lette arbejdet med fastsættelse  

 af ancienniteten må anse det for nødvendigt, at hver enkelt præst og  

 tjenestemandsansat kirkebetjent af egen drift til den myndighed, der skal  

 træffe afgørelse angående ansættelse af ancienniteten eller foretage  

 indstilling herom, indsender de oplysninger, som vedkommende skønner fornødne  

 som grundlag for afgørelsen.
 Kirkeministeriet, den 16. april 1957.
 Bodil Koch.
/A.
Detlefsen.
 Bilag.
 Cirkulære om jubilæumsgratiale m.v. til personale i statens tjeneste.
 1. Til de i staten ansatte tjenestemænd samt til de i  

 statens tjeneste løst antagne personer ydes der ved 25, 40 og 50 års  

 tjenestejubilæer et gratiale i overensstemmelse med de nedenfor under pkt. 2  

 og 3 angivne regler.
Endvidere gives der ved de nævnte jubilæer de pågældende et af vedkommende  

 styrelses chef underskrevet diplom med udtryk for styrelsens påskønnelse og  

 tak.
Bestemmelse om diplomets udseende og indhold træffes af den enkelte  

 styrelse.
Gratiale og diplom gives kun til personer, der har forrettet god tjeneste,  

 og kan ikke tildeles personer, der i de senere år før jubilæet har begået  

 alvorlige tjenesteforseelser.
Afgørelse af, om gratiale og diplom skal gives,  

 træffes af vedkommende styrelses chef.
 Overleveringen af gratiale og diplom bør ske under passende former, der  

 nærmere fastsættes af den enkelte styrelse.
 2. Jubilæumsgratialet udgør 250 kr. ved 25 års  

 jubilæum, 400 kr. ved 40 års jubilæum og 500 ved 50 års jubilæum.
Til personer, der ikke har været heldagsbeskæftiget i hele det tidsrum,  

 der medtages ved beregningen af jubilæumsancienniteten, jfr. pkt. 3, ydes  

 gratialet med foranstående beløb, såfremt den samlede beskæftigelse  

 overstiger 2/3 af fuld beskæftigelse for hele beskæftigelsesperioden.
Har den  

 samlede beskæftigelse oversteget 1/2, men ikke 2/3 af fuld beskæftigelse,  

 udgør gratialet 175 kr., 275 kr. og 350 kr. ved henholdsvis 25, 40 og 50 års  

 jubilæum, og har den oversteget 1/4 men ikke 1/2 af fuld beskæftigelse, udgør  

 gratialet 125 kr., 200 kr. og 250 kr. ved henholdsvis 25, 40 og 50 års  

 jubilæum.
 3. Som jubilæumsdag regnes den dag, da den pågældende  

 har gjort henholdsvis 25, 40 og 50 års tjeneste i den danske stat.
 Ved opgørelse af den jubilæumsgivende tjenestetid (jubilæumsancienniteten)  

 regnes for månedslønnede 12 lønningsmåneder, for ugelønnede 52 lønningsuger  

 og for daglønnede 301 lønningsdage lig med 1 år.
Jubilæumsancienniteten regnes fra den første antagelse i den danske stats  

 tjeneste.
Er der sket afbrydelse af tjenesten, sammenlægges  

 beskæftigelsesperioderne, medmindre afbrydelsen skyldes afgang på grund af  

 tjenesteforseelse eller strafbart forhold, der har eller ville have medført  

 afskedigelse uden pension.
Såfremt den pågældende har været beskæftiget i  

 flere styrelser (herunder også folkeskolen, folkekirken og koncessionerede  

 selskaber, der er overtaget af staten), kan de forskellige  

 beskæftigelsesperioder ligeledes sammenlægges ved anciennitetsopgørelsen  

 under forudsætning af, at varigheden og omfanget af den eller de tidligere  

 beskæftigelser dokumenteres på tilfredsstillende måde.
I tilfælde, hvor en person samtidig har beskæftigelse i forskellige  

 styrelser, betragtes de sideløbende beskæftigelser som en helhed i henseende  

 til anvendelsen af reglerne i nærværende cirkulære, idet de sammenlægges ved  

 fastsættelsen af tjenestens omfang.
Gratiale og diplom gives i disse tilfælde  

 af den styrelse, hvor beskæftigelsen har haft det største omfang.
Ved opgørelsen af jubilæumsancienniteten medtages kun tjeneste, der i  

 omfang udgør mindst 1/4 af normal heldagsbeskæftigelse.
Feriedage og sygedage  

 (dokumenteret ved syge- og raskmelding fra læge eller på anden af styrelsen  

 godkendt måde) under beskæftigelsen medtages ved opgørelsen, for sygedages  

 vedkommende dog kun, såfremt der er ydet hel eller delvis løn under  

 sygeperioden, eller - hvis dette ikke har været tilfældet - i et tidsrum af  

 ialt højst 3 måneder inden for et år.
Endvidere medtages fraværelse på grund  

 af militærtjeneste, såfremt der er ydet hel eller delvis løn under  

 fraværelsen, eller denne medregnes i den pågældendes tjeneste- eller  

 lønningsanciennitet, ligesom den tid, en tjenestemand står uden for nummer,  

 kan medtages i det omfang, den medregnes i lønningsancienniteten.
Jubilæumsancienniteten fastsættes af styrelsen.
Såfremt denne ikke måtte  

 være i besiddelse af nøjagtige oplysninger om tidspunktet for første  

 antagelse eller om varigheden af tidligere beskæftigelsesperioder for så vidt  

 angår de ved nærværende cirkulæres ikrafttræden beskæftigede personer,  

 fastsættes ancienniteten på grundlag af de for styrelsen foreliggende  

 oplysninger og eventuelt således, at den regnes fra sidste antagelse til  

 uafbrudt beskæftigelse.
Iøvrigt vil den anciennitet, der i andet øjemed måtte  

 være tillagt de pågældende, kunne være vejledende ved fastsættelsen af  

 jubilæumsancienniteten.
 Personer, der efter de i de enkelte styrelser hidtil gældende regler har  

 fået jubilæumsanciennitet beregnet på anden måde end foran angivet, f. eks.  

 fra ansættelsen som tjenestemand, er berettiget til at få opretholdt den  

 tidtil anvendte beregningsmåde, såfremt de fremsætter ønske herom overfor  

 vedkommende styrelse inden udgangen af året 1956.
 4. Til personer, der ved dette cirkulæres ikrafttræden  

 har holdt 50 års jubilæum, eller som har holdt 25 eller 40 års jubilæum og  

 ikke inden deres afskedigelse opnår at holde nyt jubilæum, ydes der ved  

 afskedigelse på grund af alder, svagelighed eller anden dem utilregnelig  

 årsag efter cirkulærets ikrafttræden et gratiale af samme størrelse som det,  

 der efter foranstående regler ville være ydet dem ved det seneste jubilæum.  

 Såfremt der i henhold til en inden for vedkommende styrelse hidtil gældende  

 ordning måtte være ydet dem gratiale eller gave ved det eller de tidligere  

 holdte jubilæer, nedsættes gratialet ved afskedigelsen med et beløb svarende  

 til det gratiale eller værdien af den gave, der er ydet ved det senest holdte  

 jubilæum.
5. Der tilstås jubilaren frihed med løn på  

 jubilæumsdagen, såfremt denne ikke falder i en syge- eller ferieperiode.
Hvis  

 jubilæumsdagen i forvejen er ordinær fridag, gives tjenestefrihed den nærmest  

 forudgående eller følgende arbejdsdag.
For personer, der ikke er aflønnet med  

 fast måneds- eller ugeløn, udgør lønnen det beløb, som de pågældende ville  

 have oppebåret, såfremt de havde gjort normal tjeneste på jubilæumsdagen.
 6. Udgiften til jubilæumsgratiale afholdes for  

 tjenestemændenes vedkommende af lønningskontoen og for det løst antagne  

 personales vedkommende af medhjælpskontoen.
 7. Dette cirkulære træder i kraft den 1. april 1956.  

 Samtidig bortfalder de i forskellige styrelser hidtil gældende ordninger  

 vedrørende ydelse af gratiale el. lign. ved tjenestejubilæer.
 Finansministeriet, den 2. juni 1956.
 Kampmann.
 /Bodil Andersen.
