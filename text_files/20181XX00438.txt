Skriftlig fremsættelse (12. december 2018) Erhvervsministeren (Rasmus jarlov):
 Herved tillader jeg mig for Folketinget at fremsætte:
Forslag til Lov om ændring af udbudsloven (Lovforslag nr.
L 125) Formålet med lovforslaget er todelt.
For det første er formålet at styrke den forudgående gen-nemsigtighed i forbindelse med udbud af offentlige kontrakter, hvilket både bidrager til en effektiv konkurrence og sikrer, at virksomhederne der deltager i konkurrencen behandles lige.
 For det andet er formålet at understøtte vurderingen af kvaliteten i tilbud ved større bygge- og anlægsprojekter.
For at opnå disse mål foreslås udbudsloven ændret, så ordregivende myndigheder forpligtes til at offentliggøre alle dele af evalueringsmodellen.
Ordregivende myndigheder forpligtes hermed til i detaljer at beskrive de værktøjer, der benyttes, når tilbuddene skal sammenlignes, og der skal findes en vinder af udbuddet.
I forbindelse hermed indeholder lovforslaget en ny definitionsbestemmelse i udbudsloven, hvor det fastlægges, hvad der i udbudsloven menes med begrebet evalueringsmodellen.
Herudover foreslås udbudsloven ændret således, at der ved udbud af bygge- og anlægskon-trakter indføres pligt til at adskille vurderingen af kvalitet i de indkomne tilbud fra vurderin-gen af pris.
Denne pligt skal dog kun gælde for udbud med en anslået værdi på mere end DKK 350 mio., og som tildeles efter kriteriet bedste forhold mellem pris og kvalitet.
Forslaget vil skabe øget gennemsigtighed for tilbudsgivere, så de bedre kan optimere deres tilbud.
Herudover har forslaget til formål at styrke kvalitetsvurderingen i forbindelse med større bygge- og anlægsprojekter ved at sikre, at ordregivere ikke utilsigtet lader sig påvirke af et tilbuds pris, når de skal tage stilling til kvaliteten af de indkomne tilbud.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
