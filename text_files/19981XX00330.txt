Skriftlig fremsættelse (17. marts 1999) Sundhedsministeren (Carsten Koch):
 Herved tillader jeg mig for Folketinget at  

 fremsætte:
 Forslag til lov om erstatning til patienter opereret  

 med Boneloc-cement før 1. juli 1992.
(Lovforslag nr.
L 196).
 Lovforslaget har til formål, at give de patienter,  

 der er opereret med Boneloc-cement før Patientforsikringsloven  

 trådte i kraft den 1. juli 1992, mulighed for at få erstatning  

 efter reglerne i lov om Patientforsikring.
 Den 9. februar 1999 blev der med tilslutning fra et bredt  

 flertal af Folketingets partier indgået en aftale om at etablere en  

 adgang til erstatning for hofteopererede Boneloc-patienter.
 Udgifterne til erstatning og godtgørelse, samt  

 andre udgifter i forbindelse med erstatningsordningen (bl.a. administration  

 heraf) skønnes, at ville medføre udgifter på i alt 10  

 mio. kr., der betales af staten.
Under forespørgselsdebatten den 2. marts 1999 blev  

 spørgsmålet om at udvide aftalen til at gælde alle  

 Boneloc-opererede patienter rejst.
Lovforlaget medtager derfor alle  

 patienter, der er opereret med Boneloc-cement, således at der ikke  

 efterfølgende kan rejses spørgsmål om evt.  

 forskelsbehandling af patienter behandlet med samme produkt.
Ordningen administreres af Patientforsikringsforeningen,  

 der modtager, oplyser og afgør alle sagerne.
På denne måde  

 sikres en ensartet praksis for både vurderingen af ansvarsgrundlaget og  

 erstatningsudmålingen.
Patienter, der tidligere har fået udbetalt  

 erstatning af de driftsansvarlige myndigheder, har mulighed for at anmelde  

 deres krav til Patientforsikringsforeningen, der kan påse om  

 ansvarsgrundlaget og erstatningsudmålingen er i overensstemmelse med  

 reglerne i Patientforsikringsloven.
Der vil således alene være  

 mulighed for at oppebære erstatning efter Patientforsikringslovens  

 regler, hvis et evt. tab ikke er blevet dækket af andre.
 Udgifter til de krav, som de driftsansvarlige  

 sygehusmyndigheder har anerkendt inden lovens vedtagelse, skal  

 færdigbehandles af de driftsansvarlige og udgifterne til erstatning  

 skal afholdes af disse.
 Krav om erstatning skal være anmeldt inden den 1.  

 januar 2003.
 Idet jeg i øvrigt henviser til lovforslaget og dets  

 bemærkninger, skal jeg hermed anbefale lovforslaget til Folketingets  

 velvillige behandling.
