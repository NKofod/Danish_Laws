Bekendtgørelse om årlig afgift for skibe optaget i de danske skibsregistre I medfør af § 15 b, stk. 6, i søloven, jf. lovbekendtgørelse nr. 856 af 1. juli 2010, som ændret ved lov nr. 1384 af 23. december 2012, fastsættes efter bemyndigelse i henhold til § 1, stk. 1, nr. 10, i bekendtgørelse nr. 744 af 24. juni 2013 om henlæggelse af visse beføjelser til Søfartsstyrelsen og om klageadgang m.v.:
 § 1. Årlig afgift for registrering af skibe i de danske skibsregistre, jf. sølovens §§ 15 a og 15 b, indbetales til Søfartsstyrelsen, som forud for det i sølovens § 15 b, stk. 4, fastsatte betalingstidspunkt udsender en betalingsopkrævning med angivelse af betalingsfrist.
 Stk. 2. Betaling af den årlige afgift kan alene ske efter Søfartsstyrelsens retningslinjer.
§ 2. Overskrides den fastsatte betalingsfrist, pålægges et gebyr på 250 kr. til dækning af Søfartsstyrelsens omkostninger i forbindelse med erindringsproceduren.
Denne bestemmelse finder dog ikke anvendelse for årlige afgifter, som forfaldt til betaling den 1. marts 2013.
 Stk. 2. Betales afgiften med tillæg af gebyr efter stk. 1 fortsat ikke, oversendes det samlede krav til inddrivelse hos restanceinddrivelsesmyndigheden efter reglerne i lov om inddrivelse af gæld til det offentlige.
§ 3. Søfartsstyrelsen kan frafalde eller eftergive krav om betaling af den årlige afgift.
Det kan navnlig ske, hvis det er forbundet med særlige vanskeligheder at finde frem til den registrerede ejer, samt i tilfælde hvor ejeren ønsker skibet slettet, men det viser sig umuligt eller forbundet med særlige vanskeligheder at fremskaffe den nødvendige dokumentation for, at slettelse kan ske.
 § 4. Bekendtgørelsen træder i kraft den 8. november 2013.
