Udtalt at spørgsmålet om almenheden har ret til at benytte en privat  

 fællesvej på landet, er et privatretligt spørgsmål, som vejmyndigheden ikke  

 kan tage stilling til.
Det henhører under domstolene.
 I skrivelse af 20. november 1981 har forvaltningen forespurgt ministeriet,  

 om almenheden har ret til at færdes ad en privat fællesvej over matr. nr. a,  

 V-by, mellem L-landevej og skoven.
 Det fremgår af sagen, at ejeren af den nævnte ejendom ved Vestre Landsrets  

 dom af 22. august 1980 er blevet tilpligtet at anerkende, at ejerne af matr.  

 nr. b og c, begge T-by, samt senere ejere af disse ejendomme, har ret til  

 færdsel af enhver art ad den ovenfor nævnte private fællesvej.
Endvidere fremgår det af sagen, at ejeren af matr. nr. a, nu har afspærret  

 vejen med en kraftig bom.
Ejeren af matr. nr. b og c har gennem deres advokat  

 gjort byrådet opmærksom på dette og anmodet byrådet om at foranledige bommen  

 fjernet.
Teknisk udvalg har på denne baggrund anbefalet byrådet, at dette  

 anmoder politiet om at påbyde bommen fjernet.
 Endelig fremgår det af sagen, at beboerne i V-by ved en beboerforening har  

 henvendt sig til forvaltningen for at få sikret, at beboerne uhindret kan  

 benytte vejen til skoven.
 Da vejen efter det oplyste er en privat fællesvej, og de  

 færdselsberettigede er uenige om en afspærring af vejen, ønsker forvaltningen  

 oplyst, om dette giver almenheden ret til almindelig gående færdsel ad vejen.
 Det fremgår af sagen, at vejen er beliggende i landzone og omfattet af  

 bestemmelserne i privatvejslovens afsnit II.
 I den anledning skal man meddele, at spørgsmålet om, hvorvidt almenheden,  

 herunder beboerne i V-by, har ret til at benytte den omhandlede vej, er et  

 privatretligt spørgsmål, og tvistigheder herom henhører under domstolene ved  

 civilretligt søgsmål.
 Det forhold, at enkelte lodsejere har fået tilkendt færdselsret til vejen,  

 og at der ikke er enighed mellem parterne om afspærring af vejen ved  

 opsætning af bom, giver ikke almenheden nogen selvstændig ret til at benytte  

 vejen, og forholdet er således ikke til hinder for, at den enkelte  

 færdselsberettigede eller ejeren af ejendommen påtaler en uberettiget  

 benyttelse af vejen.
 For så vidt angår spørgsmålet om den opsatte bom skal man bemærke, at  

 spørgsmålet om, hvorvidt denne er opsat i strid med den afsagte dom og de  

 herved tilkendte færdselsrettigheder, er et privatretligt spørgsmål, som  

 byrådet som vejmyndighed ikke kan tage stilling til.
 Offentliggjort i VEJLOVE udgivet af DAFOLO.
