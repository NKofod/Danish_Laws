 Da et aktieselskab - som følge af en generalforsamlingsbeslutning før  

 den 25. november 1991 - den 6. december 1991 havde en aktiekapital på 300.000  

 kr., var selskabet omfattet af en overgangsordning, hvorefter selskaber, der  

 den 6. december 1991 havde en aktiekapital på mindre end 500.000 kr., fik  

 frist til 1. januar 1997 til at bringe aktiekapitalen op på kr. 500.000.
(Merete Cordes, Eskil Trolle og Niels Larsen) I skrivelse af 26. februar 1992 har advokat A på vegne K A/S klaget over,  

 at Erhvervs- og Selskabsstyrelsen den 4. februar 1992 (j.nr. 92-855) med  

 henvisning til § 4 stk. 2, i lov nr. 886 af 21. december 1991 har nægtet at  

 registrere en den 23. december 1991 indsendt anmeldelse om, at selskabet på  

 en generalforsamling den 25. november 1991 havde besluttet at nedsætte  

 aktiekapitalen med 700.000 kr. til dækning af underskud samt at forhøje  

 kapitalen med 150.000 kr. til 300.000.
 Sagens omstændigheder er følgende:
På en generalforsamling i K A/S den 25. november 1991 blev det besluttet  

 at nedsætte aktiekapitalen i selskabet, som oprindeligt var på 850.000 kr.  

 med 700.000 kr. til 150.000 kr.
Samtidigt forhøjedes aktiekapitalen med  

 150.000 kr. til 300.000 kr.
Anmeldelse herom blev underskrevet samme dag men  

 først indsendt til Erhvervs- og Selskabsstyrelsen med følgeskrivelse af 23.  

 december 1991. Anmeldelsen blev modtaget i Erhvervs- og Selskabsstyrelsen den  

 27. december 1992.
 Den påklagede afgørelse af 4. februar 1992 lyder således: »...
 Da mindstekapitalkravet for aktieselskaber, som ikke er anmeldt eller  

 registreret senest den 6. december 1991, er kr. 500.000,00, jf. lov nr. 886  

 af 21. december 1991 om ændring af lov om aktieselskaber og lov om  

 anpartsselskaber § 1 litra 1, kan anmeldelsen ikke antages til registrering.
Det bemærkes, at overgangsbestemmelsen i lovens § 4, stk. 2 om en 5 års  

 frist til opfyldelse af det nye kapitalkrav, ikke er anvendelig her ...« I den af Erhvervsankenævnet indhentede udtalelse af 14. april 1992 fra  

 Erhvervs- og Selskabsstyrelsen har styrelsen bl.a. udtalt:
 »Anmeldelse om ændringerne ... er modtaget i styrelsen den 27.  

 december 1991, 5 dage efter ikrafttrædelsen af lov nr. 886 af 21. december  

 1991, hvorved mindstekapitalkravet for aktieselskaber fastsættes til 500.000  

 kr. ...
 Advokat A argumenterer i sit brev af 26. februar 1992 for, at styrelsens  

 afgørelse er ulovhjemlet, idet selskabet efter hans opfattelse er omfattet af  

 overgangsreglen i lovens § 4, stk. 2.
 Styrelsen skal i den anledning bemærke følgende:
 Bestemmelsen i § 4, stk. 2, 1. pkt. er formuleret således:
 Stk. 2. De selskaber, som senest den 6. december 1991 er anmeldt  

 eller registreret, og som ikke er under likvidation, konkurs og lign., skal  

 inden den 1. januar 1997 bringe deres aktie- eller indskudskapital op på det  

 mindstebeløb, der er fastsat i aktieselskabslovens § 1, stk. 3, 2. pkt.,  

 henholdsvis anpartsselskabslovens § 1, stk. 3, begge som affattet ved denne  

 lov.
 Bestemmelsen skal forstås således, at de omhandlede selskaber som har en  

 registreret aktie- eller indskudskapital nder det nye minimum får en frist  

 frem til den 1. januar 1997 til at bringe kapitalen op på det krævede.
 Overgangsreglen giver derimod ikke selskaber, der allerede opfylder de nye  

 kapitalkrav, mulighed for at nedsætte kapitalen til under det nye minimum.  

 Bestemmelsen omhandler i det hele ikke kapitalnedsættelsessituationer.  

 Tilsvarende fortolkninger af ikrafttrædelses- og overgangsbestemmelser blev  

 fulgt af Aktieselskabsregistret i relation til aktieselskabslovens § 164,  

 stk. 1, og § 4, stk. 1, i lov nr. 282 af 9. juni 1982.
 K A/S, der den 6. december 1991 havde en registreret aktiekapital på kr.  

 850.000,- og ikke da havde anmeldt nedsættelsen til kr. 300.000,-, kan  

 således kun beslutte og anmelde en nedsættelse, der ikke bringer kapitalen  

 under kr. 500.000,-.
Styrelsen fastholder derfor sin registreringsnægtelse af anmeldelsen i K  

 A/S....« I klageskrivelsen af 26. februar 1992 og i en supplerende udtalelse af 12.  

 maj 1992 har klageren gjort gældende, at selskabet er omfattet af  

 overgangsordningen i § 4, stk. 2, i lov nr. 886 af 21. december 1991. Denne  

 bestemmelse omfatter bl.a. de selskaber, som senest den 6. december 1991 er  

 registreret, og som ikke er under likvidation, konkurs og lign.
Da K A/S var  

 registreret den 6. december 1991 og ikke under likvidation, konkurs og lign.,  

 falder selskabet altså ind under overgangsreglen.
Når selskaber, der var  

 anmeldt senest den 6. december 1991, også var omfattet af overgangsordningen,  

 men ikke selskaber der var anmeldt efter den 6. december 1991, var hensigten  

 at undgå, at en række selskaber, der netop var anmeldt umiddelbart efter  

 lovforslagets fremsættelse, skulle kunne registreres med den lave kapital og  

 dermed blive omfattet af overgangsordningen, hvorved lovens formål ville være  

 forspildt.
Sådanne hensyn gør sig imidlertid ikke gældende for så vidt angår  

 allerede eksisterende selskaber, der på helt sædvanlig vis inddækker  

 underskud og forhøjer kapitalen til det på beslutningstidspunktet gældende  

 lovpligtige minimum.
Klageren har i den forbindelse henvist til  

 industriministerens skriftlige besvarelse af samrådsspørgsmål A indeholdt i  

 tillægsbetænkning til lovforslaget.
Med henvisning til Erhvervs- og Selskabsstyrelsens udtalelse om at  

 overgangsbestemmelsen, for så vidt angår allerede registrerede selskaber,  

 skal forstås således, at den kun finder anvendelse på de selskaber, der den  

 6. december 1991 havde en registreret aktiekapital under det nye minimum, har  

 klageren gjort gældende, at noget sådant ikke kan indfortolkes i  

 overgangsbestemmelsen.
Det, der må lægges vægt på, er, at selskabet lovligt  

 den 25. november 1991 på en generalforsamling besluttede at nedbringe  

 aktiekapitalen til 300.000 kr.
Den efterfølgende anmeldelse og registrering  

 af beslutningen var blot en formalisering af beslutningen og væsentlig  

 forskellig fra en situation, hvor et selskab stiftes og registreres.
Klageren  

 har i den forbindelse henvist til forskellen i aktieselskabslovens § 12, stk.  

 2, og § 36 om registrering af respektive nystiftede selskaber og registrering  

 af kapitalforhøjelser i et allerede eksisterende selskab.
For allerede  

 eksisterende selskaber indtræder retsvirkning allerede fra  

 generalforsamlingsbeslutningen, og den efterfølgende anmeldelse og  

 registrering er blot en formalisering.
Selskabet havde derfor den 6. december  

 1991 en aktiekapital på 300.000 kr. og er derfor omfattet af  

 overgangsordningen og skal inden 1. januar 1997 bringe kapitalen op på  

 500.000 kr.
 Endelig har klageren anført, at der i disse tilfælde ikke foreligger  

 omgåelsesrisiko som ved nystiftede selskaber, og der vil kun være tale om  

 meget få selskaber, som har afholdt generalforsamling i den måned, der er  

 gået forud for den 6. december 1991, og det ville være betænkeligt, hvis  

 loven fik tilbagevirkende kraft for disse selskaber.
 Ankenævnet skal udtale:
 Da K A/S, som følge af beslutningen på generalforsamlingen den 25.  

 november 1991, den 6. december 1991 havde en aktiekapital på 300.000 kr., må  

 selskabet anses for omfattet af overgangsbestemmelsen i § 4, stk. 2, i lov  

 nr. 886 af 21. december 1991 om ændring af lov om aktieseslakber m.v., idet  

 der heller ikke efter lovens forarbejder er grundlag for at antage en anden  

 forståelse.
 Som følge heraf ophæves Erhvervs- og Selskabsstyrelsens afgørelse af 4.  

 februar 1992, og sagen hjemvises til fornyet behandling i styrelsen.
