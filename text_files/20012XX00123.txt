Skriftlig fremsættelse (27. februar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af  

 merværdiafgiftsloven. (Forhøjelse af  

 momsregistreringsgrænsen, momsfritagelse for almenvelgørende  

 foreninger, lempelser i reglerne om momsafregning m.v.).
(Lovforslag nr.
L 137).
Formålet med lovforslaget er dels at mindske nogle  

 af de mange byrder, som i dag er pålagt dansk erhvervsliv, dels at  

 styrke det frivillige foreningsarbejde.
Forslaget skal ses som led i  

 opfyldelse af de mål, som regeringen har sat ved regeringsgrundlaget,  

 og som regeringspartierne har forpligtet sig til at opfylde inden 100  

 dage.
Regeringen har i forbindelse med finanslovforslaget for  

 2002 afsat en halv milliard kroner til forslag, der skal forbedre  

 vilkårene for danske virksomheder.
Som et led i denne  

 konkurrenceevnepakke stilles følgende to forslag:
 For det første foreslås grænsen  

 for momsregistrering forhøjet fra 20.000 kr. til 50.000 kr. i  

 årlig omsætning. Ændringen indebærer, at foreninger,  

 virksomheder m.fl. først bliver momsregistreringspligtige, når  

 deres samlede momspligtige omsætning overstiger 50.000 kr.  

 årligt.
For det andet foreslås reglerne om  

 momsafregning lempet på to punkter.
Grænsen for hvornår en  

 virksomhed betegnes som `stor´ i henhold til momsloven foreslås  

 forhøjet fra 10 til 15 mio. kr. i årlig omsætning.
Dette  

 indebærer, at virksomheder med en omsætning mellem 10 og 15 mio.  

 kr. kommer til at afregne moms kvartalsvis frem for månedsvis.  

 Derudover foreslås fristen for angivelse af momsen for juni måned  

 forlænget fra den 25. juli til den 10. august for `store´ virksomheder,  

 der afregner moms månedsvis.
Regeringen mener også, at det skal være  

 lettere at være en almenvelgørende eller almennyttig forening i  

 dagens Danmark.
Derfor vil regeringen reducere de administrative byrder for  

 foreningerne og løse nogle af foreningernes økonomiske  

 problemer.
På denne baggrund foreslås endvidere  

 momsfritagelse for de almenvelgørende og almennyttige foreningers  

 aktiviteter og salg i forbindelse med disse.
Dette indebærer, at de  

 foreninger, der opfylder betingelserne for fritagelsen, bliver fri for at  

 ansøge om momsfritagelse forud for afholdelsen af et velgørende  

 arrangement samt efterfølgende at indsende særskilt regnskab  

 på det enkelte arrangement.
Foreningernes momsfritagne aktiviteter vil  

 således ikke længere være begrænset i antal eller  

 varighed, som det er tilfældet efter gældende regler.
Endelig foreslås en momsgodtgørelse  

 for honorære konsulers indkøb her i landet.
Herved opnås  

 en vis ligestilling af de momsmæssige forhold for herboende fremmede  

 staters diplomater og honorære konsuler, idet forslaget  

 indebærer, at de honorære konsuler får  

 momsgodtgørelse af deres indkøb her i landet, så  

 længe indkøbet anvendes fuldt ud i den konsulære  

 tjeneste.
 Forslagets samlede varige provenutab for staten vil  

 være på 184,2 mio. kr.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets hurtige og  

 velvillige behandling.
