A.
INDLEDENDE BEMÆRKNINGER.
 1. Ved LOV NR. 149 AF 19. MARTS 1986 OM ÆNDRING AF  

 LIGNINGSLOVEN (begrænsning af fradragsretten for løbende ydelser) er retten  

 til at fradrage udgifter til løbende ydelser ved opgørelsen af den  

 skattepligtige indkomst blevet begrænset.
 Ligningsloven er med de seneste ændringer optrykt som lovbekendtgørelse  

 nr. 659 af 22. september 1986.
Begrænsningen af fradragsretten for løbende ydelser berører kun ydelser,  

 der tilfalder foreninger, stiftelser, institutioner m.v. og religiøse  

 samfund.
Desuden gælder begrænsningen kun for ensidigt påtagne forpligtelser.
Der er for det første tale om en beløbsmæssig begrænsning af  

 fradragsretten.
Der er for det andet tale om en begrænsning af den kreds af  

 foreninger m.v., der kan opnå godkendelse til at modtage fradragsberettigede  

 ydelser.
Der er for det tredje tale om en begrænsning af den skattemæssige  

 værdi af fradraget.
Ved lovændringen er der endvidere foretaget nogle redaktionelle ændringer.  

 Det betyder, at ligningslovens § 12 regulerer fradragsretten for løbende  

 ydelser.
Ligningslovens § 13 regulerer fradragsretten for kontingenter til  

 arbejdsgiverforeninger, fagforeninger og andre faglige sammenslutninger.  

 Ligningslovens § 14 regulerer fradragsretten for ejendomskatter,  

 forpagtningsafgifter og lignende byrder.
Disse tre regelsæt har hidtil alle  

 været samlet i ligningslovens § 14.
 Ændringerne har virkning fra og med indkomståret 1987.
Der er endvidere efter de gældende regler i ligningslovens § 8 A en  

 begrænset fradragsret for gaver,der ydes til almennyttige foreninger, der er  

 godkendt af statsskattedirektoratet.
Disse regler er uændrede.
 2. Udover de ændringer, der er gennemført ved lov  

 nr.149 af 19. marts 1986 om ændring af ligningsloven, sammenfattes og  

 ajourføres følgende tidligere udsendte cirkulærer om fradragsret for løbende  

 ydelser i dette cirkulære:
Cirkulære nr. 198 af 16/12 1957, pkt. 9 og 12 Cirkulære nr. 174 af 11/12 1958, pkt. 9 Cirkulære nr. 267 af 22/12 1967, pkt. 9 Cirkulære nr. 99 af 4/5 1972, pkt. 5 Cirkulære nr. 206 af 16/12 1981, pkt. 9 Cirkulære nr. 184 af 17/11 1982, pkt. 2 Det foreliggende cirkulære træder således i stedet for de nævnte punkter i  

 de tidligere cirkulærer.
 Cirkulæret indeholder følgende afsnit:
A.
Indledende bemærkninger (punkt 1-3).
B.
Ensidigt påtagne løbende ydelser til foreninger, stiftelser,  

 institutioner m.v. og religiøse samfund (punkt 4-14).
C.
Ensidigt påtagne løbende ydelser til personer og dødsboer (punkt  

 15-16).
D.
Løbende ydelser i form af fribolig (punkt 17).
E.
Løbende ydelser, der udredes efter en gensidigt bebyrdende aftale  

 (punkt 18).
F.
Fradrag for kapitalværdi af løbende ydelser ved opgørelsen af formuen  

 (punkt 19).
G.
Ikrafttrædelsesregler (punkt 20-21).
 I cirkulærets afsnit B beskrives de ændringer, der er gennemført ved lov  

 nr. 149 af 19. marts 1986. Bestemmelserne, der beskrives i afsnit C - F, er  

 ikke ændret ved denne lov.
 3. Der er ikke foretaget ændringer i de almindelige  

 betingelser for fradragsret for løbende ydelser.
 Det er således en forudsætning for fradrag, at der foreligger en skriftlig  

 erklæring, hvori yderen forpligter sig for en periode af ubestemt varighed  

 (f.eks. yderens eller nyderens livstid). Forpligtelsen kan dog tidsbegrænses,  

 men normalt ikke til en periode, der er kortere end 10 år.
 Det er endvidere en forudsætning for fradrag, at ydelserne er både  

 forfaldne og betalte.
 Det er endelig en forudsætning for fradrag, at den, der modtager løbende  

 ydelser, fører kontrol med forpligtelseserklæringernes overholdelse og om  

 nødvendigt inddriver eventuelle restancer ad retlig vej.
B.
ENSIDIGT PÅTAGNE LØBENDE YDELSER TIL FORENINGER, STIFTELSER,  

 INSTITUTIONER M.V.
OG RELIGIØSE SAMFUND.
4. Efter LIGNINGSLOVENS § 12, STK. 1 - 3, er udgifter  

 til løbende ydelser, som er ensidigt påtaget over for foreninger, stiftelser,  

 institutioner m.v. eller religiøse samfund, som er godkendt af  

 statsskattedirektoratet, fradragsberettigede ved opgørelsen af den  

 skattepligtige indkomst.
Det drejer sig om løbende ydelser, som den  

 forpligtede skal have påtaget sig at udrede uden at modtage vederlag herfor.
 Den hidtil gældende ubegrænsede fradragsret for disse ydelser er blevet  

 begrænset ved lov nr. 149 af 19. marts 1986.
 5. For PERSONER kan fradraget for udgifter til løbende  

 ydelser højst udgøre 15 pct. af yderens personlige indkomst med tillæg af  

 positiv kapitalindkomst.
Det er nettokapitalindkomsten, der skal lægges til grund for  

 beregningsgrundlaget.
Hvis den er negativ, fragår den ikke i  

 beregningsgrundlaget.
Den personlige indkomst indgår i beregningsgrundlaget,  

 hvad enten den er positiv eller negativ.
Virksomhedsoverskud eller -underskud  

 efter reglerne i virksomhedsskatteloven indgår kun i beregningsgrundlaget i  

 det omfang, det overføres til den skattepligtige indkomst.
Den personlige indkomst og nettokapitalindkomsten, der danner grundlag for  

 beregningen af maksimum for fradraget for løbende ydelser, opgøres efter  

 reglerne i personskatteloven.
Den beregningsmæssige personlige indkomst og  

 beregningsmæssige kapitalindkomst, der efter personskattelovens  

 overgangsregler anvendes ved skatteberegningen de første år efter  

 gennemførelsen af skattereformen, påvirker ikke beregningsgrundlaget.
Det er  

 ligeledes den personlige indkomst før overførsel eller fremførsel af  

 underskud efter personskattelovens § 13, stk. 3-4, der skal anvendes.
Samlevende ægtefæller kan hver for sig fradrage udgifter til løbende  

 ydelser, der ikke overstiger 15 pct. af den personlige indkomst med tillæg af  

 positiv nettokapitalindkomst.
Dette forudsætter dog, at den enkelte ægtefælle  

 selv er den forpligtede efter forpligtelseserklæringen.
En uudnyttet  

 fradragsmulighed hos den ene ægtefælle kan derfor ikke benyttes af den anden  

 ægtefælle.
 Hvis et fradrag for udgifter til løbende ydelser medfører, at en gift  

 persons skattepligtige indkomst bliver negativ, kan underskuddet overføres  

 til fradrag hos ægtefællen efter reglerne i personskattelovens § 13.
 Hvis et fradrag for udgifter til løbende ydelser medfører, at den  

 skattepligtige indkomst bliver negativ, kan underskuddet fremføres til  

 fradrag i de efterfølgende fem indkomstår efter reglerne i personskattelovens  

 § 13.
6. For SELSKABER og andre skattepligtige institutioner  

 kan fradraget for udgifter til løbende ydelser højst udgøre 15 pct. af  

 selskabets skattepligtige indkomst.
Denne procentdel beregnes af yderens  

 skattepligtige indkomst, før indkomsten er nedbragt med fradrag efter denne  

 bestemmelse.
 Den hidtil gældende praksis, hvorefter et hovedaktionærselskab nægtes  

 fradragsret for løbende udbetalinger til formål, som udelukkende eller i det  

 væsentlige tilgodeser hovedaktionærens personlige interesse, opretholdes.
7. Den skattepligtige (person eller selskab) kan altid  

 fradrage udgifter til løbende ydelser med indtil 15.000 kr. årligt.
Dette  

 gælder, selv om yderens fradrag efter den ovennævnte 15 pct.'s begrænsning  

 ville udgøre et mindre beløb, og selv om den skattepligtige slet ikke har  

 nogen indkomst i det pågældende indkomstår.
Det vil sige, at de under pkt. 5  

 og 6 nævnte indkomstafhængige begrænsninger alene får betydning for  

 skattepligtige, hvis forpligtelse til at udrede løbende ydelser til  

 foreninger m.v. overstiger 15.000 kr. årligt.
 Eksempel:
personlig indkomst med tillæg af positiv kapitalindkomst 100.000 kr. eller  

 derunder fradrag ved opgørelsen af den skattepligtige indkomst 15.000 kr.
 personlig indkomst med tillæg af positiv kapitalindkomst 150.000 kr.
 fradrag ved opgørelsen af den skattepligtige indkomst 22.500 kr.
personlig indkomst med tillæg af positiv kapitalindkomst 200.000 kr. eller  

 derover fradrag ved opgørelsen af den skattepligtige indkomst 30.000 kr.
8. 15 pct.'s begrænsningen og 15.000 kr.s reglen er  

 udtryk for det samlede årlige maksimale fradrag, der kan opnås for løbende  

 ydelser til foreninger, stiftelser, institutioner m.v. og til religiøse  

 samfund.
Det er derfor uden betydning for fradragsberegningen, om ydelserne  

 tilfalder en eller flere institutioner m.v. eller religiøse samfund.
 Den del af udgifterne til løbende ydelser, som i et indkomstår måtte  

 overstige 15.000 kr. eller 15 pct.'s begrænsningen, kan ikke fremføres til  

 fradrag i senere indkomstår.
Fradrag for udgifter til løbende ydelser skal foretages i den  

 skattepligtige indkomst efter reglerne i personskatteloven.
Fradraget har  

 derfor en værdi, som svarer til summen af satsen for almindelig indkomstskat  

 efter personskattelovens § 6 (22 pct.) og de kommunale skattesatser.
Fradrag  

 for løbende ydelser kan ikke foretages i den personlige indkomst eller i  

 kapitalindkomsten.
9. Fradragsretten for løbende ydelser til foreninger,  

 stiftelser, institutioner m.v. og religiøse samfund er betinget af, at  

 institutionen m.v. eller det religiøse samfund, der modtager de løbende  

 ydelser, er godkendt af statsskattedirektoratet.
Institutionen m.v. eller det  

 religiøse samfund skal være godkendt på det tidspunkt, hvor ydelsen forfalder  

 til betaling.
 Godkendelsen gives første gang med virkning for ydelser, der udredes i  

 kalenderåret 1987 og med virkning indtil videre.
 Statsskattedirektoratet behandler ansøgninger om godkendelse efter § 12,  

 STK. 3. Statsskattedirektoratets afgørelser kan ikke indbringes for anden  

 administrativ myndighed.
For foreninger, stiftelser og institutioner m.v. erstatter godkendelsen  

 efter § 12, stk. 3, den hidtidige godkendelse efter § 8 A for så vidt angår  

 løbende ydelser.
Religiøse samfund har derimod ikke hidtil skullet godkendes.
 Statsskattedirektoratet offentliggør hvert år en liste over de  

 institutioner og religiøse samfund, som er godkendt efter ligningsloven § 12.
10. Foreninger, stiftelser og institutioner m.v. kan  

 godkendes, hvis de er Alle tre betingelser skal være opfyldt.
 Udtrykket HJEMMEHØRENDE HER I LANDET svarer til betegnelsen i  

 selskabsskattelovens § 1. Ifølge praksis er det derfor afgørende, at såvel  

 bestyrelsen - i alt fald flertallet af bestyrelsen - som hovedkontoret  

 befinder sig her i landet.
 En institution betragtes som ALMENVELGØRENDE, når den alene yder støtte  

 til en videre kreds af personer, som er i økonomisk trang eller har  

 vanskelige økonomiske kår.
En institution betragtes som ALMENNYTTIG, når dens virke i samfundet kan  

 karakteriseres som nyttigt ud fra den i befolkningen almindeligt  

 fremherskende opfattelse.
Endvidere skal institutionens formål komme en vis  

 større kreds til gode.
 Begreberne almenvelgørende og almennyttig skal således forstås på samme  

 måde, som de forstås i ligningsloven § 8A om fradragsret for gaver til  

 almenvelgørende eller på anden måde almennyttige institutioner.
HUMANITÆRE FORMÅL varetages, når institutionen m.v. bestræber sig på at  

 afhjælpe menneskelig nød.
Der tænkes her specielt på sygdomsbekæmpelse og  

 sygdomsforebyggelse.
Hjælpeorganisationer, hvis formål er at yde støtte i  

 akutte nødhjælpssituationer i f.eks. udviklingslandene, vil være omfattet af  

 bestemmelsen.
Som eksempler herpå kan nævnes organisationer som Dansk Røde  

 Kors, Folkekirkens Nødhjælp, Caritas Danmark, ASF-Dansk Folkehjælp og Dansk  

 Flygtningehjælp.
Organisationer, hvis formål er at forebygge og bekæmpe  

 sygdom i Danmark, vil ligeledes være omfattet af bestemmelsen.
Som eksempler  

 herpå kan nævnes foreninger, der yder støtte til arbejde mod kræftsygdomme,  

 sukkersyge og hjertesygdomme.
FORSKNING forstås som videnskabelig undersøgelse og granskning.  

 Undersøgelserne kan indgå som et led i egentlig grundforskning.
De kan også  

 være rettet mod praktiske mål eller anvendelser.
BESKYTTELSE AF NATURMILJØET skal forstås som bekæmpelse af vand-, luft- og  

 jordforurening, herunder beskyttelse af truede dyre- og plantearter.
Det vil  

 sige, at det er det eksterne miljø, der tilgodeses.
Som eksempler på  

 foreninger, der vil være omfattet af kriteriet, kan nævnes Verdensnaturfonden  

 og Greenpeace.
 11. Formål, som ikke er opregnet i LIGNINGSLOVENS 12,  

 STK. 3, berettiger ikke institutioner m.v. til at opnå en godkendelse.  

 Institutioner m.v., der ALENE tilgodeser f.eks. sociale, uddannelsesmæssige,  

 idrætsmæssige eller kulturelle formål, kan således ikke blive godkendt.
En institution, der varetager et af de 3 nævnte godkendelsesberettigede  

 formål, vil kunne opnå en godkendelse efter § 12, stk. 3, selv om  

 institutionen også anvender andre midler til formål, der ikke er  

 godkendelsesberettigede.
Det er dog en forudsætning, at institutionens midler  

 i overvejende grad anvendes til godkendelsesberettigede formål.
Godkendelsen betinges af, at institutionen godtgør, at der faktisk  

 anvendes midler til formålet allerede på tidspunktet for godkendelsen eller,  

 at det sandsynliggøres, at der vil blive anvendt midler til formålet i det  

 første indkomstår, godkendelsen vedrører.
Herved hindres institutionerne i at  

 indsætte godkendelsesberettigede formål i vedtægterne alene med henblik på at  

 opnå en godkendelse.
 12. RELIGIØSE SAMFUND kan godkendes, hvis de er  

 hjemmehørende her i landet.
Ved et RELIGIØST SAMFUND forstås et trossamfund, en sammenslutning af  

 trossamfund eller en organisation, der er oprettet af et eller flere  

 trossamfund.
Der kan også være tale om en organisation, der er oprettet af en  

 kreds af trossamfundsmedlemmer.
Udover de kristelige religiøse samfund findes  

 også andre religiøse samfund.
Inden for den kristelige del kan nævnes den  

 katolske kirke, metodistkirken, de folkekirkelige organisationer,  

 frimenighederne og de frikirkelige organisationer.
Inden for den  

 ikke-kristelige del kan nævnes de mosaiske og muslimske trossamfund.
Ved et TROSSAMFUND forstås en sammenslutning eller forsamling  

 (religionssamfund), hvis primære formål er gudsdyrkelse efter en nærmere  

 udformet lære.
Hvis der opstår tvivl om, hvorvidt en åndelig bevægelse kan  

 karakteriseres som et trossamfund, kan statsskattedirektoratet forelægge  

 spørgsmålet for kirkeministeriet til udtalelse.
Hvis der i tilknytning til et trossamfund er etableret en selvstændig  

 forening eller organisation, som alene tilgodeser f.eks. sociale,  

 uddannelsesmæssige, idrætsmæssige eller kulturelle formål, kan denne ikke  

 godkendes.
Godkendelse er nemlig betinget af, at foreningen eller  

 organisationen, der står som modtager af de løbende ydelser, i væsentlig grad  

 har et religiøst formål.
 Det er statsskattedirektoratet, der vurderer, om religiøse samfund har en  

 sådan karakter, at de skal kunne modtage løbende ydelser med den virkning, at  

 yderen får fradrag for dem.
 Sammenslutninger, der ikke kan godkendes som religiøse samfund, anses for  

 at tilhøre gruppen af foreninger, stiftelser, institutioner m.v., jfr.  

 ovenfor under punkt 10. Det betyder, at disse sammenslutninger skal varetage  

 humanitære formål, naturbeskyttelsesformål eller forskning, hvis de skal opnå  

 en godkendelse til at modtage løbende ydelser med fradragsvirkning for  

 yderen.
 13. Godkendelsens opretholdelse er betinget af, at  

 institutionerne m.v. og de religiøse samfund anvender alle de midler, der  

 modtages i form af løbende ydelser, indenfor rammerne af godkendelsen.
De godkendte institutioner m.v. og religiøse samfund skal hvert år ved  

 indsendelse af regnskab dokumentere, at midlerne er anvendt i  

 overensstemmelse med det godkendte formål.
Regnskabet skal indsendes til det  

 lokale amtsskatteinspektorat, der vil kontrollere, at kravene er opfyldt.
I  

 Københavns og Frederiksberg kommuner skal regnskabet indsendes til det lokale  

 skattedirektorat.
Hvis institutionen har anvendt de modtagne ydelser til ikke godkendte  

 formål, kan statsskattedirektoratet tilbagekalde godkendelsen.  

 Tilbagekaldelsen vil som udgangspunkt få virkning for fremtiden.
En  

 godkendelse kan endvidere tilbagekaldes, hvis regnskabet ikke indsendes til  

 skattemyndighederne, eller hvis midlerne ikke anvendes til det godkendte  

 formål inden rimelig tid.
Disse bestemmelser gælder også for religiøse  

 samfund.
Kravet om, at de modtagne ydelser skal anvendes til formålet inden rimelig  

 tid, betyder ikke, at alle ydelserne nødvendigvis skal anvendes i  

 erhvervelsesåret.
Hvis særlige forhold gør sig gældende, kan en institution  

 opspare midler i en periode - f.eks. med henblik på anskaffelse af dyrt  

 forskningsmateriel.
I sådanne tilfælde skal oplysningerne herom fremgå af  

 regnskaberne.
14. Reglerne i ligningslovens § 12, stk. 1 - 3, finder  

 ikke anvendelse på ydelser til sociale fonds.
Ved sociale fonds forstås fonds  

 med de formål, der angives i pensionsbeskatningslovens § 52 eller  

 ligningslovens § 14 F.
For sådanne fonds gælder alene fradragsreglerne i  

 henholdsvis pensionsbeskatningslovens § 52 og ligningslovens § 14 F.
C.
ENSIDIGT PÅTAGNE LØBENDE YDELSER TIL PERSONER OG DØDSBOER.
15. Udgifter til løbende ydelser til personer eller  

 dødsboer er fradragsberettigede ved opgørelsen af den skattepligtige indkomst  

 efter LIGNINGSLOVENS § 12, STK. 1 OG STK. 4, hvis ydelserne udredes i henhold  

 til en ensidig forpligtelse.
Den forpligtede skal derfor have påtaget sig at  

 udrede ydelserne uden at modtage vederlag herfor.
Udgifter til sådanne  

 ydelser er fradragsberettigede, uanset om modtageren er skattepligtig her til  

 landet eller ej.
Det er uden betydning for fradragsberegningen, om ydelserne tilfalder en  

 eller flere personer og dødsboer.
Det samlede fradrag for udgifter til  

 løbende ydelser til personer og dødsboer kan højst udgøre 10.000 kr. årligt.  

 I dette maksimumbeløb indgår løbende ydelser til børnebørn efter § 12, stk.  

 7, (3.000 kr.'s reglen), jfr. nedenfor punkt 16.
For ægtefæller, der er samlevende i hele indkomståret, kan det samlede  

 fradrag højst udgøre 10.000 kr. årligt.
En eventuel nedsættelse til dette  

 beløb foretages i den del af hver ægtefælles fradrag, der overstiger 5.000  

 kr.
Er ægtefællernes samlede fradrag under 10.000 kr., sker der ingen  

 nedsættelse, selv om den ene af dem har foretaget fradrag for ydelser ud over  

 5.000 kr.
 Hvis de ydelser, der er omfattet af beløbsbegrænsningen i et indkomstår,  

 overstiger 10.000 kr., kan det overskydende beløb ikke overføres til fradrag  

 i senere indkomstår, selv om de ydelser, der omfattes af  

 fradragsbegrænsningen i dette år, er under 10.000 kr. tilsammen.
16. Efter § 12, STK. 6, er udgifter til løbende  

 ydelser, der udredes som gave eller arveforskud til livsarvinger, ikke  

 fradragsberettigede.
Det samme gælder udgifter til løbende ydelser til  

 livsarvingers ægtefælle.
Ved livsarvinger forstås børn og børnebørn samt  

 adoptivbørn og disses børn.
Desuden sidestilles stedbørn og disses børn samt  

 plejebørn og disses børn med livsarvinger.
§ 12,  STK. 7, indeholder en undtagelse til § 12, stk.  

 6. Undtagelsen gælder for løbende ydelser til eget eller samlevende  

 ægtefælles barnebarn.
Sådanne ydelser er fradragsberettigede, hvis en af  

 eller begge barnebarnets forældre er afgået ved døden før indkomstårets  

 begyndelse.
Det er uden betydning for fradragsretten, om barnebarnet er  

 skattepligtigt her til landet.
Fradragsretten efter § 12, stk. 7, kan højst udgøre 3.000 kr. årligt for  

 hvert barnebarn.
På grund af begrænsningerne i § 12, stk. 4, jfr. ovenfor  

 punkt 15, kan det samlede årlige fradrag dog ikke overstige 10.000 kr.
 Ydelser, der forfalder til betaling efter udgangen af det kalenderår,  

 hvori barnebarnet fylder 18 år, er ikke fradragsberettigede.
 Reglerne om begrænset fradragsret for løbende ydelser til personer og  

 dødsboer berører ikke adgangen til at fradrage underholdsbidrag efter  

 ligningslovens §§ 10 og 11.
D.
LØBENDE YDELSER I FORM AF FRIBOLIG.
 17. Udgifter til løbende ydelser, der udredes i form  

 af hel eller delvis fribolig, er fradragsberettigede efter § 12, STK. 1 OG  

 STK. 5.
 Der er fradragsret for sådanne ydelser, hvis de tilfalder personer og  

 dødsboer, som nævnt i § 12, stk. 4, eller institutioner m.v. og religiøse  

 samfund, som er godkendelsesberettigede efter § 12, stk. 3.
Fradragsretten for udgifter til løbende ydelser i form af hel eller delvis  

 fribolig er ubegrænset.
Det vil bl.a. sige, at ydelserne er  

 fradragsberettigede, uanset om yderen også er forpligtet til at udrede andre  

 løbende ydelser til institutioner m.v. eller personer.
For så vidt angår livsarvinger gælder de under punkt 16 nævnte  

 begrænsninger også for fradragsretten for udgifter til fribolig.
Der er  

 derfor ikke fradragsret for ydelser i form af fribolig, hvis de tilfalder  

 livsarvinger m.v.
E.
LØBENDE YDELSER, DER UDREDES EFTER EN GENSIDIGT BEBYRDENDE AFTALE.
18. Efter LIGNINGSLOVENS § 12, STK. 1 OG STK. 8, er  

 der ubegrænset fradragsret for løbende ydelser, der udredes som led i en  

 gensidigt bebyrdende aftale.
Dette gælder, uanset om ydelserne tilfalder  

 personer, dødsboer, selskaber m.v., fonde eller andre institutioner.
 Hvis skatteyderen har forpligtet sig til at udrede løbende ydelser mod  

 delvist vederlag, er den del af ydelsen, der svarer til forholdet mellem  

 vederlaget og ydelsens kapitalværdi på tidspunktet for indgåelsen af  

 forpligtelsen, fradragsberettiget.
Der er dog ikke fradragsret for løbende ydelser, der udredes efter en  

 gensidigt bebyrdende aftale, hvis yderen er forpligtet til at udrede  

 ydelserne til selvejende institutioner, stiftelser og fonde m.v., som er  

 stiftet af yderen.
Det samme gælder, hvis institutionen m.v. er stiftet af  

 yderens ægtefælle, af ægtefællernes forældre eller livsarvinger, eller hvis  

 den nævnte personkreds har en bestemmende indflydelse over institutionen m.v.
Fradrag for løbende ydelser skal som hovedregel foretages i den  

 skattepligtige indkomst.
Fradrag for løbende ydelser, der udredes efter en  

 gensidigt bebyrdende aftale, kan dog fradrages i den personlige indkomst,  

 hvis ydelsen har karakter af en driftsomkostning i en erhvervsvirksomhed.
F.
FRADRAG FOR KAPITALVÆRDI AF LØBENDE YDELSER VED OPGØRELSEN AF FORMUEN.
 19. Efter STATSSKATTELOVENS § 13, LITRA B, kan der ved  

 opgørelsen af den skattepligtige formue foretages et fradrag for  

 kapitalværdien af løbende ydelser, som den skattepligtige er forpligtet til  

 at udrede.
Det er dog efter LIGNINGSLOVENS § 21 en forudsætning for fradraget i den  

 skattepligtige formue, at den pågældende løbende ydelse er fradragsberettiget  

 i den skattepligtige indkomst.
Det vil sige, at kapitalværdien af en løbende  

 ydelse kan fradrages i den skattepligtige formue i det forholdsmæssige  

 omfang, den løbende ydelse er fradragsberettiget i den skattepligtige  

 indkomst efter bestemmelserne i ligningslovens § 12.
I det omfang, der ikke er fradragsret efter ligningslovens § 12, er der  

 heller ikke fradrag efter statsskattelovens § 13, litra b.
I de tilfælde,  

 hvor der er begrænset fradragsret efter ligningslovens § 12, er  

 fradragsretten for kapitalværdien af den løbende ydelse i formueopgørelsen  

 begrænset på samme måde.
Hvis forpligtelsen til at udrede en løbende ydelse  

 er påtaget mod delvist vederlag, kan den skattepligtige fradrage den del af  

 kapitalværdien, der er ydet vederlag for.
Der er også fradragsret for  

 kapitalværdien af en løbende ydelse, der udredes i form af hel eller delvis  

 fribolig for modtageren.
 De nærmere regler for beregning af kapitalværdi af en løbende ydelse  

 findes i ministeriet for skatter og afgifters bekendtgørelse nr. 505 af 20.  

 oktober 1983 om arve- og gaveafgift.
G.
IKRAFTTRÆDELSESREGLER.
 20. Ligningslovens § 12 har virkning fra og med  

 indkomståret 1987.
 Den begrænsning af fradragsretten for løbende ydelser til institutioner  

 m.v. og religiøse samfund, der er gennemført ved lov nr. 149 af 19. marts  

 1986 i ligningslovens § 12, STK. 2, får virkning for ydelser, der betales fra  

 og med indkomståret 1987. Dette gælder, uanset om forpligtelsen til at udrede  

 ydelserne er påtaget før eller efter, at loven træder i kraft.
 Foreninger, stiftelser, institutioner m.v. og religiøse samfund kan opnå  

 godkendelse efter § 12, STK. 3, med virkning fra den 1. januar 1987.
Der gælder særlige overgangsregler for skattepligtige med forskudt  

 regnskabsår.
Indtil den 1. januar 1987 træder en godkendelse efter de hidtil  

 gældende regler i stedet for en godkendelse efter § 12, stk. 3. Det vil sige,  

 at udgifter til ensidigt påtagne løbende ydelser, der udredes til  

 institutioner m.v. for indkomståret 1987, men forfalder og betales før den 1.  

 januar 1987, vil være fradragsberettigede, hvis institutionen er godkendt  

 efter ligningslovens § 8 A.
Tilsvarende vil udgifter til løbende ydelser, der  

 for indkomståret 1987 udredes til religiøse samfund før den 1. januar 1987,  

 være fradragsberettigede, hvis blot det religiøse samfund er hjemmehørende  

 her i landet.
 Fradragsretten for de nævnte ydelser er dog begrænset af beløbs- og  

 procentgrænserne i den nye § 12, stk. 2.
21. En af forudsætningerne for at opnå fradrag for  

 løbende ydelser er, at der foreligger en reel forpligtelse til at udrede  

 ydelserne.
Hvis den forpligtede misligholder eller ændrer kontrakten, må det  

 bero på en konkret bedømmelse, om dette er udtryk for, at der i virkeligheden  

 aldrig har været nogen reel forpligtelse.
I så fald kan der blive tale om  

 efterbeskatning af tidligere års fradrag for løbende ydelser.
De nye fradragsregler kan indebære, at forudsætningerne for en påtaget  

 forpligtelse til at betale en løbende ydelse ændres.
Der kan være tale om, at  

 fradragsretten nedsættes på grund af 15 pct.'s grænsen eller 15.000 kr.'s  

 grænsen.
Der kan endvidere være tale om, at fradragsretten bortfalder på  

 grund af begrænsningen i kredsen af godkendelsesberettigede foreninger m.v.  

 Der kan endelig være tale om, at fradragsretten forringes som følge af de nye  

 regler i personskatteloven om den skattemæssige værdi af ligningsmæssige  

 fradrag.
I nogle forpligtelseskontrakter er der taget forbehold for ændrede  

 skatteregler, således at yderen er frigjort fra sine forpligtelser fra og med  

 de nye skattereglers ikrafttræden.
Hvis der ikke er taget et sådant  

 forbehold, må det bero på de civilretlige regler om bristende forudsætninger,  

 om yderen kan frigøre sig for sin forpligtelse eller få den nedsat.
Hvis den forpligtede nedsætter den løbende ydelse helt eller delvist på  

 grund af de nyindførte begrænsninger af fradragsretten, skal  

 ligningsmyndighederne afgøre, om kontrakten fortsat opfylder betingelserne  

 for fradrag for ydelserne.
Finder en sådan nedsættelse sted i tilslutning til  

 lovens ikrafttræden, vil dette i almindelighed ikke kunne påvirke kontraktens  

 bindende karakter i skatteretlig henseende.
Det betyder, at den  

 skattepligtige beholder sin fradragsret for fremtidige indbetalinger, og at  

 fradragsretten for tidligere foretagne indbetalinger bevares.
Det er dog en  

 betingelse for fradrag, at nedsættelsen af den løbende ydelses størrelse  

 svarer til den nedsættelse af fradragsretten, der er en følge af de nye  

 skatteregler.
Ved en afgørelse af dette spørgsmål skal ligningsmyndighederne  

 foretage en samlet vurdering af den skattepligtiges forpligtelseskontrakter.  

 Der kan samtidig tages hensyn til en ægtefælles forpligtelseskontrakter.
Hvis  

 nedsættelsen af de løbende ydelser iøvrigt kan godkendes civilretligt, kan  

 den normalt også godkendes skattemæssigt, hvis den ikke går videre, end  

 fradragsbegrænsningen kan begrunde.
 Ligningsmyndighedernes afgørelse herom kan påklages efter de sædvanlige  

 regler.
SKATTEDEPARTEMENTET, DEN 25. NOVEMBER  

 1986 JENS ROSMAN /Erik S.
M.
Hansen Bilag Lov om ændring af ligningsloven (Udelades her).
