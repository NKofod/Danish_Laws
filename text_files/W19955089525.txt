Konkurrenceankenævnet har stadfæstet Konkurrencerådets afgørelse om,  

 at der i medfør af konkurrencelovens § 11 skal optages forhandling med  

 Landsforeningen af Kliniske Tandteknikere.
Forhandlingen vedrører dels  

 liberalisering af nogle reklameringsbestemmelser i foreningens etiske regler  

 og kollegiale vedtægter dels bestemmelser om at indgåelsen af aftaler om  

 klinikfællesskab kun må omfatte medlemmer af foreningen.
 Ankenævnet fandt, at bestemmelserne må anses for at gå videre med  

 hensyn til at begrænse medlemmernes erhvervsudøvelse, end hvad der fremgår af  

 lovgivningen.
År 1995, den 19. september afsagde Konkurrenceankenævnet i sagen j.nr.  

 95-25.593, Landsforeningen af Kliniske Tandteknikere ctr.
Konkurrencerådet  

 sålydende:
K E N D E L S E 1. Ved skrivelse af 14. marts 1995 har Landsforeningen af Kliniske  

 Tandteknikere (LKT) klaget over en af Konkurrencerådet den 14. februar 1995  

 truffet afgørelse, hvorved rådet i medfør af konkurrencelovens § 11 har  

 besluttet, at der skal optages forhandlinger med foreningen med henblik på at  

 søge de skadelige virkninger af nogle bestemmelser i foreningens etiske  

 regler og kollegiale vedtægter bragt til ophør.
 De besluttede forhandlinger blev afholdt den 1. marts 1995.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Sven Erik Sørensen, der er direktør i Tandprotetikeren ApS (tidligere  

 KTSM), er på dette selskabs vegne indtrådt i sagen til støtte for rådets  

 afgørelse.
 2. Konkurrencerådets afgørelse af 14. februar 1995 er sålydende:
 »Under henvisning til tidligere brevveksling . . . vedrørende  

 Sven Erik Sørensens anmodning om en konkurrenceretlig vurdering af  

 Landsforeningens indsigelser i forbindelse med oprettelsen af KTSM (nu  

 Tandprotetikeren ApS) skal det herved meddeles, at Konkurrencerådets  

 forretningsudvalg har behandlet sagen.
 Herefter finder rådet, at følgende bestemmelser i kapitel 3 i foreningens  

 etiske regler og kollegiale vedtægter medfører eller vil kunne medføre de i  

 konkurrencelovens § 11 nævnte skadelige virkninger for konkurrencen og dermed  

 effektiviteten:
punkt 3.1.3, hvorefter en klinisk tandtekniker ikke må fremhæve sin egen  

 virksomhed eller kvaliteten af egne ydelser i forhold til andre kliniske  

 tandteknikere eller tandlæger punkt 3.5.3, hvorefter foreningen kan udarbejde yderligere retningslinier  

 for planlagt annoncering punkt 3.5.5, hvorefter deltagelse i kollektive annoncer eller anden  

 reklamering sammen med ikke medlemmer af LKT kun er tilladt efter godkendelse punkt 3.5.7, hvorefter den annoncerende kliniske tandtekniker skal  

 tilstræbe oprettelse af en særlig rubrik i telefonbøger, vejvisere o.l., og  

 hvor sådan findes forlange placering under denne.
 Endvidere finder rådet, at vedtægternes § 5, stk. 3b, hvorefter indgåelse  

 af aftaler om klinikfællesskab kun må omfatte medlemmer af LKT, medfører  

 skadelige virkninger for konkurrencen.
 Foreningen har over for Konkurrencerådet henvist til, at KTSMs  

 markedsføring er uforenelig med etiske regler og kollegiale vedtægter, som  

 sikrer en sober markedsføring, herunder at § 10 i lov om kliniske  

 tandteknikere overholdes.
 Ved afgørelsen har rådet lagt vægt på, at bestemmelserne begrænser  

 medlemmernes annoncering ud over, hvad der følger af bestemmelserne i  

 markedsføringsloven og § 10 i lov om tandteknikere og herved lægger  

 hindringer i vejen for nye - lovlige - markedsføringstiltag for  

 tandteknikerydelser.
 For så vidt angår vedtægternes § 5, stk. 3b, har rådet fundet, at  

 bestemmelsen griber ind i erhvervsudøvelsen ved at begrænse medlemmernes  

 adgang til at disponere frit.
 I henhold til bestemmelsen i konkurrencelovens § 11 skal der optages  

 forhandling med foreningen med henblik på at søge de skadelige virkninger af  

 de nævnte bestemmelser bragt til ophør.
 Under henvisning hertil skal man indkalde foreningen til møde i  

 Konkurrencerådet  . . . ».
 2.b Nævnte § 10, stk. 1, i lov nr. 100 af 14. marts 1979 om kliniske  

 tandteknikere er sålydende:
»Reklamering for virksomhed som klinisk tandtekniker må kun ske ved  

 meddelelse af navn, stilling, adresse og træffetid samt om eventuel  

 tilslutning til overenskomst med det offentlige.« 2.c Det fremgår af sagen, at baggrunden for rådets afgørelse er en  

 anmodning fra 20 medlemmer af landsforeningen, der i 1993 stiftede et fælles  

 rådgivnings- og markedsføringsfirma, som senere har fået navnet  

 Tandprotetikeren ApS.
I selskabet samles efter eget udsagn de mest  

 professionelle kliniske tandteknikere om et fælles forretningskoncept i en  

 frivillig kæde.
De pågældende er franchisetagere.
 Landsforeningen finder bl.a., at deltagelse i dette  

 markedsføringssamarbejde er en overtrædelse af forskellige bestemmelser i  

 foreningens kollegialt fastsatte bestemmelser om annoncering.
 Det er franchisetagernes opfattelse, at de ifølge konkurrenceloven er  

 berettiget til denne markedsføringsaktivitet, og de har derfor bedt rådet om  

 en konkurrenceretlig vurdering af landsforeningens synspunkter.
3. Klagerens argumentation Klageren har anført, at de nævnte regler ikke har konkurrencebegrænsende  

 karakter, men alene skal indskærpe gældende lovgivning inden for  

 sundhedssektoren.
Reglerne er nødvendige for at værne forbrugerne mod urigtige og usaglige  

 oplysninger.
En ophævelse vil ikke skabe muligheder for udvidelse af  

 konkurrencen imellem kliniske tandteknikere, så længe lovgivningen ikke er  

 ændret.
Konkurrencerådet har henvist til markedsføringslovens bestemmelser  

 vedrørende urigtige oplysninger.
Denne lovs bestemmelser er imidlertid ikke  

 tilstrækkelige, idet de først kan bringes i anvendelse, efter at »skaden  

 er sket«.
 Tandprotetikeren ApS har ikke ønsket at deltage i branchens bestræbelser  

 på at sikre en sober markedsføring, men har ønsket at fremhæve sine  

 franchisetagere som særligt kvalificerede, hvad de på ingen måde er.
 Så længe § 10 i loven om kliniske tandteknikere er gældende, kan der ikke  

 gives en selvbestaltet gruppe af kliniske tandtekniker særlige rettigheder.
 For så vidt angår de enkelte bestemmelser har klageren bemærket: Etiske  

 regler:
Punkt 3.1.3. Udtalelser og tilkendegivelser over for offentligheden Bestemmelsen skal sikre, at medlemmerne forpligtes til at respektere deres  

 stilling som medicinalpersoner.
Der må ikke gives forbrugerne indtryk af, at  

 et medlem er bedre kvalificeret end andre kliniske tandteknikere, idet alle  

 medlemmerne har samme uddannelse.
Bestemmelsen skal også ses som en  

 beskyttelse mod urigtige og usaglige oplysninger.
Den har ingen  

 konkurrencebegrænsende virkning, idet der er en naturlig konkurrence, dels  

 mellem de enkelte kliniske tandteknikere indbyrdes, dels i forhold til  

 tandlægerne.
Alle kliniske tandteknikere er i princippet lige kvalificerede, idet  

 forbrugerne i givet fald ikke vil kunne gennemskue subjektive oplysninger fra  

 enkelte tandteknikere.
Der eksisterer kun en uddannelse til klinisk  

 tandtekniker, og der bør ikke være »frit slag« til at meddele, at  

 man føler sig »særlig kvalificeret og ærefuldt optaget« i et  

 fiktivt markedsføringsselskab.
Punkt 3.5.3. Retningslinier for annoncering Bestemmelsen skal ses i relation til lov om kliniske tandteknikere § 10.  

 Medlemmernes pligt til ikke at forsøge at omgå lovgivningen på området  

 understreges herved.
Klageren udarbejder kollektive annoncer med oplysninger til forbrugerne om  

 f.eks. regelmæssig kontrol af tandproteser.
Disse annoncer indrykkes af  

 klageren med henvisning til den autoriserede kliniske tandteknikers  

 rettigheder: men også det enkelte medlem kan frit indrykke sådanne annoncer.  

 Der er derfor ikke tale om en konkurrencebegrænsning, som går videre end  

 lovbestemmelsen.
Klageren sikrer derimod sine medlemmer, at der, trods  

 begrænsningerne for den enkelte, kan oplyses om kliniske tandteknikeres  

 behandlingsmuligheder, ikke mindst set i relation til konkurrencen med  

 tandlægerne.
 Denne kollektive annoncering søges udformet på en sober og korrekt måde,  

 og den har da heller ikke givet anledning til påtale fra Sundhedsstyrelsen,  

 ud over at styrelsen har forlangt, at klagerens annoncering klart skal  

 adskille sig fra medlemmernes tilsluttede »visitkortannoncer«.
Hvis klageren ikke gennemførte en sådan praksis for annoncering, ville det  

 føre til et stigende antal vildledende annoncer og i den sidste ende til, at  

 Sundhedsstyrelsens lempelige administration vedrørende den kollektive  

 annoncering måtte ophøre.
Set i lyset af konkurrencen fra tandlægerne ville  

 dette være katastrofalt for de kliniske tandteknikere, og det ville føre til  

 en udstrakt uvidenhed hos forbrugerne om de kliniske tandteknikeres  

 behandlingsmuligheder.
 Så længe § 10 i lov om kliniske tandteknikere gælder, er der ingen andre  

 muligheder for at kunne orientere forbrugerne.
Punkt 3.5.5. Annoncering sammen med ikke-medlemmer Bestemmelsen skal sikre, at der ikke sker sammenblanding af oplysninger  

 fra klagerens medlemmer med oplysninger fra andre kliniske tandteknikere, som  

 ikke er omfattet af klagerens etiske regler.
En sådan sammenblanding ville  

 kunne skade standens omdømme.
 Punkt 3.5.7. Telefonbøger m.v.
At der skal annonceres under særlig rubrik i telefonbøger m.v., skal ses  

 som en saglig orientering af forbrugerne.
Der er ikke nogen  

 konkurrencebegrænsning i dette forhold.
 Vedtægter:
§ 5, stk 2.2 (tidligere § 5, stk. 3b). Forbud mod klinikfællesskab med  

 ikke-medlemmer Bestemmelsen skal ses i sammenhæng med de etiske reglers punkt 3.5.5.
4. Konkurrencerådets argumentation Konkurrencerådet har anført, at de nævnte bestemmelser i klagerens etiske  

 regler og vedtægter begrænser medlemmernes erhvervsudøvelse ud over, hvad der  

 fremgår af lovgivningen.
Bestemmelserne indeholder begrænsninger, der går  

 videre end lovgivningen, idet loven om kliniske tandteknikere alene  

 bestemmer, hvilke oplysninger en annonce for tandteknikervirksomhed må  

 indeholde.
Bestemmelsen vedrører således kun egentlig reklamering og tager  

 ikke stilling til, hvordan og hvor reklameringen finder sted.
Klageren har anført, at markedsføringsloven ikke er tilstrækkelig til at  

 forhindre urigtige oplysninger, fordi bestemmelserne først kan bringes i  

 anvendelse, »efter skaden er sket«.
Rådet har heroverfor påpeget,  

 at dette ikke er specielt for tandteknikerydelser.
 Rådet har til de enkelte bestemmelser bemærket:
 Etiske Regler:
Punkt 3.1.3. Udtalelser og tilkendegivelser over for offentligheden Klageren har givet udtryk for, at bestemmelsen skal sikre, at medlemmerne  

 ikke giver forbrugerne indtryk af, at et medlem er bedre kvalificeret end  

 andre tandteknikere.
Endvidere skal bestemmelsen beskytte foreningens øvrige  

 medlemmer mod anvendelsen af urigtige og usaglige oplysninger.
Selv om alle tandteknikere har samme uddannelse, indebærer dette ikke  

 nødvendigvis, at alle tandteknikere er lige kvalificerede.
Eventuelle særlige  

 kvalifikationer eller interesser må ganske vist ikke oplyses ved egentlig  

 annoncering, jf. lov om kliniske tandteknikere, men bortset herfra er der  

 ikke i lovgivningen lagt hindringer i vejen for tilkendegivelser herom.
Ud over at sikre forbrugerne mod urigtige og usaglige oplysninger hindrer  

 bestemmelsen også udsendelse af saglige og korrekte oplysninger til  

 forbrugerne.
Den medfører derfor skadelige virkninger for konkurrencen.  

 Meddelelse af urigtige oplysninger vil efter omstændighederne kunne imødegås  

 efter markedsføringsloven.
Punkt 3.5.3. Retningslinier for annoncering Klageren har i medfør af bestemmelsen udarbejdet kollektive annoncer.
De  

 indrykkes af klageren og kan frit anvendes af medlemmerne.
Det er rådets opfattelse, at vildledende annoncering ligesom i andre  

 erhverv vil kunne påtales efter bestemmelserne i markedsføringsloven, og  

 overtrædelse af annonceringsbestemmelserne i lov om kliniske tandtekniker  

 påtales af Sundhedsstyrelsen.
Dette gælder både de annoncer, der udarbejdes  

 af den enkelte tandtekniker, og de annoncer, der udarbejdes af klageren.  

 Bestemmelsen er derfor overflødig: men den er også skadelig for konkurrencen,  

 jf. konkurrencelovens § 11, fordi den forhindrer reklamering gennem  

 individuelt udarbejdede annoncer for de medlemmer, der foretrækker sådanne  

 annoncer frem for de af foreningen udarbejdede - ensartede - annoncer.
 Rådet har lagt vægt på, at Konkurrenceankenævnet ved sin kendelse af 16.  

 november 1994 (j.nr. 93-40.322, Den Danske Dyrlægeforening ctr.  

 Konkurrencerådet) har stadfæstet rådets beslutning om at afvise et forslag  

 til liberalisering af forbuddet mod medlemmernes udsendelse af direct mail.  

 Efter den omtvistede bestemmelse skulle en annonces form og indhold først  

 forelægges foreningen, der i givet fald kunne nedlægge forbud under  

 hensyntagen til etik og kollegialitet.
Punkt 3.5.5. Annoncering sammen med ikke-medlemmer Bestemmelsen skal ses i sammenhæng med vedtægternes § 5, stk. 2.2, om  

 klinikfællesskab.
 Punkt 3.5.7. Telefonbøger m.v.
Da bestemmelsen ikke vedrører annoncens indhold, men alene dens placering,  

 må klagerens henvisning til hensynet til forbrugernes saglige orientering  

 afvises.
Rådet har henholdt sig til, at Konkurrenceankenævnet ved kendelse af  

 14. september 1994 (j.nr. 93-62.109, Dansk Tandlægeforening ctr.  

 Konkurrencerådet) har stadfæstet rådets påbud til tandlægeforeningen om at  

 ophæve en bestemmelse, der fastsatte retningslinier for dagbladsannoncers  

 format.
 Vedtægter:
§ 5, stk. 2.2 (tidligere § 5, stk. 3b). Forbud klinikfællesskab med  

  ikke-medlemmer Rådet har tidligere pålagt den Danske Landinspektørforening at ophæve en  

 bestemmelse om, at et medlem ikke må indgå kontor- eller  

 forretningsfællesskab med en landinspektør, der ikke er medlem af foreningen.  

 Konkurrenceankenævnet har stadfæstet afgørelsen i kendelse af 9. maj 1995  

 (j.nr. 94-32.122, Den Danske Landinspektørforening ctr.
Konkurrencerådet).
5. Sven Erik Sørensens argumentation Sven Erik Sørensen har anført, at de omhandlede bestemmelser i klagerens  

 etiske regler og vedtægter fører til en utilladelig konkurrencebegrænsning  

 med censur af både form og indhold af de kliniske tandteknikeres meddelelser  

 til omverdenen.
Klageren ønsker åbenbart at have absolut monopol på at  

 afgøre, hvad der er sober markedsføring og hvad ikke.
 Klageren anmelder således systematisk selskabets franchisetageres annoncer  

 til Sundhedsstyrelsen, hvilket let vil kunne udvikle sig til at udgøre en  

 reel trussel for Tandprotetikerens ApS' franchisetageres eksistens.
Det kan ikke med henvisning til loven om kliniske tandteknikere være  

 gavnligt for lovens overholdelse, at klageren kan opretholde sine  

 konkurrencebegrænsende vedtægter og kollegiale regler.
Det vil give klageren  

 ret til at ekskludere medlemmer, som ikke vil bøje sig for skiftende  

 bestyrelsers ensidige og mere eller mindre vilkårlige fortolkninger såvel af  

 loven som af egne vedtægter.
 Da klageren er fagets faglige og politiske lands- og arbejdsgiverforening  

 og dermed fagets officielle repræsentant i forhold til  

 uddannelsesorganisationerne, er ikke-medlemmer afskåret fra at få indflydelse  

 på fagets udvikling, varetagelse af deres interesser samt på  

 overenskomstmæssige forhandlinger om løn og arbejdsvilkår for deres  

 medarbejdere.
6. Ankenævnets bemærkninger Med henvisning til hvad Konkurrencerådet har anført vedrørende hver af de  

 omtvistede kollegiale bestemmelser, finder også ankenævnet, at disse  

 bestemmelser vil kunne medføre sådanne skadelige virkninger for konkurrencen,  

 at betingelserne for rådets beslutning om, at der i medfør af  

 konkurrencelovens § 11 skal optages forhandlinger med landsforeningen, er  

 opfyldt.
 Idet ankenævnet endvider tiltræder, at bestemmelserne må anses at gå  

 videre med hensyn til at begrænse medlemmernes erhvervsudøvelse, end hvad der  

 fremgår af lovgivningen, stadfæster ankenævnet herefter rådets afgørelse.
 Herefter bestemmes.
 Konkurrencerådets afgørelse af 14. februar 1995 stadfæstes.
Christian Hjorth-Andersen Jens Fejø Poul Sørensen Udskriftens rigtighed bekræftes.
 Konkurrenceankenævnet, den 19. september 1995.
Jens Denckert Sekr.
