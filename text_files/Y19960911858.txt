 Udtalt, at sygesikringslovens § 13 ikke kan anvendes som hjemmel for  

 tilskud til behandlinger, der kan ydes vederlagsfrit efter anden lovgivning,  

 herunder sygesikringsloven og sygehusloven.
 Bestemmelsen må efter forarbejderne til loven anses for at være  

 subsidiær ikke bare i forhold til de i bestemmlesen angivne paragraffer, men  

 tillige i forhold til al anden relevant lovgivning.
 Om de konkrete tilfælde, hvor en kommune i den foreliggende sag havde  

 ydet tilskud, havde Sundhedsstyrelsen oplyst, at der var tale om ydelser, som  

 tilbydes vederlagsfrit på offentlige sygehuse.
 Indenrigsministeriet kunne på denne baggrund tiltræde, at tilsynsrådet  

 havde udtalt, at de ydede tilskud ikke lovligt kunne ydes i medfør af  

 sygesikringslovens § 13.
 Indenrigsministeriet overvejede endvidere, om kommunen med hjemmel i  

 anden lovgivning kunne yde de omhandlede tilskud, men fandt ikke, at dette  

 var tilfældet.
 Endvidere udtalt, at der ikke efter Indenrigsministeriets omfattelse  

 kunne antages at være mulighed for på ulovbestemt grundlag efter de  

 almindelige kommunalretlige regler om kommunernes opgaver at yde de nævnte  

 tilskud.
 Sammenfattende fandt Indenrigsministeriet i lighed med tilsynsrådet,  

 at kommunen ikke lovligt havde kunnet yde de i sagen omhandlede tilskud til  

 behandling på private klinikker og et privat hospital.
Senere ændringer: Ingen Holmegaard Kommunalbestyrelse Holmegaardsvej 4 4700 Næstved 8. okt. 1996 I brev af 19. maj 1994 har Holmegaard Kommunalbestyrelse rettet  

 henvendelse til Indenrigsministeriet vedrørende en udtalelse af 10. maj 1994  

 fra Tilsynsrådet for Storstrøms Amt, hvori tilsynsrådet udtalte, at kommunens  

 tilskud til behandling af kommunens borgere på private klinikker og på et  

 privat sygehus var ulovligt.
Af oplysningerne i sagen fremgår det, at Holmegaard Kommune fra 1992-1993  

 har taget stilling til i alt otte ansøgninger om tilskud til behandling på  

 privatklinikker efter sygesikrignslovens § 13. To ansøgere har fået meddelt  

 afslag med den begrundelse, at ansøgningerne først er indgivet efter, at  

 behandlingen er foretaget.
Seks ansøgere har med henvisning til  

 sygesikringslovens § 13 fået tilskud til følgende behandlinger: to  

 arthroscopiske knæoperationer, to meniskoperationer og to akillesoperationer.  

 Alle behandlinger bortset fra en enkelt blev foretaget ambulant på private  

 specialklinikker.
En af behandlingerne er foretaget på privathospital med en  

 enkelt overnatning.
Kommunens tilskud i de enkelte sager har været mellem  

 4.500 kr. og 15.000 kr.
 Sundhedsministeriet har den 22. februar 1994 udtalt følgende med henblik  

 på tilsynsrådets behandling af sagen:
»Sygesikringsloven henlægger som udgangspunkt ansvaret for  

 sygesikringsns økonomi og administration til amtskommunerne samt Københavns  

 og Frederiksberg kommuner, jfr. f.eks. sygesikringslovens §§ 21, 23, og 26.  

 Baggrunden for denne ansvarsplacering er især sammenhængen mellem  

 sygesikringens og sygehusvæsenets yderlser.
I takt med udviklingen i den  

 medicinske teknologi kan et stigende antal behandlinger, der tidligere kun  

 kunne udføres på sygehus, nu også finde sted i speciallægepraksis.
 Da sygsdomsbehandling ifølge den overordnede byrde- og opgavefordeling er  

 en amtskommunal opgave, kan kommuner ikke uden lovhjemmel påtage sig sådanne  

 opgaver. ....
 Det følger af ordlyden i § 13 (»supplere«) og dennes  

 forarbejder, at bestemmelsen ikke kan udgøre hjemmel for betaling af ydelser,  

 som man efter sygesikringsloven har krav på at få vederlagsfrit.
 Efter sygesikringslovens § 6, stk. 2, er speciallægehjælp vederlagsfri for  

 denne gruppe 1-sikrede. ....
 I det omfang Holmegaard Kommune har ydet tilskud til ydelser, der er  

 omfattet af overenskomst, har tilskuddet ikke hjemmel i sygesikringslovens §  

 13. ....
Det fremgår .... at § 13 kun kan tages i anvendelse, når dækning ikke kan  

 ydes efter anden lovgivning.
Der er således ikke hjemmel til at yde tilskud  

 til behandling hos speciallæge eller på et privat sygehus, hvis behandlingen  

 er en anerkendt sygehusbehandling, der derfor kunne være stillet  

 vederlagsfrit til rådighed på et offentligt sygehus.
Holmegaard Kommune har  

 udelukkende ydet tilskud med henvisning til § 13 til ydelser, som tilbydes  

 vederlagsfrit på offentlige sygehuse.
Holmegaard Kommune har således ikke med  

 rette kunnet yde tilskud i disse tilfælde med hjemmel i § 13. ....
Endelig har Holmegaard Kommune i et enkelt tilfælde ydet støtte til  

 behandling på et privathospital.
Efter sygehuslovens § 1 varetsges  

 sygehusvæsenet af amtskommunerne og Københavns og Frederiksberg kommuner.  

 Denne entydige opgaveplacering anses for udtømmende.
Sygesikringslovens § 13  

 giver ikke hjemmel for at fravige sygehusloven, og Holmegaard Kommune har  

 derfor også af denne grund været afskåret fra at yde tilskud til  

 sygehusbehandlingen.
 Sammenfattende er det således Sundhedsministeriets opfattelse, at  

 Holmegaard Kommunes praksis ikke har hjemmel i sygesikringslovens § 13'.
 Af sundhedsministeriets udtalelse af 23. marts 1994 til tilsynsrådet  

 fremgår det bl.a.:
»Af forarbejderne fremgår det, at at der reelt er tale om en hjemmel  

 til - undtagelsesvist og inden for ganske snævre rammer - at yde tilskud til  

 dækning af behandlingsudgifter.
Sigtet med bestemmelsen er derimod ikke som  

 sådan at henlægge visiteringsopgaven til kommunerne.
Visitering af patienter sker i det behandlende sundhedsvæsen ud fra en  

 lægelig vurdering af den enkelte patient.
I grundlaget for den visitering og  

 prioritering, der sker i det offentlige sundhedsvæsen, indgår først og  

 fremmest, at patienter med størst behov skal behandles først, og endvidere  

 den målsætning, at sundhedsvæsenets ressourcer skal anvendes bedst muligt.
 Beslutning om ydelse af tilskud efter sygesikringslovens § 13 skal træffes  

 af den enkelte kommune på grundlag af en konkret vurdering af den enkelte  

 ansøgning.
Kommunens opgave er ikke at foretage visitation af patienten, men derimod  

 at vurdere, om ansøgningen i det konkrets tilfælde lever op til de krav, der  

 kan begrunde bevilling af tilskud efter sygesikringslovens § 13. Heri indgår  

 dels de lovlige økonomiske hensyn, d.v.s. hensynet til den enkeltes økonomi  

 samt størrelsen af de samlede udgifter til behandling, dels en faglig  

 vurdering eventuelt med bistand af kommunens læge- eller  

 tandlægekonsulent.« Af tilsynsrådets udtalelse af 10. maj 1994 fremgår bl.a. følgende:
»Fælles for de tilfælde, hvor Holmegaard Kommune har ydet tilskud,  

 er, at alle borgere i princippet ville kunne få vederlagsfri behandling på et  

 sygehus, men at borgerne måtte vente i en så lang periode, at  

 kommunalbestyrelsen fandt, at ventetiden ville give de pågældende  

 tungtvejende personlige og sociale problemer.
Kommunen er opmærksom på, at et  

 meget stort antal mennesker i dag står på venteliste til behandling på  

 hospital, og at kommunen derfor med samme begrundelse og de samme anvendte  

 kriterier ville have kunnet yde tilskud til et endog meget stort antal  

 borgere.
 Efter kommunens hele hensigt med at yde tilskud er det derfor også  

 konsekvent, at kommunen skriftligt har givet udtryk for ønsket om at få  

 slettet begrænsningen i lovens § 13, hvorefter bestemmelsen kun skal anvendes  

 »undtagelsesvis«.
 Med det anførte kommunalretlige udgangspunkt: at en kommune ikke uden  

 særlig lovhjemmel kan disponere og yde tilskud på amtskommunale  

 ansvarsområder, har det, efter tilsynsrådets opfattelse, formodningen imod  

 sig, at en kommune inden for kommunens grænser kan forsøge at løse et  

 omfattende problem med ventelister på amtskommunale sygehuse ved at gå ind på  

 et andet amtskommunalt ansvarsområde: sygesikringen og anvende en helt  

 speciel og hidtil lidet anvendt bestemmelse, der udtrykkeligt fastholder, at  

 den kun kan anvendes undtagelsesvis og kun til supplering af bestemte  

 ydelser.
Tilsynsrådet er således enig i den retsopfattelse, som den centrale  

 myndighed på området, Sundhedsministeriet har anlagt ved fortolkning af  

 sygehuslovens § 13. Holmegaard Kommunes tilskud til behandling af borgere på  

 speciallægeklinikker er ulovlig, i det omfang behandlingen tilbydes  

 vederlagsfrit på offentlige sygehuse, Dette gælder således uanset, om de  

 pågældende operationer er omfattet af overenskomsten eller ej.
Dette gælder  

 efter tilsynsrådets opfattelse ligeledes uanset, om antallet af tilskud (6)  

 er mindre end det samlede antal afslag, som kommunen har givet til borgere,  

 der venter på sygehusoperation for de samme typer af lidelser. ....
Endelig er det klart ulovligt at Holmegaard Kommune i et tilfælde har ydet  

 tilskud til behandling på et privathospital.
Efter § 3, stk. 3, i  

 sygehusloven er det kun amtskommuner, der kan »..... benytte private  

 institutioner som led i sine sygehusopgaver.« Tilsynsrådet må således fastslå, at Holmegaard Kommunes praksis med at yde  

 kommunale midler efter sygesikringslovens § 13 (og pensionslovens § 17) er  

 ulovlig.
Tilsynsrådet må i overensstemmelse hermed pålægge Holmegaard Kommune  

 at stoppe denne praksis.
Under hensyn til, at der har været nogen tvivl om rækkevidden af  

 anvendelsesområdet for sygesikringslovens § 13, herunder at der ikke har  

 været udsendt retningslinier herom, har der efter tilsynsrådets opfattelse  

 ikke været grundlag for at anvende nogen af de sanktioner mod  

 kommunalbestyrelsen, der er omtalt i kap.
VII i loven om kommunernes  

 styrelse.' Det fremgår videre af tilsynsrådets udtalelse, at det ikke i forbindelse  

 med rådets behandling af sagen kunne afklares, om visse af de ydede  

 behandlinger er omfattet af sygesikringsoverenskomst og derfor i givet fald  

 ville kunne være ydet af en speciallæge vederlagsfrit.
Efter Holmegaard Kommunes henvendelse til Indenrigsministeriet anmodede  

 ministeriet tilsynsrådet om en udtalelse.
I brev af 29. juni 1994 fastholdt  

 rådet, at Holmegaard Kommune efter rådets opfattelse handlede i strid med  

 såvel sygehusloven osm sygesikringsloven ved i det angivne omfang at yde  

 tilskud til lægelige behandlinger.
Af tilsynsrådets brev fremgår det bl.a.:
 »Efter kommunalbestyrelsens opfattelse kan der ikke i svaret på  

 spørgsmål 83 under Folketingets behandling af sygesikringsloven indfortolkes  

 et forbud mod, at kommunen anvender bestemmelsen, såfremt en anden myndighed  

 end det sociale udvalg kunne yde hjælpen.
 Spørgsmål 83 med besvarelse lød således:
 »Ad § 13 spørges, om der vil fremkomme nærmere retningslinier om  

 brugen af adgangen til undtagelssvis at yde hjælp til supplering af de i §§  

 6, 8, 9, 10 og 11 omhandlede ydelser, eller om brugen vil være underkastet  

 det enkelte sociale udvalgs frie skøn.
 Svar:
Bestemmelsen i § 13 afløser den nuværende bestemmelse i § 37, stk. 4, i  

 hovedvedtægt for de statsanerkendte sygekasser.
Ifølge sidstnævnte  

 bestemmelse kan en sygekasses bestyrelse undtagelsesvis supplere ydelserne  

 ifølge sygesikringslovens §§ 11-19, undtagen medicinhjælpen, såfremt kassens  

 økonomiske tilstand tillader det.
Afgørelser i henhold til denne bestemmelse  

 træffes alene af sygekassens bestyrelse, og der er ikke adgang til at  

 indbringe afgørelsen for højere administrativ myndighed.
 § 13 forudsættes kun at skulle anvendes undtagelsesvis i tilfælde, hvor  

 det sociale udvalg skønner, der er behov for at yde supplerende hjælp i  

 sygdomstilfælde ud over, hvad der eventuelt måtte kunne ydes efter anden  

 lovgivning, navnlig forsorgsloven, revalideringsloven og pensionslovene.
Det er den enkelte kommunes sociale udvalg, der alene træffer  

 afgørelsen.« Det centrale i svaret er efter tilsynsrådets opfattelse, at den enkelte  

 borger har fået en supplerende mulighed for tilskud, men det fremhæves, at  

 bestemmelsen »kun« kan anvendes »undtagelsesvis« hvor det  

 sociale udvalg skønner, der er brug for »supplerende« hjælp  

 »udover«, hvad der kan dækkes efter »lovens almindelige  

 regler«, og ud over, hvad der »evt.« måtte kunne ydes  

 »efter anden lovgivning....« - d.v.s. al anden lovgivning.
Svaret afviser netop  

 det, der antydes osm en alternativ mulighed i spørgsmålet, at bistanden  

 skulle være overladt »det enkelte sociale udvalgs frie skøn« som en  

 særlig beføjelse.' På denne baggrund anmodede Indenrigsministeriet den 3. august 1994  

 Sundhedsministeriet om eventuelle supplerende bemærkninger i forhold til det  

 anførte i ministeriets foreløbige udtalelse af 22. februar 1994 og  

 supplerende udtalelse af 23. marts 1994.
 Indenrigsministeriet anmodede i den forbindelse desuden  

 Sundhedsministeriet om at tilkendegive, om det efter ministeriets opfattelse  

 måtte anses for klart ulovligt, hvis Holmegaard Kommune videreførte den  

 omhandlede tilskudspraksis, og om anvendelsen af sanktioner efter § 61 i den  

 kommunale styrelseslov i så fald skønnedes påkrævet.
 Sundhedsministeriet har i brev af 13. januar 1995 bl.a. udtalt følgende:
 »... at ministeriet i det hele kan henholde sig til det anførte i  

 ministeriets udtalelser af 22. februar og 23. marts 1994 til tilsynsrådet.  

 Sundhedsministeriet kan endvidere tilslutte sig tilsynsrådets udtalelser af  

 10. maj og 29. juni 1994.
 Sundhedsministeriet finder dog anledning til særligt at fremhæve, at  

 ministeriet er enig med tilsynsrådet i den forståelse af svaret på spørgsmål  

 83 under Folketingets behandling af sygesikringsloven, som tilsynsrådet har  

 anført i sin udtalelse af 29. juni 1994, s. 2-3. Sygesikringslovens § 13 skal  

 således anvendes subsidiært i forhold til al anden lovgivning, herunder bl.a.  

 sygehuslovgivningen.
Det er .... Sundhedsministeriets opfattelse, at det må anses for klart  

 ulovligt, hvis Holmegaard Kommune viderefører den omhandlede tilskudspraksis,  

 ligesom Sundhedsministeriet i så fald finder anvendelse af sanktioner efter §  

 61 i den kommunale styrelseslov påkrævet.« Den 18. januar 1995 anmodede Indenrigsministeriet Holmegaard  

 Kommunalbestyrelse om en eventuel supplerende udtalelse til ovennævnte  

 skrivelse fra Sundhedsministeriet.
 Holmegaard Kommunalbestyrelse har i brev af 20. februar 1995 bl.a.  

 fremført følgende:
 ».... at det fortsat er kommunens opfattelse, at kommunen havde og  

 fortsat har fornøden hjemmel i § 13 i lov om offentlig sygesikring, jf. § 6,  

 stk. 3, til undtagelsesvis at yde tilskud til lægelige indgreb, foretaget på  

 private klinikker og på et privat sygehus.
 Det kan samtidig oplyses, at Holmegaard Kommune efter Tilsynsrådets  

 udtalelser af 10. maj 1994 ikke har ydet tilskud i yderligere tilfælde.
Det centrale er efter kommunens opfattelse forståelsen af § 13 i lov om  

 offentlig sygesikring, sammenholdt med bestemmelsen i § 6. Det skal i den  

 forbindelse præciseres, at kommunen ikke har benyttet § 1, jfr. § 3, stk. 3,  

 i lov om sygehusvæsenet som hjemmel til sin beslutning.
Kommunen har med den  

 trufne beslutning om ydelse af tilskud, uanset behandling er sket på et  

 privat sygehus, ikke varetaget eller søgt varetaget sygehusvæsenets opgaver.  

 En argumentation fra såvel Tilsynsrådet som Sundhedsministeriets side ud fra  

 disse bestemmelser i lov om sygehusvæsenet forekommer derfor irrelevant.
Der  

 er således ikke identitet mellem »varetagelse af sygehusvæsenet« og  

 benyttelse af et privat sygehus i et konkret tilfælde.
Tilbage bliver således alene det centrale i sagen, nemlig forståelse af  

 sygesikringslovens § 13. Som tidligere anført i sagen, er der ikke efter  

 lovens vedtagelse fremkommet retningslinier om bestemmelsens anvendelse.  

 Dette må medføre, at det sociale udvalg efter bestemmelsen suverænt kan  

 afgøre, om det ønsker at yde hjælp efter bestemmelsen, idet alene anden  

 lovregel, der måtte forbyde socialudvalget at yde hjælpen, kan forhindre  

 dette.
Det forudsættes naturligvis, at hjælpen kun ydes undtagelsesvis og i  

 øvrigt efter de sædvanlige forvaltningsretlige principper.
Det skal her bemærkes, at der blandt de lægelige myndigheder  

 tilsyneladende ikke er enighed om, hvorvidt de pågældende behandlinger er  

 dækket af en godkendt overenskomst med den offentlige sygesikring, jfr. § 6,  

 stk. 3, i lov om offentlig sygesikring.
Denne uenighed kan ikke medøfre, at  

 socialudvalget ikke kan give tilskud til den pågældende behandlinger, men må  

 snarere medføre, at socialudvalget er berettiget til at gå ud fra, at  

 behandlingen ikke er overenskomstdækket.
Ifølge ordlyden af § 13 kan denne bestemmelse anvendes til supplering af  

 de i §§ 6, 8, 9, og 10 omhandlede ydelser, der vil sige ydelser, der i øvrigt  

 er omfattet af den offentlige sygesikring.
Som bekendt er bestemmelsen en  

 afløsning for en regel i de tidligere sygekassers vedtægter, således at den  

 kompetence, der tidligere var tillagt sygekassen, nu overgår til  

 kommunalbestyrelsen.
Såvel Tilsynsrådet for Storstrøms Amt som Sundhedsministeriet har  

 tilsyneladende lagt afgørende vægt på de besvarelse, der fremkom fra  

 Socialministeriet i forbindelse med Folketingets behandling af forslag til  

 lov om offentlig sygesikring, især spørgsmål 83, men også spørgsmål 38 kan  

 inddrages.
I svaret til folketingsudvlaget på spørgsmål 83 anføres, at  

 »§ 12 forudsættes kun at skulle anvendes undtagelsesvis i tilfælde, hvor  

 det sociale udvalg skønner, at der er behov for at yde supplerende hjælp i  

 sygdomstilfælde, udover, hvad der kan dækkes efter lovens almindelige regler  

 og udover, hvad der eventuelt måtte kunne ydes efter anden lovgivning,  

 navnlig forsorgslovene, revalideringsloven og pensionslovene.
Det er den  

 enkelte kommunes sociale udvalg, der alene træffer afgørelse«.
Dette må  

 forstås således, at der dels er givet det sociale udvalg en enekompetence  

 indenfor sygesikringslovens § 13, og dels, at hjemlen kun skal anvendes, hvis  

 den pågældende hjælp ikke kunne ydes af kommunalbestyrelsen, eller det  

 sociale udvalg efter anden lovgivning, idet bestemmelsen på baggrund af  

 forarbejderne, må ses som udtryk for lovgivningsmagtens ønske om at bevare  

 den lokale medindflydelse og dermed også det kommunale selvstyre.
Det er Holmegaard kommunes opfattelse, at der ingen holdepunkter er for,  

 som såvel Tilsynsrådet som Sundhedsministeriet antager, at anvendelse af  

 bestemmelsen er udelukket, fordi en anden offentlig myndighed har mulighed  

 for at yde den pågældende hjælp.
En sådan forståelse kan ikke støttes på  

 bestemmelsens ordlyd, eller forarbejderne til loven, hvorefter det er det  

 sociale udvalg, der alene træffer afgørelsen, hvilket har givet sig udtryk i,  

 at udvalgets afgørelse efter sygesikringslovens § 24, stk. 4, ikke kan  

 indbringes for anden administrativ myndighed.
En fortolkning som foretaget af  

 Tilsynsrådet og Sundhedsministeriet vil reelt medføre en tilsidesættelse af  

 denne enekompetence for socialudvalget.' I den anledning skal Indenrigsministeriet bemærke følgende:
Det tilsyn, som de kommunale tilsynsmyndigheder udøver over for  

 kommunerne, er et retligt tilsyn.
Tilsynet omfatter kun spørgsmål om,  

 hvorvidt der er sket en tilsidesættelse af lovgivningen, herunder  

 offentligretlige retsgrundsætninger, jf. § 61 i lov om kommunernes styrelse  

 (lovbekendtgørelse nr. 615 af 18. juli 1995).
 Indenrigsministeriet er ikke almindelig klageinstans i forhold til  

 tilsynsrådene, men ministeriet fører tilsyn med, at tilsynsrådene ikke  

 tilsidesætter lovgivningen, og at tilsynsrådenes udtalelser ikke er udtryk  

 for en urigtig retsopfattelse eller hviler på et urigtigt faktisk grundlag,  

 jf. § 61 a i lov om kommunernes styrelse.
 De kommunale tilsynsmyndigheder kan ikke tage stilling til, om kommunernes  

 sagsbehandling er rimelig eller hensigtsmæssig, eller til spørgsmål  

 vedrørende skønsudøvelse, så længe skønnet udøves inden for de rammer, der er  

 fastsat i lovgivningen.
 Efter § 1 i lov om offentlig sygesikring (lovbekendtgørelse nr. 77 af 31.  

 januar 1994 som ændret ved lov nr. 1133 af 21. december 1994) har enhver, der  

 har bopæl her i landet, under visse betingelser ret til lovens ydelser, dvs.  

 de i lovens kapitel 2 opregnede behandlingsmuligheder m.m. uden for  

 sygehusvæsenet.
 Den offentlige sygesikring er en opgave, der varetages af amtskommunerne,  

 Københavns og Frederiksberg Kommuner, jf. lovens §§ 21 og 23.
 Efter § 1 i lov om sygehusvæsenet (lovbekendtgørelse nr. 687 af 16. august  

 1995 som senest ændret ved lov nr. 1121 af 28. december 1995) varetages  

 sygehusvæsenet af amtskommunene og Hovedstadens sygehusfællesskab.
 § 5, stk. 1, i sygehusloven er sålydende:
»Hver amtskommune yder vederlagsfri behandling ved sit sygehusvæsen  

 til personer....« Efter denne bestemmelse yder amtskommunerne vederlagsfri behandling ved  

 deres sygehusvæsen til de i lovens kapitel 2 nævnte personer.
Opgaverne vedrørende sygdomsbehandling på sygehuse og finansiering og  

 administration af den offentlige sygesikring er således efter lovgivningen  

 entydigt henlagt til amtskommunerne.
I Københavns og Frederiksberg Kommuner  

 varetages opgaverne af henholdsvis Hovedstadens Sygehusfællesskab og de to  

 kommuner.
 Holmegaard Kommune har i sagen påberåbt sig sygesikringslovens § 13 som  

 hjemmel til at yde tilskud.
 § 13 i sygesikringsloven har følgende ordlyd:
 »Kommunalbestyrelsen kan undtagelsesvis yde hjælp til supplering af  

 de i §§ 6, 8, 9 og 10 omhandlede ydelser«.
 Sygesikringslovens § 6 omhandler lægehjælp fra alment praktiserende læger  

 og speciallæger, § 8 tandeftersyn og tandbehandling, § 9 fysiurgisk  

 behandling og kiropraktorbehandling og § 10 vedrører briller.
 Af bemærkningerne til forslag til lov om offentlig sygesikring  

 (Folketingstidende 1970-71, tillæg A, spalte 2459) fremgår følgende:
»For de almindelige kommuner vil forslagets gennemførelse betyde, at  

 kommunerne skal afholde udgiften ved skønsmæssig supplerende  

 sygehjælp....« I forbindelse med Folketingets behandling af forslag til lov om offentlig  

 sygesikring oplyste socialministeren, som svar på et spørgsmål om brugen af  

 bestemmelsen i § 13, følgende over for Folketingets Socialudvalg (oprindelig  

 betegnet som spørgsmål nr. 83, trykt som besvarelse af spørgsmål nr. 27,  

 Folketingstidende 1970-71, Tillæg B, spalte 2306):
»Bestemmelsen i § 13 afløser den nuværende bestemmelse i § 37, stk.  

 4, i hovedvedtægt for de statsanerkendte sygekasser.
Ifølge sidstnævnte  

 bestemmelse kan en sygekasses bestyrelse undtagelsevis supplere ydelserne  

 ifølge sygesikringslovens §§ 11-19 undtagen medicinhjælpen, såfremt kassens  

 økonomiske tilstand tillader det.
Afgørelser i henhold til denne bestemmelse  

 træffes alene af sygekassens bestyrelse, og der er ikke adgang til at  

 indbringe afgørelsen for højere administrativ myndighed.
 § 13 forudsættes kun at skulle anvendes undtagelsesvis i tilfælde, hvor  

 det sociale udvalg skønner, der er behov for at yde supplerende hjælp i  

 sygdomstilfælde ud over, hvad deer kan dækkes efter lovens almindelige  

 regler, og ud over, hvad der eventuelt, måtte kunne ydes efter anden  

 lovgivning, navnlig forsorgsloven, revalideringsloven og pensionslovene.
Det er den enkelte kommunes sociale udvalg, der alene træffer  

 afgørelsen.« Af soicaludvalgets tillægsbetænkning over forslag til lov om offentlig  

 sygesikring (Folketingstidende 1970/71, tillæg B, spalte 2225) fremgår det:
»Udvalget har drøftet bestemmelsen i § 13, hvorefter det sociale  

 udvalg undtagelsesvis kan yde hjælp til supplering af ydelserne efter §§ 6,  

 8, 9, 10 og 11. Det fremgår af bemærkningerne til lovforslaget samt af det  

 optrykt svar på spørgsmål 27, at § 13 træder i stedet for den adgang,  

 sygekasserne har efter gældende ordning til at supplere sygesikringslovens  

 ydelser (med undtagelse af medicinhjælp). Det er oplyst overfor udvalget, at  

 bestemmelsen kun skal tages i anvendelse, når dækning ikke kan ydes efter  

 anden lovgivning, eksempelvis pensionslovene.
Under et samråd har ministeren  

 oplyst, at det vil blive overvejet at udsende retningslinjer med henblik på  

 at orientere kommunerne om, at bestemmelsen tilsigter at give adgang til at  

 yde hjælp, ikke alene hvor der foreligger økonomiske vanskeligheder, men også  

 tilfælde, hvor en behandling, der ikke - eller kun delvist dækket af den  

 offentlige sygesikring efter almindelige regler, er ekstraordinært  

 kostbar.« Efter ordlyden af sygesikringslovens § 13 kan kommunalbestyrelsen kun -  

 undtagelsesvis - yde hjælp til supplering af ydelser, der er omfattet af  

 sygesikringslovens §§ 6, 8, 9 og 10. I de citerede forarbejder til loven,  

 lægges det dog til grund, at der også kan ydes hjælp til ydelser, der slet  

 ikke omfattes af den offentlige sygesikring, nemlig hvor en sådan behandling  

 er ekstraordinært kostbar.
 Holmegaard Kommunalbestyrelse har senest anført, at sygesikringslovens §  

 13 må fortolkes således, at det sociale udvalg suverænt kan afgøre, om det  

 ønsker at yde hjælp efter bestemmelsen, idet alene anden lovregel, det måtte  

 forbyde det sociale udvalg at yde hjælpen, kan forhindre dette.
 Indenrigsministeriet finder ikke grundlag for en sådan antagelse.  

 Indenrigsministeriet finder i lighed med Sundhedsministeriet, at bestemmelsen  

 må anses for subsidiær ikke bare i forhold til de i bestemmelsen angivne  

 paragraffer, men tillige i forhold til al anden relevant lovgivning.
 Bestemmelsen indeholder ikke i sig selv nogen udtrykkelig angivelse heraf,  

 men der kan henvises til brugen af udtrykket »navnlig« i svaret på  

 spørgsmål 27 fra Folketingets Socialudvalg og udtrykket  

 »eksempelvis« i tillægsbetænkningen til lovforslaget, der angiver,  

 at opregningen ikke er en udtømmende opregning af de love, som  

 sygesikringsloven er subsidiær i forhold til.
 Opgaverne vedrørende sygesikringen og sygehusvæsenet uden for hovedstaden  

 er som ovenfor anført entydigt henlagt til amtskommunerne.
 På denne baggrund finder Indenrigsministeriet, at sygesikringslovens § 13  

 ikke kan anvendes som hjemmel for tilskud til behandlinger, der kan ydes  

 vederlagsfrit efter anden lovgivning, herunder sygesikringsloven og  

 sygehusloven.
 Om de konkrete tilfælde, hvor kommunen i den foreliggende sag har ydet  

 tilskud, har Sundhedsministeriet oplyst, at der er tale om ydelser, som  

 tilbydes vederlagsfrit på offentlige sygehuse.
 Indenrigsministeriet kan på denne baggrund tiltræde, at tilsynsrådet har  

 udtalt, at de ydede tilskud ikke lovligt har kunnet ydes i medfør af  

 sygesikringslovens § 13.
 Som ovenfor anført, er det ikke afklaret, om de pågældende behandlinger,  

 er omfattet af sygehussikringsoverenskomst og derfor tillige ville kunne  

 behandles vederlagsfrit af speciallæge.
 Henset til at behandlingerne tilbydes i sygehusvæsenet, finder  

 Indenrigsministeriet ikke dette spørgsmål af afgørende betydning for sagen.
 Indenrigsministeriet har endvidere overvejet, om Holmegaard Kommune med  

 hjemmel i anden lovgivning har kunnet yde de omhandlede tilskud, men finder  

 ikke, at dette er tilfældet.
 Således er der navnlig ikke hjemmel i sygehusloven, der som nævnt  

 henlægger varetagelsen af sygehusvæsenet til amtskommunerne og Hovedstadens  

 Sygehusfællesskab, og som ikke tillægger kommunerne beføjelser på området.
 Endelig er det Indenrigsministeriets opfattelse, at der ikke kan antages  

 at være mulighed for på ulovbestemt grundlag efter de almindelige  

 kommunalretlige regler om kommunernes opgaver at yde de nævnte tilskud.
 Det bemærkes herved, at der i den foreliggendse sag er tale om varetagelse  

 af opgaver, der som ovenfor anført ved lov er henlagt til andre myndigheder.  

 I en sådan situation antages en kommune som udgangspunkt kun at kunne påtage  

 sig en given opgave, såfremt er ud fra en fortolkning af den konkrete  

 lovgivning kan antages at være hjemmel hertil.
 Hertil kommer, at der er tale om ydelse af tilskud til enkeltpersoner, og  

 at det som udgangspunkt antages, at kommuner er afskåret fra uden lovhjemmel  

 at gennemføre foranstaltninger, som udelukkende eller i det væsentligste er  

 motiveret i varetagelse af indviduelle interesser hos enkeltpersoner.
Der kan f.eks. henvises til H.
Gammeltoft-Hansen m.fl., Forvaltningsret  

 (1994), side 436 f samt side 440 og side 445 f.
 Indenrigsministeriet har på den baggrund ikke fundet anledning til at gå  

 ind i en nærmere vurdering af dette spørgsmål.
 Sammefattende finder Indenrigsministeriet i lighed med tilsynsrådet, at  

 Holmegaard Kommune ikke lovligt har kunne yde de i sagen omhandlede tilskud  

 til behandling på private klinikker og et privat hospital.
 Tilsynsrådet har i sin udtalelse af 10. maj 1994 særligt anført, at det er  

 klart ulovligt, at Holmegaard Kommune i et af de omhandlede tilfælde har ydet  

 tilskud til behandling på et privathospital, idet det efter sygehuslovens §  

 3, stk. 3, kun er amtskommunerne, der kan benytte private institutioner til  

 varetagelse af sygehusopgaver.
 Sygehuslovens § 3, stk. 3, har følgende ordlyd:
»En amtskommune kan endvidere indgå overenskomst med eller på anden  

 måde benytte private institutioner, som led i løsningen af sine  

 sygehusopgaver.
Indenrigsministeren kan fastsætte nærmere regler om  

 amtskommunernes benyttelse af sådanne institutioner.« Indenrigsministeriet skal hertil bemærke, at bestemmelsen regulerer  

 amtskommunernes adgang til som led i løsningen af deres opgaver efter  

 sygehusloven at benytte private institutioner.
Indenrigsministeriet kan ikke tilslutte sig tilsynsrådets retsopfattelse  

 med hensyn til dette spørgsmål.
Ministeriet finder således ikke grundlag for  

 at antage, at den ganske begrænsede adgang til at yde tilskud efter  

 sygesikringslovens § 13, der netop ikke opfatter behandlinger, som tilbydes i  

 det offentlige sygehusvæsen, begrænses yderligere af sygehuslovens § 3, stk.  

 3. I øvrigt er spørgsmålet efter Indenrigsministeriets opfattelse ikke  

 afgørende for sagen.
 I sin udtalelse af 10. maj 1994 fandt tilsynsrådet ikke grundlag for at  

 anvende sanktioner i medfør af kapitel VII i lov om kommunernes styrelse,  

 idet der havde været tvivl om rækkeviden af bestemmelsen, og idet  

 Sundhedsministeriet ikke havde fastsat nærmere retningslinier for  

 anvendelsen.
 Holmegaard Kommune har oplyst, at man ikke efter tilsynsrådets udtalelse  

 af 10. maj 1994 har ydet tilskud til behandling på private klinikker eller på  

 private hospitaler efter sygesikringslovens § 13.
 Indenrigsministeriet har herefter ikke fundet grundlag for at foretage en  

 nærmere vurdering af muligheden for at anvende sanktioner efter  

 styrelseslovens § 61.
 Indenrigsministeriet foretager ikke videre i sagen.
 Kopi af dette brev er sendt til tilsynsrådet for Storstrøms Amt og  

 Sundhedsministeriet.
