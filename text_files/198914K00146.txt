Nr BTL 146 Betænkning over Forslag til lov om ændring af lov om beskatning til  

 kommunerne af faste ejndomme (Den amtskommunale grundskyldpromille)   

 Nr L 146 1989-90, 1. samling Afgivet af Kommunaludvalget Afgivet: 19900405 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
 Endvidere har udvalget modtaget skriftlig henvendelse fra  

 Amtsrådsforeningen i Danmark.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
Et mindretal (Socialdemokratiets medlemmer af udvalget) kan ikke medvirke  

 til lovforslagets vedtagelse, idet mindretallet skal udtale, at hvis den  

 amtskommunale grundskyld for skatteårene 1991-93 fortsat skal udskrives med  

 10 promille, vil det føre til et øget pres på den amtskommunale  

 indkomstbeskatning, fordi grundværdierne er stærkt faldende.
Den regionale  

 fordeling af faldet i ejendomsvurderingerne har været skæv, og denne skævhed  

 ser ud til at fortsætte i de kommende år.
 På baggrund af den stedfundne udvikling, som må forventes at fortsætte, er  

 Socialdemokratiet af den opfattelse, at amtskommunerne bør have større  

 frihedsgrader til at fastsætte den amtskommunale grundskyldpromille.
 Når mindretallet alligevel ikke har stillet ændringsforslag til  

 lovforslaget, skyldes det, at mindretallet fortsat anser sig for bundet af  

 1986-aftalen med Det Radikale Venstre om beskatning til kommunerne af faste  

 ejendomme.
Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling, idet  

 mindretallet finder, at amtskommunerne selv skal afgøre, med hvilken sats  

 grundskyldpromillen skal udskrives.
Mindretallet har fuld tillid til det  

 kommunale selvstyre også på dette område.
Hvad angår spørgsmålet om  

 tilbageførslen af en del af grundskylden til landbruget, vil mindretallet  

 godt ud fra den standende debat sætte spørgsmålstegn ved, om ydelse af denne  

 form for statstilskud sker på den rigtige måde.
Den almindelige diskussion i  

 landbruget tyder på, at man der har meget forskellige holdninger til, om det  

 skal fortsætte som hidtil.
