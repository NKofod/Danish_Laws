Fremsat den 9. oktober 2001 af  

 Hans Christian Schmidt (V), Kim Andersen (V),  

 Helga Moos (V), Bodil Thrane (V),  

 Jens Vibjerg (V), Jørgen Winther (V),  

 Henriette Kjær (KF), Eva Møller (KF),  

 Gitte Seeberg (KF), Svend Aage Fauerholdt (DF) og  

 Aase D.
Madsen (DF) Forslag til folketingsbeslutning om kommunerne som planmyndighed inden for byzonen Folketinget pålægger regeringen at ændre  

 planloven således, at kommunerne igen får kompetence til at  

 foretage afgrænsninger af de centrale bydele, inden for hvilke  

 detailhandelen kan placeres.
Endvidere skal kommunerne vurdere behovet for  

 nybyggeri og omdannelse af eksisterende bebyggelse i byerne til  

 butiksformål.
Bemærkninger til forslaget Dette beslutningsforslag er en let revideret  

 genfremsættelse af beslutningsforslag nr.
B 60 fra  

 folketingsåret 1999-2000, se Folketingstidende, forhandlingerne s. 3923  

 og 7639, tillæg A s. 3472 og 3475 og tillæg B s. 673, samt  

 beslutningsforslag nr.
B 93 fra folketingsåret 2000-01, se  

 Folketingstidende 2000-01, forhandlingerne s. 5160 og 7708, tillæg A s.  

 3591 og tillæg B s. 1049.
Forslaget skal bringe planloven i overensstemmelse med  

 princippet om, at det er kommunerne, der er planmyndighed inden for byzonen.  

 Forslaget vil give kommunerne kompetence til at planlægge i byzonen  

 på et niveau, der forudsætter et detaljeret kendskab til  

 byområderne og bygningerne.
Kun de lokale myndigheder kan være i  

 besiddelse af et sådant kendskab.
Det er kun på det lokale  

 niveau, at beslutninger kan træffes i et tæt samspil mellem  

 kommune, borgerne og detailhandelen.
Alt for ofte sker det, at planloven forhindrer  

 eksisterende virksomheder eller butikker i at udvide driften.
Tilsvarende  

 forhindrer loven gang på gang nye virksomheder i at etablere sig i  

 lokalområder.
Begge tendenser er til stor skade for såvel landets  

 selvstændighedskultur som for økonomien og beskæftigelsen.  

 Forslaget vil gøre op med denne tendens.
Erhvervslivet skal igen have  

 lettere ved at anlægge og udvide virksomheder.
Følgende eksempler viser med al tydelighed, hvor  

 problematisk den nuværende lov er indrettet.
Eksemplerne er citater fra  

 pjecen »Da Verden Gik i Stå« (1998, 1. udgave, 1. oplag) udgivet  

 af Kommunernes Landsforening, Gyldenløvesgade 11, 1600  

 København V.
1. Planloven ødelagde sammenhængende planlægning »I Nordborg Kommune medførte planloven masser af  

 bureaukrati og den sammenhængende planlægning for bymidten blev  

 spoleret.
Kommunen har ingen mulighed for at ændre en gammel  

 byplanvedtægt.
Planloven forhindrer Nordborg Kommune i at lave en samlet  

 planlægning for et 2,8 hektar stort areal i midtbyen.
I området  

 ligger rutebilstationen med garager og et Kvickly varehus.
Den tidligere ejer  

 af arealet   DSB har solgt arealet til Nordborg Kommune.
Flere gamle  

 bygninger skal rives ned.
I stedet skal der opføres seniorboliger,  

 busterminaler, detailhandel og en udvidelse af Kvickly med 600 kvadratmeter.  

 Kvickly er i forvejen 4000 kvadratmeter, og udvidelsen kolliderer derfor med  

 planloven, der kræver et maksimalt butiksareal på 3000  

 kvadratmeter.
Kommunen udarbejdede i 1997 en lokalplan for hele  

 området i et forsøg med helhedsplanlægning og  

 sammenhæng mellem den eksisterende handelsgade, de ubenyttede  

 DSB-arealer og Kvickly.
Planen er imidlertid afvist af Miljø- og  

 Energiministeriet, fordi udvidelsen af Kvickly kolliderer med  

 arealgrænserne i planloven.
For at sikre udviklingen af området  

 har kommunen derfor besluttet at opdele arealet i to.
Den del, som Kvickly  

 ligger på, skal administreres efter den gamle byplanvedtægt fra  

 1975. Den giver Kvickly lov til at udvide med op til 6000 kvadratmeter  

 altså væsentlig mere end de ønskede 600 kvadratmeter.
For  

 resten af området udarbejdes en ny lokalplan, der baner vejen for  

 forretninger, boliger og busterminal.« Teknisk chef i Nordborg Kommune, Henry Grosmann, betegner  

 planloven som meget bureaukratisk. »Det ville være langt lettere at  

 udarbejde en samlet plan for hele området i stedet for at skulle  

 operere med to planer.
Hertil kommer, at vi gerne ville forny den gamle  

 byplanvedtægt.
Den giver os for eksempel ikke mulighed for at stille  

 krav til bygningernes ydre fremtræden, siger Henry Grosmann.« »Sønderjyllands Amt ventes først at have  

 vedtaget en regionplan om fire til fem år.
Amtet vil ikke lave  

 specielle tillæg til regionplanen for de enkelte kommuner   heller ikke  

 selv om plangrundlaget i Nordborg var klart.
Intentionerne var at give helhed i planlægningen  

 skabe sammenhæng.
Resultatet er, at der i perioden indtil  

 regionplanlægningen for detailhandel vedtages, kun vil blive planlagt  

 små »frimærker« ad gangen.
Det medfører en øget  

 arbejdsbyrde i den kommunale detailplanlægning, hvor der i forvejen er  

 opgaver nok at løse, siger Henry Grosmann.
 Nordborg Kommune adskiller sig fra de fleste af landets  

 øvrige kommuner ved, at det eneste opland, den har, er indbyggerne  

 på øen   i kommunen.
Kommunen vurderer, at den nye planlov kan resultere i, at  

 udviklingen sættes i stå i Nordborg Kommune   og de store  

 nabobyer vil få en større andel af handelen.« 2. Planlov kvæler Billunds handel »Loven kvæler udviklingen af detailhandlen i Billund  

 til fordel for indkøbscentre i blandt andet Vejle og Kolding.
Lovens  

 intentioner er ellers at forhindre flere store indkøbscentre, der  

 billedligt talt placeres på bare marker udenfor byerne.
Og samtidig  

 skal den sikre, at udviklingen af detailhandel foregår i eksisterende  

 centerområder i midtbyen.
Hidtil har amterne været planlæggende  

 myndighed for landzoner.
Kommunerne har haft ansvaret for byzonerne.
Men  

 loven betyder, at det fremover er amterne, der skal foretage  

 afgrænsninger af hvor i byerne, der kan placeres detailhandel.
Det  

 rammer blandt andet Billund.« Erik Tychsen (V), der er borgmester i Billund, viser stolt  

 sin by frem. »En landsby, der er omgivet blandt andet af Legoland og en  

 international lufthavn.
Det er her Billunds centerområde slutter, siger borgmesteren,  

 da han standser ved enden af den få hundrede meter lange handelsgades  

 belægning af grå sf-sten, der her skifter til sort asfalt fra  

 dengang, Billund var en by, man kørte hurtigt igennem.
Det officielle  

 centerområde er slut.
Men det er Billunds bymidte ikke.
Omkring hver  

 tredje hus på den »forbudte del« er indrettet med forskellige former  

 for liberalt erhverv.
Revisorer, advokater, en cykelsmed og en Netto - byens  

 største forretning.
Vi har revet en del huse ned for at skabe luft og plads i det  

 oprindelige centerområde.
Men vi mangler plads til nye butikker og de  

 forretningsdrivende, der ønsker at udvide.
Det eneste sted, de kan  

 åbne, er længere nede af hovedgaden.
Men det må de ikke  

 længere, siger Erik Tychsen.
Kommunen har forgæves henvendt sig til Ribe Amt for at få  

 lov til at udvide bymidten.
Men indtil nu er der ikke sket noget.  

 Først om tre år vedtager Ribe Amt en ny regionplan, og den kan -  

 håber borgmesteren - betyde, at hele bykernen kan bruges til  

 detailhandel.
Indtil da må de lokale forretningsdrivende se, hvordan  

 indbyggerne farter til Kolding og Vejle for at købe ind.
Hver fjerde  

 Billund-krone placeres på den anden side af kommunegrænsen.
Dette er et kraftigt anslag mod det kommunale selvstyre.
Det er  

 vanvittigt, at amterne nu skal blande sig i byzonen.
Miljø- og  

 energiministeren har affyret en bøsse med spredehagl, der rammer alt  

 andet end lige netop storcentrene og de kommuner, der skævvrider  

 detailhandlen, tordner borgmesteren.« »Netto er vores største butik.
Den er beviset på, at  

 kommunen ikke ønsker at skævvride detailhandlen.
Forretningen er  

 på 500 kvadratmeter.
De søgte om mere, men vi sagde nej.
Der er  

 også flere kæder, der ville lave varehuse uden for byen.
Dem har  

 vi også sagt nej til.
Vi mener, det er meget vigtigt at koncentrere  

 handlen i bymidten.
Vores bymidte er ikke stor, men vi har brugt meget store  

 beløb på at gøre den flot.« »Når amtets planlægning for detailhandel er  

 tilendebragt om tre år, taler al sandsynlighed for, at kommunen  

 alligevel må udvide centerområdet.
Indtil da må kommunen  

 igennem den umulige øvelse, hvor borgere og butiksejere skal have  

 forklaret, at de ikke må udvide nu, men måske efter  

 årtusindskiftet.« 3. En meget lille sag »En købmand på Hvidovrevej mangler plads og  

 ansøgte derfor kommunen om tilladelse til at udvide den 836  

 kvadratmeter store butik med 560 kvadratmeter og 50 parkeringspladser til  

 forbedring af trafikforholdene.
Købmanden vil gerne have en afdeling  

 for fersk kød, så han kan stå sig bedre i konkurrencen med  

 et nærliggende butikscenter.
Udvidelsen krævede en lokalplan og  

 et tillæg til kommuneplanen.
Blandt andet på grund af  

 ændrede parkerings- og trafikforhold.« »En villa skulle rives ned og yderligere 13 ejendomme  

 langs Hvidovrevej blev inddraget i planlægningen for at skabe en  

 harmonisk udvikling af området og for at sikre en bedre afvikling af  

 trafikken.
Den 15. april 1997 vedtog kommunalbestyrelsen at sende forslaget  

 til offentlig høring.
Uheldigvis var det to uger før  

 Folketinget vedtog Lov om ændring af lov om planlægning.
Med den  

 nye planlov i hånden gjorde amtet indsigelse mod, at de to  

 naboejendomme blev ændret fra bolig til butiksformål.  

 Købmanden må nu klemme varerne sammen, indtil der er vedtaget en  

 samlet plan for amtets detailhandelsstruktur.
Hvidovre Kommune argumenterede med, at der måtte  

 være en bagatelgrænse.
Miljø- og Energiministeriet gav  

 amtet medhold i, at der ikke er nogen bagatelgrænse.« »Ingen muligheder for dispensationer.
Heller ikke til  

 meget små sager.
Og så måtte kommunalbestyrelsen annullere  

 forslaget, og købmanden kunne ikke udvide.« Uanset hvordan de omtalte sager ender, så viser de,  

 at der fortsat vil være behov for en lovændring.
Skriftlig fremsættelse Hans Christian Schmidt (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om kommunerne som  

 planmyndighed inden for byzonen.
(Beslutningsforslag nr.
B 50).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
