 Udtalt, at en borgmester ikke kan afslå at optage et af et  

 kommunalbestyrelsesmedlem rettidigt indsendt forslag på udkastet til  

 dagsorden, selv om forslaget ikke vedrører et kommunalt anliggende.
 Det påhviler borgmesteren som mødeleder at hindre at  

 kommunalbestyrelsen behandler et forslag, som ikke vedrører et kommunalt  

 anliggende, og borgmesteren må derfor, inden forhandligerne om det pågældende  

 punkt på dagsordenen påbegyndes, gøre opmærksom på, at sagen efter hans  

 opfattelse ikke kan behandles, og om fornødent sætte spørgsmålet til  

 afstemning.
 I skrivelse af 7. september 1982 (j.nr. 1400G01) har De, der er borgmester  

 i Broby kommune, klaget over en afgørelse, som tilsynsrådet for Fyns amt den  

 2. september 1982 har truffet i en sag, hvori kommunalbestyrelsesmedlem  Ruth  

  Lund havde klaget over en af Dem truffen afgørelse om ikke at optage et af  

  Ruth  Lund stillet forslag på dagsordenen for kommunalbestyrelsens møde den  

 9. juni 1982.
 Det fremgår af sagen, at  Ruth  Lund den 21. maj 1982 indgav et  

 dagsordensforslag til kommunalbestyrelsens møde den 9. juni 1982, hvori det  

 foresloges, at kommunalbestyrelsen skulle erklære Broby kommune for  

 atomvåbenfrit område, således at atomvåben eller anlæg og depoter for samme  

 ikke skulle kunne tillades placeret inden for Broby kommunes grænser.
Ved skrivelse af 25. maj 1982 meddelte De  Ruth  Lund, at sagen efter  

 Deres opfattelse klart lå uden for kommunalbestyrelsens kompetenceområde,  

 hvorfor De ikke fandt grundlag for, at den skulle behandles.
Samtidig hermed  

 orienterede De kommunalbestyrelsens øvrige medlemmer om sagen og Deres  

 afgørelse af denne samt gjorde såvel  Ruth  Lund som de øvrige  

 kommunalbestyrelsesmedlemmer opmærksom på, at Deres afgørelse kunne  

 indbringes for tilsynsrådet for Fyns amt.
 Da  Ruth  Lund fremsatte samme forslag påny den 27. maj 1982, fastholdt De  

 ved skrivelse af 2. juni 1982, at sagen ikke skulle behandles i  

 kommunalbestyrelsen.
På kommunalbestyrelsens møde den 9. juni 1982 rejste  Ruth  Lund påny  

 spørgsmålet og foreslog, at sagen blev optaget på dagsordenen, men De  

 fastholdt Deres tidligere afgørelse og henviste til, at denne i givet fald  

 kunne forelægges tilsynsrådet for Fyns amt.
Sagen blev herefter ikke optaget  

 på dagsordenen for mødet og ikke gjort til genstand for kommunalbestyrelsens  

 behandling.
Ved skrivelse af 11. juni 1982 klagede  Ruth  Lund til tilsynsrådet for  

 Fyns amt over Deres afvisning af at optage forslaget på dagsordenen.  

 Tilsynsrådet erklærede sig i skrivelse af 2. september 1982 enigt med Dem i,  

 at det af  Ruth  Lund stillede dagsordensforslag vedrørte et rent udenrigs-  

 eller forsvarspolitisk forhold, som varetages af de centrale statslige  

 myndigheder, og som ligger uden for området af kommunale opgaver, som  

 kommunalbestyrelsen kan beskæftige sig med.
Rådet gav imidlertid udtryk for  

 den opfattelse, at De burde have optaget forslaget på det af Dem udarbejdede  

 udkast til dagsorden for kommunalbestyrelsens møde den 19. juni 1982.
 I sagens anledning har indenrigsministeriet forelagt Deres klage af 7.  

 september 1982 for tilsynsrådet, der ved skrivelse af 4. oktober 1982 har  

 fastholdt sin afgørelse og bl.a. udtalt følgende:
»Der bemærkes herved, at det i bemærkningerne i den kommenterede  

 styrelseslov til bestemmelsen i normalforretningsordenens § 3 (side 292),  

 hvilken bestemmelse er optaget uændret i den for Broby kommunalbestyrelse  

 gældende forretningsorden, anføres, at det, selv om formanden er af den  

 opfattelse, at en sag ikke kan forhandles i kommunalbestyrelsen, ikke hermed  

 er givet, at han kan undlade at sætte den på dagsordenen, samt at i hvert  

 fald sådanne sager, der er indgivet af et medlem af kommunalbestyrelsen,  

 synes at måtte medtages på dagsordenen, således at kommunalbestyrelsen som  

 sådan kan tage stilling til spørgsmålet om behandling.
Det anføres endvidere,  

 at formanden imidlertid som mødeleder, inden forhandlingerne om det  

 pågældende punkt på dagsordenen påbegyndes, må gøre opmærksom på, at sagen  

 efter hans opfattelse ikke kan behandles, og om fornødent sætte spørgsmålet  

 til afstemning.
Endvidere henvises der til dr.jur.
Erik Harder, Dansk Kommunalforvaltning  

 I, 4. udgave, hvor det anføres, at normalforretningsordenen, som den eneste  

 betingelse for, at et medlem kan få en sag optaget på dagsordenen, er (skal  

 være: angiver, indenrigsministeriets bemærkning), at medlemmet indgiver  

 skriftlig anmodning om behandling senest 8 dage forud for et ordinært møde  

 (side 78), at et forslag til beslutning, der rettidigt er indgivet af et  

 medlem, af borgmesteren skal optages på dagsordenen for det førstkommende  

 ordinære møde i kommunalbestyrelsen, selvom han skønner, at en debat om  

 forslaget er nytteløst, fordi der mangler oplysniger (side 79), samt at det,  

 såfremt et forslag går ud på en beslutning, hvis indhold ikke er et kommunalt  

 anliggende, og som dermed falder uden for kommunalbestyrelsens kompetence,  

 ikke alene påhviler kommunalbestyrelsen, men også borgmesteren som mødeleder  

 at hindre, at kommunalbestyrelsen behandler det fremsatte forslag, hvortil må  

 høre, at borgmesteren afskærer debat om forslaget i forbindelse med  

 dagsordenen (side 82 ved note 32).
Under henvisnig til foranstående må tilsynsrådet være af den opfattelse,  

 at det er kommunalbestyrelsen, der fastsætter den endelige dagsorden, og at  

 den af borgmesteren udsendte dagsorden må betragtes som et forslag til  

 dagsorden, hvorfor borgmesteren ikke kan afslå at optage et af et  

 kommunalbestyrelsesmedlem rettidigt indsendt forslag på  

 dagsordensudkastet.« I denne anledning skal man meddele, at indenrigsministeriet er enigt i den  

 retsopfattelse, som tilsynsrådet har tilkendegivet, og som er refereret  

 ovenfor.
Indenrigsministeriet lægger herved navnlig vægt på, at hvis en  

 afstemning om sagens optagelse på dagsordenen går formanden imod, kan sagen  

 behandles efter reglerne om dagsordenssager og ikke blot som en sag uden for  

 dagsordenen.
 P.M.V.
 E.B.
P.
Bak Mortensen (* 1) Indenrigsministeriets afgørelser og udtalelser om kommunale forhold  

 1982 1.13.
