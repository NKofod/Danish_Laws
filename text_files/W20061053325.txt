Klage over manglende opfølgning på knude i bryst Patientklagenævnet fandt grundlag for at kritisere den praktiserende læge.
Det var nævnets opfattelse, at en nyopdaget forandring i et bryst hos en i øvrigt rask kvinde skal udredes og eventuelt følges, indtil forandringens natur er afklaret.
På den baggrund fandt nævnet, at lægen var ansvarlig for at sikre en sådan opfølgning i forbindelse med, at han meddelte patienten svarene på mammografi og ultralydsskanning i foråret 2000. Patienten burde i samme forbindelse være blevet orienteret om, at den følelige forandring skulle følges, indtil der forelå en afklaring, og at lægen som minimum burde have aftalt en fornyet konsultation med henblik fornyet vurdering af forholdene svarende til det højre bryst.
I tilfælde af fortsat fund af følelig forandring ville en henvisning til en vævsprøveudtagning være nødvendig, hvis spørgsmålet om kræftforandring skulle afklares endeligt.
Nævnet fandt endvidere grundlag for kritik af den overlæge, der kontrollerede mammografien af patientens bryster.
Det var nævnets opfattelse, at overlægen, i henhold til princippet for Triplediagnostik ved en følelig knude, i forbindelse med mammografien burde have foretaget en udvendig undersøgelse, suppleret med ultralydsscanning, samt tilkendegivet, om biopsi, trods normal billeddiagnostik, alligevel var indiceret.
