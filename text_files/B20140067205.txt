Bekendtgørelse om Ungdomskort I medfør af tekstanmærkning nr. 126 ad § 28.53.04. på finanslov for finansåret 2014 fastsættes efter bemyndigelse:
§ 1. Ungdomskortet er et periodekort til befordring i bus, tog og metro i den offentlige servicetrafik.
Ungdomskortet tilbydes med virkning fra 1. august 2013 til:
 1) Uddannelsesøgende, der er omfattet af kapitel 2 i lov om befordringsrabat til uddannelsessøgende i ungdomsuddannelser m.v.
 2) Studerende, der er omfattet af § 1, stk. 3 og 4 i lov om befordringsrabat til studerende ved videregående uddannelser.
 3) 16 til 19-årige, som er bosiddende i Danmark, ifølge Det Centrale Personregister (CPR).
Kortets rettigheder § 2. Ungdomskortet giver følgende rettigheder for indehaveren:
 1) Befordring med bus, tog og metro i den offentlige servicetrafik i alle takstzoner i det takstområde, hvor den pågældende har bopæl ifølge CPR, jf. dog nr. 6. Takstområderne fremgår af bilag 1.
 2) Befordring med bus, tog og metro i den offentlige servicetrafik på de vilkår om rejsestrækning, periode med ret til rabat, og mulighed for kontantrabat, der følger af § 6 og § 8 i lov om befordringsrabat til uddannelsessøgende i ungdomsuddannelser m.v., og regler fastsat i medfør heraf, eller § 1 og § 3, stk. 1, og regler fastsat i medfør af § 5, stk. 1, nr. 4, i lov om befordringsrabat til studerende ved videregående uddannelser, jf. dog nr. 6.
 3) Befordring med al offentlig servicetrafik med bus, tog og metro på børnetakst i alle øvrige takstområder i Danmark end det takstområde, hvor den pågældende har bopæl ifølge CPR, jf. dog nr. 6. Kortet giver endvidere adgang til bus- og privatbanetransport mellem takstområder på børnetakst.
 4) Befordring mellem takstområder på de strækninger, hvor der udføres offentlig servicetrafik på kontrakt med staten på WildCard- og WunderCard-takst.
 5) I det omfang at der kan udstedes et grænseoverskridende periodekort mellem bolig og uddannelsessted er personer, der studerer i Danmark og som bor i Øresundsregionen1) eller Flensborg, omfattet af Ungdomskortordningen, dog ikke § 2, punkt 1.
 6) For rabatmodtagere der er indskrevet på kostskole, skolehjem e.l. betragtes uddannelsesstedets adresse som bopæl, uagtet rabatmodtagerens registrering i CPR.
Egenbetaling § 3. Egenbetalingen udgør følgende beløb (2014 PL) pr. dag:
 1) 11,44 kr. for uddannelsessøgende, der er omfattet af § 1, nr. 1.
 2) 19,92 kr. for studerende, der er omfattet af § 1, nr. 2.
 3) 19,92 kr. for personer, der er omfattet af § 1, nr. 3.
 Stk. 2. Ungdomskort kan ikke udstedes med kortere gyldighed end 30 dage.
 Stk. 3. Egenbetalingen efter stk. 1 reguleres én gang årligt sammen med trafikselskabernes takstændringer i januar med satsreguleringsprocenten, jf. lov om en satsreguleringsprocent.
 Bestillingssystem.
§ 4. Bestilling af Ungdomskortet håndteres i det system, som er opbygget til at håndtere det nye Ungdomskort.
Styrelsen for Videregående Uddannelser (UDS) bekræfter efter forespørgsel retten til Ungdomskort til personer, der er omfattet af § 1, stk. 1, nr. 1 og 2.
Stk. 2. Bestilling af Ungdomskort sker elektronisk i det dertil indrettede system.
Det forudsættes, at Ungdomskortet bestilles via brug af NemID.
Administration § 5. Administrationen af Ungdomskortet, herunder regler om kompensation, aftaler om fælles markedsføring og rejseregler for at bruge Ungdomskort, aftales mellem Trafikstyrelsen og de befordringsansvarlige (Trafikselskaberne, Bornholms Regionskommune, Metroselskabet I/S og de virksomheder, der udfører offentlig servicetrafik på kontrakt med staten) samt mellem Trafikstyrelsen og UDS.
De kortudstedende myndigheder § 6. De kortudstedende myndigheder skal levere dokumentation til Trafikstyrelsen over det månedlige salg af kort senest d. 15. i den følgende måned.
Dokumentationen skal opfylde krav om form og indhold, som fastsættes nærmere af Trafikstyrelsen.
Ikrafttræden § 7. Bekendtgørelsen træder i kraft den 1. juli 2014.
 Stk. 2. Samtidig ophæves bekendtgørelse nr. 501 af 17. maj 2013 om Ungdomskort.
Trafikstyrelsen, den 20. juni 2014 Carsten Falk Hansen / Jan Albrecht Bilag 1 Oversigt over takstområder i Danmark 1) Øresundsregionen er det område, hvor der kan udstedes et periodekort i Øresundstakstsystemet.
