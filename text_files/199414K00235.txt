Nr BTL 235 Betænkning over Forslag til lov om undersøgelse af den færøske banksag  

  

 Nr L 235 1994-95, 1. samling Afgivet af Det Politisk-Økonomiske Udvalg Afgivet: 19950523 Udvalget har behandlet lovforslaget i nogle møder og har herunder stillet spørgsmål til justitsministeren og statsministeren, som disse har besvaret skriftligt.
Et mindretal (Venstres og Fremskridtspartiets medlemmer af udvalget) mener  

 ikke, der er grundlag for at tage stilling til lovforslaget, før der har  

 været lejlighed til at vurdere Lagtingets bebudede ændringsforslag.
Der har  

 ikke været mulighed for en gennemgang og en politisk drøftelse af svarene på  

 de mange stillede spørgsmål, ligesom der ikke er ydet teknisk bistand til  

 ønskede ændringsforslag, og lovforslaget er derfor ikke modent til 2.  

 behandling.
 Et andet mindretal (Socialistisk Folkepartis og Enhedslistens medlemmer af  

 udvalget) vil støtte lovforslaget under forudsætning af, at der ved 3.  

 behandling vedtages ændringer, der imødekommer ønskerne om åbenhed og  

 mundtlige afhøringer i undersøgelseskommissionens arbejde.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse og anmoder om, at  

 lovforslaget går tilbage til udvalget mellem 2. og 3. behandling, således at  

 udtalelsen fra det færøske Lagting kan indgå i den fortsatte  

 udvalgsbehandling.
 Et mindretal (Venstres medlemmer af udvalget) vil redegøre for sin  

 stilling ved 2. behandling.
 Et andet mindretal (Socialistisk Folkepartis medlem af udvalget)  

 vil redegøre for sin stilling ved 2. behandling.
 Et tredje mindretal (Fremskridtspartiets medlem af udvalget) vil  

 redegøre for sin stilling ved 2. behandling.
 Et fjerde mindretal (Enhedslistens medlem af udvalget) vil redegøre  

 for sin stilling ved 2. behandling.
Torben Lund (S) Ole Vagn Christensen (S) Ole Stavad (S) Hardy Hansen (S)  

 Sonja Mikkelsen (S) Jes Lunde (SF) fmd.
Bjørn Elmquist (RV) Frank Aaen  

 (EL) Erhard Jakobsen (CD) Anders Fogh Rasmussen (V) nfmd.
Uffe  

 Ellemann-Jensen (V) Helge Sander (V) Peter Brixtofte (V) Hans Engell (KF)  

 Anne Birgitte Lundholt (KF) Pia Christmas-Møller (KF) Kirsten Jacobsen (FP) Tilføjelse til betænkning Efter at udvalget afgav betænkning over lovforslaget, har udvalget på ny behandlet dette i et møde.
Udvalget har herunder stillet spørgsmål til justitsministeren, som denne har besvaret skriftligt og i samråd.
Nogle af udvalgets spørgsmål til justitsministeren og dennes svar herpå er optrykt som bilag til tilføjelsen til betænkning.
Endvidere er optrykt Finansudvalgets betænkning og indstilling vedrørende den af statsrevisorerne afgivne endelige betænkning over statsregnskabet for finansåret 1989, en skrivelse af 18. marts 1992 fra Finansudvalget til Udvalget for Forretningsordenen samt flertallets udtalelse i beretning afgivet den 17. marts 1993 af Udvalget for Forretningsordenen om ambisagen.
 Endvidere har udvalget modtaget en skriftlig henvendelse fra Oli  

 Breckmann, MF.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
 Et flertal (Socialdemokratiets, Socialistisk Folkepartis, Det Radikale  

 Venstres, Enhedslistens og Centrum-Demokraternes medlemmer af udvalget)  

 udtaler følgende:
 Når undersøgelseskommissionens beretning foreligger, er det Folketingets  

 opgave på den baggrund at tage stilling til, om der er behov for en nærmere  

 vurdering af ministres eventuelle ansvar.
 I så fald vil der efterfølgende skulle tages stilling til, på hvilket  

 grundlag vurderingen af ministres eventuelle ansvar i forbindelse med  

 afgivelse af oplysninger til Folketinget om sagen bør ske.
Folketinget afgør selv, hvorledes arbejdet med vurderingen af eventuelt  

 ministeransvar skal tilrettelægges.
Folketinget kan i sine overvejelser  

 inddrage den kommende beretning fra Nordskov Nielsen-udvalget.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) ønsker, at Folketinget tager  

 stilling til ministres eventuelle ansvar, når undersøgelseskommissionen har  

 afgivet sin beretning.
Ud over beretningen vil også retsbogen kunne indgå i  

 Folketingets vurdering.
Endvidere skal Folketinget for at kunne bedømme et eventuelt  

 ministeransvar til sin rådighed have samtlige besvarelser, regeringen har  

 afgivet i hele sagen under hele forløbet fra 1992 og frem til nedsættelsen af  

 undersøgelseskommissionen samt det skriftlige grundlag for disse besvarelser  

 i det omfang, dette materiale er relevant for at kunne vurdere, om regeringen  

 har informeret Folketinget korrekt.
Det skal i den forbindelse understreges,  

 at det er Folketinget selv, der afgør, hvorledes arbejdet med vurderingen af  

 eventuelt ministeransvar skal tilrettelægges.
Folketinget kan i sine  

 overvejelser inddrage den redegørelse, Nordskov Nielsen-udvalget snarest  

 forventes at afgive.
Ændringsforslag Af justitsministeren, tiltrådt af udvalget:
Til § 1 1) Paragraffen affattes således:
 »§ 1. Justitsministeren nedsætter en undersøgelseskommission.
Stk. 2. Undersøgelseskommissionen består af 3 medlemmer, der  

 udpeges af justitsministeren i samråd med Færøernes landsstyre.
Formanden  

 skal opfylde betingelserne for at blive udnævnt til højesteretsdommer.
De  

 øvrige medlemmer skal have særlig indsigt i bank- og revisionsforhold.
Stk. 3. Justitsministeren udpeger en person, der kan bistå  

 kommissionen med at foretage afhøringer i retten.
Der stilles i øvrigt den  

 fornødne sekretariatsbistand til rådighed for undersøgelseskommissionen.  

 Kommissionen kan anmode særligt sagkyndige om en udtalelse eller anden  

 bistand til brug for undersøgelsen.
 Stk. 4. Justitsministeren og Færøernes landsstyre udpeger hver 3  

 personer, der følger undersøgelsens gennemførelse.
Stk. 5. De personer, der efter stk. 2-4 deltager i undersøgelsens  

 gennemførelse, skal være uvildige og uafhængige i forhold til de myndigheder  

 og virksomheder m.v., hvis forhold undersøges.« Til § 2 2) I stk. 1 indsættes efter 2. pkt. som nyt punktum:
»I undersøgelsen kan inddrages alle oplysninger, der er af betydning  

 for udførelsen af undersøgelseskommissionens opgave.« Til § 3 3) Stk. 1 affattes således:
»Undersøgelseskommissionen træffer bestemmelse om undersøgelsens  

 nærmere tilrettelæggelse.« Til § 4 4) Stk. 1 affattes således:
»Undersøgelseskommissionen kan anmode Københavns Byret om at indkalde  

 myndigheder, virksomheder eller personer til at afgive forklaring for  

 retten.« 5) Stk. 3, 3. pkt., affattes således:
»Afhøringen foretages af undersøgelseskommissionens medlemmer eller  

 den person, der er udpeget efter § 1, stk. 3, 1. pkt.« 6) I stk. 3 indsættes efter 3. pkt. som nyt punktum:
»Retten kan på kommissionens begæring ved kendelse pålægge tredjemand  

 at udlevere dokumenter og andet foreliggende materiale, der er omfattet af  

 udleveringspligten i § 3, stk. 2. Undlader tredjemand at efterkomme pålægget,  

 finder retsplejelovens § 178 tilsvarende anvendelse.« Til § 5 7) Stk. 1 affattes således:
»De personer, der efter § 1, stk. 2-4, deltager i undersøgelsens  

 gennemførelse, har under ansvar efter straffelovens §§ 152-152 e  

 tavshedspligt med hensyn til enhver oplysning, som de under deres virksomhed  

 får kendskab til.« Til § 7 8) Efter 1. pkt. indsættes som nyt punktum:
»En udskrift af retsbogen vedrørende de retshandlinger, der er  

 foretaget efter § 4, optages som bilag til beretningen.« Bemærkninger Til nr. 1-8 Ændringsforslagene stilles på baggrund af den beslutning om lovforslaget,  

 som Færøernes Lagting har truffet den 31. maj 1995.
Ad nr. 1 I § 1, stk. 2, fastsættes det udtrykkeligt, at undersøgelseskommissionens  

 3 medlemmer udpeges af justitsministeren i samråd med Færøernes landsstyre.
 I § 1, stk. 3, 1. pkt., er det fastsat, at justitsministeren udpeger en  

 person til at bistå undersøgelseskommissionens medlemmer med at foretage  

 afhøringer i retten.
I § 1, stk. 3, sidste pkt., er det endvidere udtrykkeligt fastsat, at  

 undersøgelseskommissionen kan anmode særligt sagkyndige om en udtalelse eller  

 anden bistand til brug for undersøgelsen.
Der kan f.eks. være tale om  

 revisionsmæssig bistand.
Bestemmelsen i stk. 4 indebærer, at regeringen (justitsministeren) og  

 Færøernes landsstyre hver udpeger 3 personer.
Disse 6 personer har til opgave  

 at følge undersøgelsens tilrettelæggelse og gennemførelse.
Dette skal ske ved  

 møder med undersøgelseskommissionen, der holdes regelmæssigt, samt i øvrigt  

 når de pågældende personer anmoder om det.
I forbindelse med disse møder kan  

 de pågældende gøres bekendt med dokumenter, der indgår i sagen.
De pågældende  

 har endvidere adgang til at være til stede ved alle afhøringer i retten.  

 Undersøgelseskommissionens formand skal endvidere på eget initiativ med  

 passende mellemrum, der ikke må være længere end 3 måneder, orientere  

 landsstyret og regeringen om undersøgelsens stade, dvs. om, hvilke  

 undersøgelsesskridt der er foretaget, og hvilke der henstår.
Landsstyret og  

 regeringen kan desuden anmode om en sådan orientering.
 For alle de personer, der deltager i undersøgelsens gennemførelse, gælder  

 det, at de skal være uvildige og uafhængige i forhold til de myndigheder og  

 virksomheder m.v., hvis forhold undersøges, jf. § 1, stk. 5, der er udformet  

 i lyset af retsplejelovens kapitel 5 om inhabilitet.
Særlig for så vidt angår de i stk. 4 nævnte personer, indebærer disse  

 habilitetskrav bl.a., at de pågældende ikke må have været involveret i sagen.  

 De pågældende må heller ikke være eller have været ansat i de myndigheder og  

 virksomheder, der har været impliceret i sagen, eller have anden tilsvarende  

 tilknytning til de nævnte myndigheder m.v.
De pågældende personer vil f.eks.  

 kunne være sagkyndige.
De personer, der udpeges af landsstyret, vil kunne  

 være medlemmer af Lagtinget.
Det forudsættes, at landsstyret og regeringen  

 udpeger henholdsvis landsrevisor og rigsrevisor som to af de personer, der  

 efter stk. 4 skal følge undersøgelsens gennemførelse.
Ad nr. 2 For at fjerne enhver tvivl om, hvilke oplysninger der kan inddrages i  

 undersøgelsen, fastsættes det i bestemmelsen, at alle de oplysninger, der er  

 af betydning for udførelsen af undersøgelseskommissionens opgave, indgår i  

 undersøgelsen.
 Tidsangivelsen »fra 1992« i lovforslagets § 2, stk. 1, er  

 således ikke til hinder for, at kommissionen f.eks. som led i vurderingen af  

 bankernes økonomiske situation inddrager hensættelsespolitikken i tidligere  

 år.
 Kommissionen kan også inddrage materiale m.v., der er udarbejdet efter  

 sammenlægningen af bankerne i det omfang, det er af betydning for  

 kommissionens undersøgelse.
Ad nr. 3-5 Efter disse ændringsforslag træffer kommissionen nærmere bestemmelse om,  

 hvordan undersøgelsen skal tilrettelægges.
Kommissionen bestemmer således, i  

 hvilket omfang sagen skal oplyses på skriftligt og på mundtligt grundlag.
 Hvis kommissionen finder, at sagen bør oplyses på mundtligt grundlag,  

 indkalder kommissionen de pågældende myndigheder, virksomheder og personer  

 til at afgive forklaring for Københavns Byret.
I nogle tilfælde vil mundtlighed være den mest hensigtsmæssige måde at få  

 sagen oplyst på.
Det gælder f.eks., hvis der er tvivl om, hvad der er  

 passeret på et møde.
Det gælder også, hvis der foreligger modstridende  

 skriftlige oplysninger i sagen, idet der i så fald kan være behov for, at de  

 personer, som er fremkommet med de pågældende oplysninger, under afhøring i  

 retten redegør nærmere herfor.
 Afhøringen i retten foretages af undersøgelseskommissionens medlemmer  

 eller den person, der er udpeget efter § 1, stk. 3, 1. pkt.
Ad nr. 6 Efter lovforslagets § 3, stk. 2, har myndigheder, virksomheder og personer  

 pligt til at udlevere dokumenter og andet foreliggende materiale til  

 undersøgelseskommissionen, når kommissionen anmoder om det.
 Hvis offentligt ansatte undlader at opfylde pligten til at udlevere  

 foreliggende skriftligt materiale til kommissionen, vil der være tale om en  

 tjenesteforsømmelse, der vil kunne medføre disciplinært ansvar og i grove  

 tilfælde strafansvar efter straffelovens § 156 eller § 157.
 Disciplinært ansvar og straffelovens §§ 156 og 157 vil ikke kunne anvendes  

 over for private, der undlader at opfylde udleveringspligten.
 Over for en privat person eller virksomhed, der - hvis der var tale om en  

 civil retssag - ville være part i sagen, vil manglende udlevering kunne  

 sanktioneres ved, at kommissionen på det pågældende punkt lægger et for den  

 private part ugunstigt bevisresultat til grund.
Over for en privat person eller virksomhed, der ikke ville være part i en  

 eventuel civil retssag, eksisterer der den mulighed, at kommissionen  

 indkalder den pågældende til at afgive forklaring for Københavns Byret, hvis  

 den pågældende undlader at opfylde pligten efter § 3, stk. 2, til at udlevere  

 dokumenter og andet foreliggende materiale.
Den pågældende vil i givet fald  

 over for retten skulle afgive forklaring om indholdet af det pågældende  

 materiale efter reglerne i retsplejeloven, jf. herved lovforslagets § 4, stk.  

 3, 1. og 2. pkt.
 Formålet med ændringsforslaget er at give retten mulighed for at pålægge  

 den pågældende private person eller virksomhed at udlevere materialet til  

 undersøgelseskommissionen.
 En række betingelser skal være opfyldt for, at retten kan give et sådant  

 editionspålæg:
Undersøgelseskommissionen skal fremsætte begæring herom.
Det forudsættes,  

 at en sådan begæring ikke fremsættes, medmindre kommissionen finder, at  

 udlevering af det pågældende materiale vil have betydning for undersøgelsen.
Pålægget kan alene vedrøre tredjemand.
En privat person eller virksomhed,  

 der ville være part, hvis der var tale om en civil retssag, vil der således  

 ikke kunne gives pålæg til.
 Pålæg kan alene gives vedrørende materiale, der er omfattet af  

 udleveringspligten i lovforslagets § 3, stk. 2. Kommissionen må påvise, at  

 der er fremsat anmodning om udlevering af materialet efter § 3, stk. 2, og at  

 udleveringsanmodningen ikke er efterkommet.
Som nævnt i bemærkningerne til lovforslagets § 3, stk. 2, er det ikke et  

 krav, at kommissionen specificerer de dokumenter, der kræves udleveret.
Det  

 er således heller ikke nogen betingelse for, at retten giver et pålæg om  

 udlevering, at undersøgelseskommissionen nærmere har specificeret det  

 materiale, som kræves udleveret.
Et udleveringspålæg kan således gå ud på, at  

 den pågældende person eller virksomhed skal udlevere »alt relevant  

 materiale«, hvis den pågældende generelt har afvist at udlevere  

 materiale til undersøgelseskommissionen.
Det forudsættes dog, at  

 udleveringspålægget i almindelighed vedrører nærmere specificeret materiale.
 Et pålæg om udlevering af materiale kan ikke gives i det omfang, den  

 pågældende ikke vil være forpligtet til at afgive forklaring som vidne om  

 indholdet af materiale, jf. herom lovforslagets § 4, stk. 3, 1. og 2. pkt.
 Inden retten træffer afgørelse vedrørende pålæg om udlevering, skal den  

 pågældende private person eller virksomhed have haft lejlighed til at udtale  

 sig, jf. herved princippet i retsplejelovens § 300, stk. 3.
 Rettens afgørelse af, om der skal gives et pålæg om udlevering, træffes  

 ved kendelse, dvs. afgørelsen skal ledsages af grunde, jf. retsplejelovens §  

 218, stk. 1. Det forudsættes, at rettens afgørelse kan påkæres efter reglerne  

 i retsplejelovens kapitel 37.
 Hvis en privat person eller virksomhed undlader at efterkomme pålægget,  

 kan retten anvende de sanktioner, der er fastsat i retsplejelovens § 178  

 (f.eks. en bøde).
Ad nr. 7 I den foreslåede bestemmelse fastsættes det, at de personer, der deltager  

 i undersøgelsens gennemførelse, har tavshedspligt efter straffelovens §§  

 152-152 e med hensyn til enhver oplysning, som de under deres virksomhed får  

 kendskab til.
 Tavshedspligten omfatter bl.a. kommissionens medlemmer, den person, der  

 skal bistå kommissionen med at foretage afhøringer i retten, kommissionens  

 sekretariat og eventuelle eksterne eksperter, samt medlemmerne af den  

 følgegruppe, der udpeges efter § 1, stk. 4.
Ad nr. 8 I den foreslåede bestemmelse fastsættes det, at undersøgelseskommissionen  

 som bilag til beretningen optager en udskrift af retsbogen vedrørende de  

 retshandlinger, der er foretaget efter § 4. Justitsministeren offentliggør  

 beretningen, herunder retsbogsudskriften.
 Den særlige tavshedspligt, der er fastsat i § 5, stk. 1, er ikke til  

 hinder for, at den retsbogsudskrift, der offentliggøres, indeholder alle de  

 oplysninger, der er relevante til belysning af de spørgsmål, som kommissionen  

 behandler i sin beretning.
 Kommissionen bør dog bl.a. nøje overveje, om det er nødvendigt, at den  

 pågældende retsbogsudskrift indeholder identificerbare oplysninger om  

 låneengagementer og andre oplysninger om enkeltpersoners private forhold.  

 Sådanne oplysninger bør kommissionen så vidt muligt anonymisere i den  

 retsbogsudskrift, der optages som bilag til beretningen.
Torben Lund (S) Ole Vagn Christensen (S) Ole Stavad (S) Hardy Hansen (S)  

 Sonja Mikkelsen (S) Jes Lunde (SF) fmd.
Bjørn Elmquist (RV) Frank Aaen  

 (EL) Erhard Jakobsen (CD) Anders Fogh Rasmussen (V) nfmd.
Uffe  

 Ellemann-Jensen (V) Pia Larsen (V) Peter Brixtofte (V) Hans Engell (KF) Anne  

 Birgitte Lundholt (KF) Pia Christmas-Møller (KF) Kirsten Jacobsen (FP) Bilag 1 Nogle af udvalgets spørgsmål til justitsministeren og dennes svar herpå Spørgsmål:
»Ministeren bedes redegøre for, hvilke forudsætninger der skal være  

 til stede for, at partsstatus kan opnås i et civilt søgsmål, hvor  

 pengeinstitutter/finansielle holdingselskaber er involverede.« Svar:
Både fysiske og juridiske personer kan være parter (f.eks. sagsøgere eller  

 sagsøgte) i civile retssager.
Det gælder også for pengeinstitutter og  

 finansielle holdingselskaber.
En række processuelle betingelser skal imidlertid være opfyldt for, at  

 retten kan realitetsbehandle en sagsøgers krav mod en sagsøgt.
Det gælder  

 både for fysiske og juridiske personer, herunder for pengeinstitutter og  

 finansielle holdingselskaber.
Nogle af de processuelle betingelser er ofte  

 blevet sammenfattet i et krav om, at sagsøgeren skal have »retlig  

 interesse« i søgsmålet.
Om sagsøgeren har den fornødne retlige  

 interesse, afhænger bl.a. af, hvad sagsøgerens krav går ud på, og hvad kravet  

 støttes på.
 De processuelle betingelser er bl.a. nærmere beskrevet af Bernhard Gomard,  

 Civilprocessen, 4. let reviderede udgave under medvirken af Allan Walbom  

 (1994), kapitel 18-20.
Hvis de processuelle betingelser er opfyldt, må retten tage sagen under  

 realitetsbehandling.
Retten må herefter afgøre, om sagsøgerens krav mod  

 sagsøgte efter de materielle regler er berettiget.
 Spørgsmål:
Der ønskes en redegørelse for, på hvilke punkter vedlagte udkast til  

 ændringsforslag adskiller sig fra de af ministeren d.d. stillede  

 ændringsforslag? Det ønskes endvidere oplyst, om ministeren har til hensigt  

 at stille det i udkastet opførte ændringsforslag nr. 5 vedrørende  

 editionspligten? Bilag til spørgsmål Udkast til ændringsforslag til L 235 (færøske banksag) Til § 1 1) Stk. 2, 1. pkt., udgår, og i stedet indsættes:
»Undersøgelseskommissionen består af 3 medlemmer, der udpeges af  

 justitsministeren.
Udpegningen sker efter forhandling med det færøske  

 hjemmestyre.« 2) Efter stk. 3 indsættes som nyt stykke:
»Stk. 4. Efter indstilling fra undersøgelseskommissionen  

 beskikker justitsministeren en person til at bistå kommissionen med at  

 foretage afhøringer efter § 4.« Stk. 4 bliver herefter stk. 5.
Til § 2 3) Stk. 1 udgår, og i stedet indsættes:
»Undersøgelseskommissionen har til opgave at undersøge og klarlægge  

 det samlede begivenhedsforløb, som har betydning for de initiativer, der fra  

 1992 blev tget for at redde Sjovinnubanken og Føroyabanken fra økonomisk  

 sammenbrud.
Kommissionen skal herunder undersøge omstændighederne omkring  

 aktiebyttet den 22. marts 1993 mellem Den Dansk Bank og finansieringsfonden  

 af 1992. Kommissionens undersøgelse kan udvides til at omfatte dokumenter og  

 forhold helt frem til nedsættelsen af kommissionen, i det omfang det er  

 nødvendigt for at klarlægge det samlede begivenhedsforløb efter 1. og 2.  

 punktum.
Stk. 2. Undersøgelseskommissionen vil som led i undersøgelsen  

 kunne vurdere, om myndigheder og virksomheder har gjort sig skyldige i fejl  

 og forsømmelser.« Stk. 2 bliver herefter stk. 3.
Til § 3 4) Stk. 1 affattes således:
»Kommissionen træffer bestemmelse om undersøgelsens nærmere  

 tilrettelæggelse.« 5) I St. 2 indsættes efter 1. pkt. som nyt punktum:
»Undlader myndigheder, virksomheder og personer at efterkomme pålæg  

 efter 1. pkt., kan undersøgelseskommissionen anmode Københavns Byret om at  

 træffe beslutning om forevisning eller udlevering af de pågældende dokumenter  

 m.v. efter bestemmelserne i retsplejelovens § 299.« 6) I St. 3 indsættes efter 1. pkt. som nyt punktum:
 »Såfremt personen ikke opfylder pligten efter 1. pkt., herunder ikke  

 besvarer spørgsmål på en fyldestgørende måde, kan kommissionen anmode  

 Københavns Byret om at indkalde den pågældende til at afgive forklaring for  

 byretten, jf. § 4«.
Til § 4 7) Stk. 1 affattes således:
»Undersøgelseskommissionen kan anmode Københavns Byret om at indkalde  

 myndigheder, virksomheder eller personer til at afgive forklaring for  

 retten.« 8) St. 3-5 udgår, og i stedet indsættes som stk. 3:
»Stk. 3. Ved afgivelse af forklaring for Københavns Byret  

 finder reglerne i retsplejeloven anvendelse.
Retsplejelovens §§ 169 og 170,  

 stk. 3, gælder dog ikke.
Afhøringen foretages af undersøgelseskommissionen  

 eller den ifølge § 1, stk. 4, beskikkede person på kommissionens vegne.« Til § 7 9) Paragraffen affattes således:
» § 7. Undersøgelseskommissionen afgiver en udførlig beretning  

 om resultatet af sin undersøgelse i henhold til § 2. Justitsministeren  

 offentliggør beretningen.« Bemærkninger Ændringsforslagene følger de ønsker, der er fremsat i  

 Lagtingets Retsudvalgs betænkning over lagtingssag nr. 178/1994: Undersøgelse  

 af banksagen, som er optrykt som bilag.
Bemærkninger til de enkelte ændringsforslag Til nr. 1 Forslagsstillerne finder det nødvendigt, at det fremgår udtrykkeligt af  

 lovteksten, at udpegningen af medlemmer skal ske efter forhandling med det  

 færøske hjemmestyre.
Herved sikres landsstyret og Lagtinget en reel  

 indflydelse, idet det forudsættes, at justitsministeren ikke udpeger  

 medlemmer til kommissionen, der ikke kan godkendes af det færøske  

 hjemmestyre.
 Til nr. 2.
 Det bør være muligt at stille en person til rådighed for kommissionen, der  

 kan bistå denne med at indhente de fornødne oplysninger, såvel under  

 kommissinens møder, jf. § 3 som under retsmøder i Københavns Byret.
Til nr. 3 Ad stk. 1.
Ved ændringsforslaget udvides og præciseres kommissoriet for  

 undersøgelsen.
Som det fremgår af justitsministerens svar på spørgsmål 7 er  

 der ikke noget til hinder for, at kommissionen f.eks. som led i vurderingen  

 af bankernes økonomiske situation inddrager hensættelsespolitikken i  

 tidligere år eller at kommissionen inddrager materiale m.v., der er  

 udarbejdet efter sammenlægningen af bankerne i det omfang, der er relevant  

 for kommissionens undersøgelse.
 Ad stk. 2.
 Forslagsstillerne kan tilslutte sig, at undersøgelseskommission ikke skal  

 fremkomme med indstilling om, at der kan eller skal gøres et retligt ansvar  

 gældende over for involverede myndigheder, virksomheder eller personer, men  

 finder dog at kommissionen udover at klarlægge begivenhedsforløbet skal kunne  

 undersøge og udtale sig om, hvorvidt myndigheder eller virksomheder efter  

 kommissionens opfattelse har gjort sig skyldig i retlige fejl eller  

 forsømmelser.
Til nr. 4 Det er forslagsstillernes opfattelse, at kommissionen bør stå frit m.h..  

 tilrettelæggelsen af sit arbejde, og at dette klart bør fremgå af den  

 indledende bestemmelse om kommissionens arbejdsform.
Til nr. 5 Det er efter forslagsstillernes opfattelse ikke tilstrækkeligt, når  

 pligten til att udlevere dokumenter og andet foreliggende materiale til  

 undersøgelseskommissionen efter § 4, stk. 2, i lovforslaget alene kan  

 »sanktioneres« over for private ved at lægge et for den private  

 ugunstigt bevisresultat til grund.
I bemærkningerne til lovforslaget henvises  

 til retsstillingen for parter i civile retssager (Retsplejelovens §  

 298 sammenholdt med § 244, stk. 2). Begrundelsen herfor er iflg. lovforslaget  

 (side 6, 2. spalte, forneden), at det er et centralt tema i den foreliggende  

 sag, om der kan gøres et økonomisk krav gældende mod en privat part, og at  

 det vil kunne give anledning til retssikkerhedsmæssige betænkeligheder,  

 såfremt udlevering af dokumenter fra den pågældende part skal kunne ske under  

 trussel om straf eller andre tvangsforanstaltninger.
Efter forslagsstillernes opfattelse bør forholdet - for at tilgodese  

 regeringens ønske om gennemførelse af en tilbundsgående undersøgelse -  

 snarere henføres til Retsplejelovens regler om tredjemands editionspligt i  

 civile sager (Retsplejelovens § 299 sammenholdt med § 178). Denne løsning,  

 hvorefter pligten til at udlevere dokumenter i civile sager kan  

 tvangshåndhæves, harmonerer også bedre og i øvrigt helt konsekvent med den  

 forudsatte »sanktionering« af privates pligt til skriftligt at  

 redegøre for og besvare spørgsmål efter § 3, stk. 3. Det fremgår af  

 bemærkningerne til lovforslaget vedrørende denne bestemmelse (side 7, 1.  

 spalte forneden), at kommissionen i disse tilfælde vil kunne foransatte  

 indenretlig afhøring i medfør af § 4 i lovforslaget, og senere i  

 bemærkningerne (side 8, 2. spalte), at retten over for modvillige vidner kan  

 anvende de almindelige tvangsmidler, jf. § 178 i Retsplejeloven.
Endelig  

 anføres side 9, 1. spalte, at risikoen for at tabe en civil sag om et  

 økonomisk krav ikke udgør en vidnefritagelsesgrund, og altså derfor ikke  

 giver anledning til de retssikkerhedsmæssige betænkeligheder, som anføres  

 vedrørende pligten til at udlevere dokumenter i medfør af forslagets § 3,  

 stk. 2, jf. foran.
 Forslagsstillerne har valgt at foreslå en retstilstand, som er ens for så  

 vidt angår retshåndhævelsen af pligten til at udlevere dokumenter m.v. efter  

 § 3, stk. 2, og pligten til at afgive redegørelse m.v. efter § 3, stk. 3.
Til nr. 6 Det foreslås for en sikkerheds skyld, at det udtrykkeligt kommer til at  

 fremgå af bestemmelsen, hvilke konsekvenser det kan få, såfremt personen ikke  

 besvarer skriftlige spørgsmål eller ikke gør det på en fyldestgørende måde.
Til nr. 7 Det er forslagsstillernes opfattelse, at undersøgelseskommissionen ikke  

 bør begrænses i adgangen til at anmode Københavns Byret om at indkalde  

 myndigheder, virksomheder eller personer, når kommissionen finder, at dette  

 af hensyn til undersøgelsen er nødvendigt.
Til nr. 8 Ved ændringsforslaget sikres offentligheden adgang til den del af  

 undersøgelsen, der gennemføres ved Københavns Byret.
Den pågældende dommer  

 vil dog efter de almindelige regler kunne beslutte at lukke dørene.
 Det forudsættes, at kommissionen vil kunne beslutte at give offentligheden  

 en redegørelse for baggrunden for, at kommissionen finder det fornødent at  

 anmode Københavns Byret om bistand.
Til nr. 9 Ved ændringsforslaget præciseres det, at undersøgelseskommissionen skal  

 afgive en udførlig beretning om resultatet af sin undersøgelse.
 Svar:
 Ud over spørgsmålet om editionspligt redegøres der i det følgende for de  

 forskelle af betydning, der er mellem Justitsministeriets ændringsforslag og  

 det i spørgsmålet nævnte udkast til ændringsforslag.
Ad nr. 3 i udkastet til ændringsforslag I Justitsministeriets ændringsforslag er der ikke stillet forslag om, at  

 kommissionen som led i sin undersøgelse skal kunne vurdere, om myndigheder og  

 virksomheder har gjort sig skyldige i fejl eller forsømmelser.
 Som fastsat i lovforslagets § 2, stk. 2, skal undersøgelsen derimod kunne  

 give grundlag for, at det efterfølgende kan vurderes, om der kan gøres et  

 retligt ansvar gældende over for involverede myndigheder, virksomheder og  

 personer.
Ad nr. 5 i udkastet til ændringsforslag (editionspligt) I Justitsministeriets ændringsforslag er det i nr. 6 (forslag til 4. og 5.  

 pkt. i § 4, stk. 3) fastsat, at Københavns Byret på kommissionens begæring  

 ved kendelse kan pålægge tredjemand at udlevere dokumenter og andet  

 foreliggende materiale, der er omfattet af udleveringspligten i § 3, stk. 2.  

 Hvis tredjemand undlader at efterkomme pålægget, finder retsplejelovens § 178  

 tilsvarende anvendelse.
 Bestemmelsen i Justitsministeriets ændringsforslag adskiller sig på nogle  

 punkter fra bestemmelsen i det udkast til ændringsforslag, der er nævnt i  

 spørgsmålet:
(1) Bestemmelsen i Justitsministeriets ændringsforslag gælder alene for  

 tredjemand.
Bestemmelsen finder således ikke anvendelse på en privat person  

 eller virksomhed, der - hvis der havde været tale om en civil retssag - ville  

 være part i sagen.
 I bemærkningerne til lovforslagets § 4, stk. 3, er det anført, at der  

 næppe vil være personer, som skal afhøres efter reglerne i retsplejelovens  

 kapitel 29 om afhøring af parter i civile sager.
 Hvis parten i en senere civilretlig sag er et selskab, må det således  

 antages, at de personer, som har sæde i selskabets bestemmende øverste organ,  

 f.eks. et aktieselskabs bestyrelsesmedlemmer, som udgangspunkt skal afhøres  

 som vidner, medmindre den pågældende i realiteten er enebestemmende i  

 selskabet.
 Spørgsmålet om pålæg om udlevering eller forevisning af dokumenter over  

 for det pågældende selskab i en senere civilretlig sag vil imidlertid skulle  

 afgøres efter retsplejelovens § 298 om parter (og ikke § 299, der vedrører  

 tredjemand). Efter § 298 er retsstillingen, at et sådant pålæg ikke kan  

 gennemtvinges, men alene tillægges processuel skadevirkning.
Det vil som anført i bemærkningerne til lovforslagets § 3, stk. 2, efter  

 regeringens opfattelse kunne give anledning til retssikkerhedsmæssige  

 betænkeligheder, hvis udlevering af dokumenter fra en privat part skulle ske  

 under trussel om anvendelswe af tvangsmidler.
I bemærkningerne til  

 lovforslaget er det derfor anført, at en tilsidesættelse af  

 udleveringspligten - på samme måde som, hvis der havde været tale om en civil  

 retssag - vil kunne indebære, at kommissionen på det pågældende punkt lægger  

 et for parten ugunstigt bevisresultat til grund.
 (2) Som det fremgår af bemærkningerne til Justitsministeriets  

 ændringsforslag, er det ikke nogen betingelse for, at retten giver et pålæg  

 om udlevering, at undersøgelseskommissionen nærmere har specificeret det  

 materiale, som kræves udleveret.
Et udleveringspålæg kan således gå ud på, at den pågældende person eller  

 virksomhed skal udlevere »alt relevant materiale«, hvis den  

 pågældende generelt har afvist at udlevere materiale til  

 undersøgelseskommissionen.
Det forudsættes dog, at udleveringspålægget i  

 almindelighed vedrører nærmere specificeret materiale.
 En direkte anvendelse af retsplejelovens regler må antages at indebære, at  

 man i fornødent omfang skal kunne specificere de dokumenter, der kræves  

 udleveret.
 Af de nævnte grunde har Justitsministeriet fundet det rigtigst at udforme  

 en særlig bestemmelse om spørgsmålet om editionspligt i stedet for alene at  

 henvise til retsplejelovens § 299.
Ad nr. 8 i udkastet til ændringsforslag I Justitsministeriets ændringsforslag er der ikke stillet forslag om, at  

 reglerne i retsplejeloven skal finde anvendelse på spørgsmålet om, hvorvidt  

 forklaring skal afgives for lukkede eller åbne døre.
Om baggrunden herfor  

 henvises til bemærkningerne til bestemmelsen i lovforslagets § 4, stk. 4.
 I ændringsforslaget er der derimod optaget en bestemmelse, hvorefter  

 justitsministeren og Færøernes Landsstyre hver udpeger 3 personer, der følger  

 undersøgelsens gennemførelse, jf. nr. 1 i ændringsforslaget (§ 1, stk. 4).
Dette skal ske ved møder med undersøgelseskommissionen, der holdes  

 regelmæssigt, samt i øvrigt når de pågældende personer anmoder om det.
I  

 forbindelse med disse møder kan de pågældende gøres bekendt med dokumenter,  

 der indgår i sagen.
De pågældende har endvidere adgang til at være til stede  

 ved alle afhøringer i retten.
 Der henvises i øvrigt til bemærkningerne til ændringsforslaget.
Bilag 2 Betænkning og indstilling vedrørende den af statsrevisorerne afgivne  

 endelige betænkning over statsregnskabet for finansåret 1989 Finansudvalget har behandlet den af statsrevisorerne afgivne endelige  

 betænkning over statsregnskabet for finansåret 1989 samt de af  

 statsrevisorerne afgivne beretninger.
I forbindelse med gennemgangen af betænkningen og beretningerne har  

 udvalget stillet spørgsmål til en række ministre.
Ministrenes skriftlige  

 besvarelser af spørgsmålene er optrykt i bilaget til nærværende betænkning.
 Det bemærkes, at udvalget løbende har haft lejlighed til at behandle  

 statsrevisorernes beretninger og de rigsrevisorrapporter, der ligger til  

 grund for disse, efterhånden som de har foreligget, og at udvalget derfor  

 også i forbindelse hermed eller f.eks. i forbindelse med gennemgangen af de  

 årlige bevillingslovforslag har stillet spørgsmål til ministre, hvor der har  

 været anledning hertil.
 Ligesom i tidligere år tilslutter udvalget sig generelt samtlige kritiske  

 udtalelser, statsrevisorerne har fremsat i betænkningen og beretningerne, og  

 udvalget forudsætter, at den rejste kritik allerede har givet de berørte  

 ministerier og styrelser anledning til dybtgående overvejelser om en  

 forbedring af budgetlægningen og regnskabsaflæggelsen på de punkter, som  

 omfattes af kritikken.
Finansudvalget finder herudover anledning til at nævnte, at  

 statsrevisorerne har henledt opmærksomheden på, at der tilsyneladende er sket  

 en ændring i retstilstanden, for så vidt angår ministre og  

 centraladministrationens ansvar for oplysninger till Folketinget og dettes  

 udvalg.
Statsrevisorerne har herved specielt gjort opmærksom på, at det såvel  

 i sagen om landbrugsfondene som den tidligere kommissionsdomstolsundersøgelse  

 af visse forhold i P&T i 1985 har vist sig, at ministres og  

 centraladministrationens retlige ansvar ikke gøres gældende, hvis  

 Folketingets udvalg ikke selvstændigt søger uklarheder og tvivlsspørgsmål  

 afklaret, inden beslutninger træffes.
Finansudvalget er enig med statsrevisorerne i, at ministre og embedsmænd i  

 entraladministrationen både i forhold til statsrevisorerne og Folketinget og  

 dettes udvalg har ansvar for, at de af egen drift giver alle fornødne  

 oplysninger.
Det er udvalgets opfattelse, at ansvarsforholdene bør forblive  

 således.
 Finansudvalget har derfor ved skrivelse af 18. marts 1992 anmodet  

 finansministeren om at indskærpe dels de gældende ansvarsregler, dels at der  

 i alle sager, der forelægges Finansudvalget - hvadenten dette sker ved  

 fremsendelse af bevillingsansøgninger, besvarelse af udvalgsspørgsmål eller i  

 form af ministerredegørelser - gives alle fornødne og relevante oplysninger  

 til en helhedsbedømmelse af sagerne.
 Derudover har Finansudvalget ved henvendelse til Folketingets Udvalg for  

 Forretningsordenen henstillet, at man der tager op til overvejelse, om der  

 måtte være anledning til at foranledige ændringer i det gældende regelsystem  

 (ministeransvarlighedsloven m.v.) for ministrenes oplysningspligt over for  

 Folketinget, dettes udvalg og statsrevisorerne.:
 Et mindretal (Fremskridtspartiets medlem af udvalget) udtaler  

 følgende:
 Folketinget har med stemmeflerhed vedtaget en tillægsbevillingslov for  

 1989. Nu skal det endelige regnskab godkendes, hvilket er en ren formalitet.  

 Statsrevisorernes betænkning over statsregnskabet for finansåret 1989  

 opregner en række punkter, hvor ministerierne har fået vejledning og påtale.  

 At Fremskridtspartiet indstiller statsregnskabet til godkendelse, skal ikke  

 tages som udtryk for, at Fremskridtspartiet giver samtykke til det store  

 overforbrug, der også fandt sted i 1989.
Ved behandlingen af statsregnskabet for 1988 som ved de foregående mange  

 års statsregnskaber var vi overoptimistiske og troede, at grænsen for det  

 folketingsvedtagne overforbrug i staten var nået.
Men lige så sikkert har det  

 været, at det næste års regnskab har udvist yderligere udvidelser i  

 statsfrådseriet.
Ud over den kendsgerning, at det er skatteyderne, der må  

 grave dybere i lommulden, hver gang et politisk flertal bevilger nye udgifter  

 eller afviser at gennemføre besparelser, så repræsenterer de stigende  

 statsbudgetter en uhyggelig tendens.
Mens hele Østeuropa er i opbrud og skriger efter fri markedsøkonomi og  

 »mindre stat«, så går vi den modsatte vej.
Velfærdsstatens bedrag  

 betyder daglig salamireduktion af befolkningens frihed.
Frihed er bedst  

 defineret som fravær af tvang.
Politiske flertal for begunstigelse af nogle  

 grupper betyder efterfølgende ufrihed og tvang for andre grupper.
Skal de danske problemer med arbejdsløshed, virksomhedslukninger,  

 statsgæld og skatteplyndring af befolkningen løses, er en kraftig reduktion  

 af de offentlige udgifter den eneste farbare vej.
Dette kræver, at  

 Folketinget vedtager reducerede finanslove, at der ikke kommer yderligere  

 udgifter med tillægsbevillinger, og at de enkelte ministerier lever op til  

 kravet om, at man skal passe meget bedre på andres kpenge end på sine egne.  

 Rigsrevisionen og statsrevisorerne er vigtige redskaber til at sikre det  

 sidste.
Vi forventer, at regeringen og de enkelte ministerier tager  

 revisorernes betænkning alvorligt og strammer op.
 Herefter indstiller udvalget i overensstemmelse med  

 statsrevisorerne følgende:
Forslag til folketingsbeslutning i henhold til grundlovens § 47 med  

 hensyn til statsregnskabet for finansåret 1989 Statsregnskabet for finansåret 1989 godkendes.
Baadsgaard (S) Helle Degn (S) Arne Jensen (S) Stavad (S) Henning Rasmussen  

 (S) Erling Olsen (S) nfmd.
Erik B.
Smith (S) Jes Lunde (SF) Mimi Jakobsen  

 (CD) Henning Andersen (KF) Karen Højte Jensen (KF) Peter Brixtofte (V) Svend  

 Heiselberg (V) Kim Behnke (FP) Bilgrav-Nielsen (RV) fmd.  

Kofod-Svendsen (KRF) Bilag 3 FINANSUDVALGET Christiansborg, den 18. marts 1992 Skrivelse af 18. marts 1992 fra Finansudvalget til Udvalget for  

 Forretningsordenen Til Udvalget for Forretningsordenen Med en skrivelse af 12. februar 1992 har statsrevisorerne henledt  

 opmærksomheden på, at der tilsyneladende er sket en ændring af  

 retstilstanden, for så vidt angår ministres og centraladministrationens  

 ansvar for oplysninger til Folketinget og dettes udvalg.
Finansudvalget er  

 bekendt med, at Udvalget for Forretningsordenen har modtaget tilsvarende  

 henvendelse fra statsrevisorerne.
Finansudvalget kan for sit vedkommende udtale, at man er enig i  

 statsrevisorernes betragtninger.
Udvalget finder den påpegede udvikling  

 aldeles uacceptabel og har derfor d.d. tilskrevet Finansministeren, som  

 vedlagte kopi udviser.
 Finansudvalget skal samtidig henstille, at det i Udvalget for  

 Forretningsordenen tages op til overvejelse, om der på den oplyste baggrund  

 er anledning til at foranledige ændringer i det gældende regelsystem for  

 ministrenes oplysningspligt over for Folketinget, dettes udvalg og  

 statsrevisorerne.
Jens Bilgrav-Nielsen / Henning Vecht Bilag 3 FINANSUDVALGET Finansudvalget Christiansborg, den 18. marts 1992 (Alm. del - bilag 66) statsrevision Til Finansministeren Fra statsrevisorerne har Finansudvalget modtaget vedlagte skrivelse af 12.  

 marts 1992 med notat af 5. februar 1992 fra rigsrevisor samt  

 statsrevisorernes bemærkninger om landbrungsfondene (statsrevisorernes  

 beretning nr. 2 1989).
 Statsrevisorerne har i de nævnte bemærkninger påpeget, at det såvel i  

 sagen om landbrugsfondene som den tidligere kommissionsdomstolsundersøgelse  

 af visse forhold i P&T i 1985 har vist sig, at ministres og  

 centraladministrationens retlige ansvar ikke gøres gældende, hvis  

 Folketingets udvalg ikke selvstændigt søger uklarheder og tvivlsspørgsmål  

 afklaret, inden beslutninger træffes.
Finansudvalget er enig med statsrevisorerne i, at ministre og embedsmænd i  

 centraladministrationen både i forhold til statsrevisorerne og Folketinget og  

 dettes udvalg har ansvar for, at de af egen drift giver alle fornødne  

 oplysninger.
Det er udvalgets opfattelse, at ansvarsforholdene bør forblive  

 således.
 Foranlediget af det af statsrevisorerne påpegede forhold skal udvalget  

 anmode finansministeren om at indskærpe dels de gældende ansvarsregler, dels  

 at der i alle sager, der forelægges Finansudvalget - hvadenten dette sker ved  

 fremsendelse af bevillingsansøgninger, besvarelse af udvalgsspørgsmål eller i  

 form af ministerredegørelser - gives alle fornødne og relevante oplysninger  

 til en helhedsbedømmelse af sagerne.
 Til ministerens orientering vedlægges kopi af en skrivelse Finansudvalget  

 samtidig hermed har tilsendt Folketingets Udvalg for Forretningsordenen.
Jens Bilgrav-Nielsen / Henning Vecht Bilag 4 Flertallets udtalelse i beretning afgivet den 17. marts 1993 af Udvalget  

 for Forretningsordenen om Ambi-sagen Et flertal (Socialdemokratiets, Socialistisk Folkepartis,  

 Centrum-Demokraternes og Det Radikale Venstres medlemmer af udvalget) anser  

 skatteministerens (Fogh Rasmussen) besvarelse af Skatte- og Afgiftsudvalgets  

 spørgsmål nr. 14 til forslag til lov om arbejdsmarkedsbidrag for ikke at være  

 rigtigt, fordi det ikke afspejler de mange betænkeligheder vedrørende ambiens  

 gennemførelse i forhold til EF-retten, og fordi gennemgangen af sagen i  

 Udvalget for Forretningsordenen har vist, at regeringen nærede frygt for  

 problemer i forhold til EF.
 Flertallet ønsker klart at udtrykke misbilligelse i anledning af den  

 urigtige besvarelse.
Under et samråd i udvalget har finansministeren (Henning Dyremose) og  

 justitsministeren (Engell) givet udtryk for, at Folketingets Skatte- og  

 Afgiftsudvalg åbenbart har anset besvarelsen på spørgsmål 14 for at være  

 tilfredsstillende, idet der ikke blev stillet opfølgende spørgsmål.
Der  

 henvises for justitsministerens vedkommende til udvalgets alm. del, bilag 15  

 (bilag 6 til beretningen).
 Flertallet må præcisere, at ethvert svar fra en minister i sig selv skal  

 opfylde kravene i ministeransvarlighedsloven, og at det ikke kan forudsættes,  

 at man blot senere kan supplere eller korrigere svar, såfremt udvalget måtte  

 ønske dette f.eks. i form af opfølgende spørgsmål.
Da Kommissionens åbningsskrivelse af 22. maj 1989 og Kommissionens  

 begrundede udtalelse af 27. september 1990 forelå, må det have stået klart  

 for regeringen, at svaret på spørgsmål nr. 14 fra Skatte- og Afgiftsudvalget  

 i endnu større omfang måtte anses for ukorrekt og mangelfuldt henset til  

 Kommissionens holdning.
Flertallet må, især under hensyn til sagens helt  

 specielle karakter, herunder dens muligt meget vidtrækkende konsekvenser,  

 anse, at det havde været korrekt, om ministeren, i al fald da den begrundede  

 udtalelse forelå, havde orienteret Folketingets Skatte- og Afgiftsudvalg og  

 Markedsudvalget herom med henblik på en drøftelse om, hvordan der skulle  

 reageres på den forelliggende nye situation.
