1. Hvem gælder reglerne for? Reglerne i denne vejledning gælder for personer, der mod deres vilje  

 indlægges eller tilbageholdes på hospital for sindslidende.
Reglerne gælder  

 således ikke kun for personer, der tvangsindlægges, men også for patienter,  

 der oprindeligt frivilligt har ladet sig indlægge, og som derefter nægtes  

 udskrivning.
 Vejledningen gælder ikke for patienter, der efter straffeloven er blevet  

 dømt til indlæggelse.
2. Betingelser for tvangsindlæggelse og  

 tvangstilbageholdelse Reglerne herom findes i lov nr. 118 af 13. april 1938 om sindssyge  

 personers hospitalsophold.
A.
Tvangsindlæggelse For at tvangsindlægge en person, der modsætter sig indlæggelse på  

 psykiatrisk hospital/afdeling, skal følgende betingelser være opfyldt:
- at en læge efter en foretagen undersøgelse skønner, at den pågældende er  

 sindssyg, og - at undladelse af at indlægge den pågældende findes uforsvarlig, enten  

 fordi han/hun er farlig for sig selv eller andre, eller fordi udsigterne for  

 helbredelse væsentlig vil forringes, hvis indlæggelse ikke finder sted.
 Herudover kræves, at tvangsindlæggelsen sker under iagttagelse af en  

 fremgangsmåde, som nærmere er beskrevet i loven.
B.
Tvangstilbageholdelse En patient skal nægtes udskrivning, hvis den behandlende læge på  

 hospitalet finder, at patienten er sindssyg, og udskrivning vil være  

 uforsvarlig, enten fordi patienten er farlig for sig selv eller andre, eller  

 fordi udsigterne for helbredelse vil blive væsentlig forringet, hvis  

 udskrivning finder sted.
Herudover kan lægen kun nægte at udskrive en  

 patient, der er sindssyg, hvis udskrivning må forventes at medføre væsentlige  

 ulemper for patienten selv, men i disse tilfælde skal lægen på egen hånd  

 forelægge tilbageholdelsen for justitsministeriet til godkendelse.
3. Beskikkelse af tilsynsværge Ved tvangsindlæggelse ved politiets foranstaltning skal der beskikkes en  

 tilsynsværge for patienten.
I disse tilfælde påhviler det politiet at give  

 den fornødne meddelelse til skifteretten, der beskikker tilsynsværgen.
Hvis patienten nægtes udskrivning (tvangstilbageholdes), har han/hun ret  

 til at forlange en tilsynsværge beskikket.
Der vil blive beskikket en  

 tilsynsværge, medmindre patienten udtrykkeligt frabeder sig dette.
I disse  

 tilfælde påhviler det overlægen så vidt muligt omgående at foretage den  

 nødvendige indberetning til skifteretten.
Ifølge loven søges tilsynsværgen normalt udpeget blandt patientens  

 nærmeste pårørende.
Ved beskikkelsen tages der i almindelighed hensyn til  

 patientens eget ønske.
Det er tilsynsværgens opgave at holde sig underrettet om patientens  

 tilstand og sørge for, at opholdet på hospitalet ikke varer længere end  

 nødvendigt.
Tilsynsværgen kan således f.eks. fremsætte begæring om, at  

 patienten udskrives, se herom under pkt. 4. Desuden bør tilsynsværgen  

 naturligvis også på andre områder søge at holde rimelig kontakt med  

 patienten.
Tilsynsværgen bør i videst muligt omfang hjælpe patienten med de  

 problemer, der kan opstå under opholdet.
Opstår der spørgsmål, som  

 tilsynsværgen ønsker nærmere oplysninger om, kan henvendelse herom ske til  

 personalet.
Tilsynsværger kan mod fornøden dokumentation normalt få betalt udgiften  

 til indtil to besøgsrejser årligt.
Endvidere kan rejseudgifter, der står i  

 forbindelse med deltagelse i eventuelle retsmøder, fås betalt.
4. Begæring om udskrivning Hvad enten patienten er tvangsindlagt eller frivilligt har ladet sig  

 indlægge, kan han/hun til enhver tid begære sig udskrevet, men den  

 behandlende læge skal som omtalt ovenfor under pkt. 2B i visse tilfælde afslå  

 en begæring om udskrivning.
En udskrivningsbegæring kan på patientens vegne  

 også fremsættes af forældremyndighedens indehaver, værge, lavværge,  

 tilsynsværge, ægtefælle, myndige børn, forældre eller andre nærtstående,  

 herunder en person, som patienten samlever med.
 Begæring om udskrivning kan fremsættes over for hospitalets læger,  

 sygeplejersker, plejere og andre, der deltager i behandlingen.
5. Hvilke muligheder har en patient for at klage over  

 en nægtelse af udskrivning? Nægtes udskrivning, kan den, der har fremsat udskrivningsbegæringen, se  

 pkt. 4, - og i alle tilfælde patienten selv - forlange sagen forelagt for  

 justitsministeriet.
Krav om sagens indbringelse for justitsministeriet kan fremsættes over for  

 hospitalets læger, sygeplejersker, plejere og andre, der deltager i  

 patientbehandlingen.
Udskrivningsnægtelsen bliver herefter indberettet  

 direkte til justitsministeriet.
Det skal ske omgående, og uanset om der endnu  

 ikke har kunnet stilles nogen endelig diagnose.
Dette gælder, hvad enten der  

 er tale om tvangsindlæggelse eller om tvangstilbageholdelse.
 Afgørelsen om udskrivningsnægtelse kan endvidere indbringes direkte for  

 justitsministeriet, hvis adresse er Slotsholmsgade 10, 1216 København K.
 I de tilfælde, hvor begæring om udskrivning ifølge loven ikke kan afslås  

 uden justitsministeriets godkendelse, forelægger den behandlende læge selv  

 sagen for justitsministeriet (pkt. 2B ovenfor).
6. Hvorledes kan man klage over en tvangsindlæggelse? En patient, der er blevet tvangsindlagt, kan klage over selve  

 tvangsindlæggelsen efter de samme regler, der gælder med hensyn til klager  

 over en udskrivningsnægtelse, jfr. ovenfor pkt. 5.
7. Justitsministeriets behandling af klager over  

 udskrivningsnægtelse Justitsministeriets afgørelse af, om et fremsat ønske om udskrivning skal  

 imødekommes, træffes så hurtigt som muligt og senest en måned efter, at sagen  

 er forelagt for ministeriet.
 Når justitsministeriet har truffet afgørelse, skal den, der har begæret  

 sagen indbragt for justitsministeriet - og i alle tilfælde patienten selv -  

 have besked om afgørelsen.
 Hvis justitsministeriet er enig med lægen i, at udskrivning ikke skal  

 finde sted, kan spørgsmål om udskrivning ikke på ny rejses over for  

 ministeriet, før der er gået 4 måneder efter justitsministeriets afgørelse.  

 Dette udelukker naturligvis ikke, at spørgsmålet om udskrivning indenfor  

 denne 4 måneders periode kan rejses overfor hospitalet.
 Hvis sagen har været behandlet ved retten, jfr. nedenfor under pkt. 8,  

 regnes denne 4-månedersfrist fra rettens afgørelse.
8. Domstolsbehandling Patienten kan forlange, at spørgsmålet om lovligheden af en  

 tvangsindlæggelse eller tvangstilbageholdelse indbringes for en domstol.
 Sålænge patienten er indlagt mod sin vilje, kan en eventuel  

 domstolsprøvelse af en tvangstilbageholdelses lovlighed først finde sted, når  

 justitsministeriet har truffet afgørelse i sagen.
 På patientens begæring indbringer den myndighed, der har truffet afgørelse  

 om tvangstilbageholdelsen, sagen for retten.
Er patienten blevet udskrevet, må begæringen om domstolsprøvelse  

 fremsættes inden 4 uger efter udskrivningen for at få sagen behandlet på  

 denne måde.
Hvis begæringen fremsættes senere, kan justitsministeriet indtil  

 6 måneder efter udskrivningen undtagelsesvis tillade sagen behandlet efter  

 disse regler, hvis der foreligger særlig grund til at fravige fristen.  

 Justitsministeriet har ikke mulighed for at afvige fra fristen på 6 måneder.  

 Hvis denne frist er overskredet, kan sagen dog indbringes for retten af den  

 udskrevne selv ved et almindeligt civilt søgsmål.
 Begæring om domstolsprøvelse kan fremsættes over for hospitalets læger,  

 sygeplejersker, plejere eller andre, der deltager i patientbehandlingen.  

 Begæringen kan også fremsættes direkte over for justitsministeriet.
 Inden der er gået 5 hverdage efter begæringens fremsættelse, forelægges  

 sagen for retten på det sted, hvor patienten har bopæl.
 Begæringens fremsættelse indebærer ikke, at patienten - hvis han/hun  

 fortsat er indlagt - udskrives, medmindre retten bestemmer noget andet.  

 Retten afgør, om patienten skal være til stede under sagens behandling.
Retten beskikker en advokat til at føre patientens sag.
Udgifterne herved  

 betales af det offentlige.
 9. Klager over den lægelige behandling.
 Hvis man er utilfreds med den lægelige behandling, kan man først tale med  

 lægen om det.
Hvis det ikke giver det ønskede resultat, kan man klage til Sundhedsstyrelsen, St.
Kongensgade 1, 1264 København K.
10. Klager over forholdene i øvrigt Klager over forholdene på hospitalet i øvrigt må i første række rettes til  

 det behandlende personale eller til hospitalets ledelse.
 Hvis man herefter stadigvæk mener, at forholdene er utilfredsstillende,  

 kan man rette henvendelse til den myndighed, der driver hospitalet, normalt  

 vedkommende amtskommune.
Justitsministeriet, den 5. december 1983 P.M.V.
 E.B.
