Betænkning afgivet af Miljø- og Fødevareudvalget den 7. december 2016 Betænkning over Forslag til lov om ændring af lov om vandplanlægning og forskellige andre love (Inddragelse af kommuner og vandråd i afgrænsning af vandløb i vandområdeplaner og kvalificering af udpegning af kunstige og stærkt modificerede vandløb samt ny organisering i Miljø- og Fødevareministeriet) [af miljø- og fødevareministeren (Esben Lunde Larsen)]:
1. Ændringsforslag Der er stillet 8 ændringsforslag til lovforslaget.
Miljø- og fødevareministeren har stillet ændringsforslag nr. 1 og 4-8, Socialistisk Folkepartis medlemmer af udvalget har stillet ændringsforslag nr. 2, og Enhedslistens medlemmer af udvalget har stillet ændringsforslag nr. 3.
2. Udvalgsarbejdet Lovforslaget blev fremsat den 6. oktober 2016 og var til 1. behandling den 27. oktober 2016. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring.
Den 21. oktober 2016 sendte miljø- og fødevareministeren dette udkast, de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danmarks Sportsfiskerforbund.
 Miljø- og fødevareministeren har over for udvalget kommenteret den skriftlige henvendelse til udvalget.
Deputationer Endvidere har Danmarks Sportsfiskerforbund mundtligt over for udvalget redegjort for deres holdning til lovforslaget.
Spørgsmål Udvalget har stillet 52 spørgsmål til miljø- og fødevareministeren til skriftlig besvarelse, som denne har besvaret.
3. Indstillinger Et mindretal i udvalget (V, LA, KF) indstiller lovforslaget til vedtagelse med de under nr. 1 og 4-8 stillede ændringsforslag.
Mindretallet vil stemme imod de under nr. 2 og 3 stillede ændringsforslag.
Et andet mindretal i udvalget (S) indstiller lovforslaget til forkastelse ved 3. behandling.
Mindretallet vil stemme for de under nr. 1, 3 og 4-8 stillede ændringsforslag.
Mindretallet vil stemme imod det under nr. 2 stillede ændringsforslag.
Et tredje mindretal i udvalget (EL, ALT og SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Et fjerde mindretal i udvalget (DF) indstiller lovforslaget til vedtagelse med de under nr. 1, 2 og 4-8 nævnte ændringsforslag.
Selv om det under nr. 2 stillede ændringsforslag ikke vedtages, vil mindretallet stemme for lovforslaget ved 3. behandling.
Mindretallet vil stemme imod det under nr. 3 stillede ændringsforslag.
Et femte mindretal i udvalget (RV) indstiller lovforslaget til vedtagelse med de stillede ændringsforslag.
Såfremt de under nr. 2 og 3 stillede ændringsforslag ikke vedtages, indstiller mindretallet lovforslaget til forkastelse ved 3. behandling.
4. Politiske bemærkninger Socialdemokratiets, Enhedslistens, Alternativets, Radikale Venstres og Socialistisk Folkepartis medlemmer af udvalget finder, at lovforslaget burde gøre det muligt at udvide vandplanerne med vandløb, der lever op til kriterierne i vandplanerne, og som dermed har væsentlig natur- og miljømæssig betydning, men på nuværende tidspunkt ikke indgår i vandplanerne.
S, EL, ALT, RV og SF påpeger desuden, at det er stærkt problematisk, at lovforslaget hastes igennem, således at Folketinget først præsenteres for de faglige kriterier, der vil blive lagt til grund for revurderingen af vandløbene, umiddelbart inden 3. behandlingen i Folketinget.
Dette betyder, at et helt centralt fagligt grundlag for lovforslaget først meget sent i Folketingets behandling af lovforslaget gøres tilgængeligt for udvalgets medlemmer.
 S, EL, ALT, RV og SF finder endvidere, at det er stærkt kritisabelt, at regeringen omgår gængse demokratiske spilleregler, i og med at bekendtgørelsen, der skal udmønte lovforslaget, allerede blev sendt i høring den 11. oktober 2016 med høringsfrist den 4. november 2016, det vil sige, lang tid før, lovforslaget er færdigbehandlet i Folketinget.
Socialdemokratiets, Radikale Venstres og Socialistisk Folkepartis medlemmer af udvalget mener overordnet, at vandplanerne skal indrettes på en måde, der sikrer en balance mellem hensynet til landbrugserhvervet og hensyn til vand- og havmiljøet.
S, RV og SF er på den baggrund bekymrede over dette lovforslag, da det endnu er uklart, hvorvidt denne balance er til stede i lovforslaget, da kriterierne fortsat er ukendte.
Enhedslistens, Alternativets, Radikale Venstres og Socialistisk Folkepartis medlemmer af udvalget mener, at lovforslaget i sin nuværende form vil betyde en klar forringelse af vandløbsindsatsen, da der med lovforslaget lægges op til en ensidig proces, hvor vandrådene udelukkende kan tage vandløb ud af vandområdeplanerne.
EL, ALT, RV og SF er bekymrede for, at man med lovforslaget vil udtage mange af de mindre vandløb af vandområdeplanerne.
EL, ALT, RV og SF frygter, at man dermed vil kaste en del af mange års omfattende arbejde med at sikre vandkvalitet og fiskebestande over bord.
Dette kan på sigt få betydning  ikke kun for ferske vande, men også for havmiljøet.
Enhedslistens, Alternativets og Socialistisk Folkepartis medlemmer af udvalget finder det endvidere stærkt bekymrende, at der med lovforslaget lægges op til, at vandråd kan komme med forslag til nedskæringer på de vandløbsindsatser, der er videreført fra første vandplanperiode til anden planperiode, f.eks. hvis økonomiske interesser kommer på tværs.
Dette kan betyde, at vandrådene gives mulighed for at annullere allerede vedtagne indsatser.
EL, ALT og SF mener, at denne bemyndigelse kun kan bidrage til en forringelse af vandløbsindsatsen.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af miljø- og fødevareministeren, tiltrådt af udvalget:
 1) I den under nr. 10 foreslåede § 12 a ændres »kystvande, overgangsvande« til: »overgangsvande, kystvande«.
[De to ord byttes om, så der bliver overensstemmelse med titlen på den bekendtgørelse, der henvises til] Af et mindretal (SF), tiltrådt af et mindretal (DF, EL, ALT og RV):
 2) I det nr. 12 foreslåede § 22, stk. 4, indsættes efter »Ministeren kan«: »efter forelæggelse for et af Folketinget nedsat udvalg«.
[Afgrænsning af ministerbemyndigelse] Af et mindretal (EL), tiltrådt af et mindretal (S, ALT, RV og SF):
 3) I det nr. 12 foreslåede § 22, stk. 4, indsættes efter »stk. 2«: », herunder vurdere om visse vandløb efter nærmere kriterier bør inddrages under eller udgå af vandplanlægningen«.
[Mulighed for at vandrådene kan inddrage vandløb] Af miljø- og fødevareministeren, tiltrådt af udvalget:
 4) Nr. 13 affattes således:
 »13. § 22, stk. 4, der bliver stk. 5, affattes således:
»Stk. 5. Ministeren kan fastsætte regler om samarbejde mellem kommunalbestyrelser, for så vidt angår opgaven nævnt i stk. 2, og for så vidt angår opgaver, som kommunalbestyrelserne skal varetage efter regler fastsat i medfør af stk. 4.«« [Sproglig mere mundret version] Til § 3 5) I nr. 1 ændres i den indledende tekst »8. pkt.« til: »7. pkt.«, og »og i § 28, stk. 1, 1. og 2. pkt. og 2« til: »og § 28, stk. 1, 1. og 2. pkt., og stk. 2«.
[Præcision af forslaget] Til § 5 6) Nr. 1 udgår og i stedet indsættes:
 »1. § 4, stk. 1, affattes således:
»Godkendelse af den endelige udformning af elektrificeringen for den pågældende strækning, herunder nye broer, arealerhvervelser, erstatningsnatur, servitutter m.m., træffes af transportministeren efter høring af Styrelsen for Vand- og Naturforvaltning, Miljøstyrelsen og Slots- og Kulturstyrelsen samt et af Folketinget nedsat udvalg.« 01. § 4, stk. 1, affattes således:
»Godkendelse af den endelige udformning af elektrificeringen for den pågældende strækning, herunder nye broer, arealerhvervelser, erstatningsnatur, servitutter m.m., træffes af Trafik- og Byggestyrelsen efter høring af et af Folketinget nedsat udvalg.« 02. § 5, stk. 2, affattes således:
»Stk. 2. Eventuelle mindre ændringer af et godkendt projekt, der kan gennemføres uden ny VVM-procedure, kan efter indstilling fra Banedanmark godkendes af transportministeren og i relevant omfang efter høring af Styrelsen for Vand- og Naturforvaltning, Miljøstyrelsen og Slots- og Kulturstyrelsen samt et af Folketinget nedsat udvalg.« 03. § 5, stk. 2, affattes således:
»Stk. 2. Eventuelle mindre ændringer af et godkendt projekt, der kan gennemføres uden ny VVM-procedure, kan efter indstilling fra Banedanmark godkendes af Trafik- og Byggestyrelsen og i relevant omfang efter høring af et af Folketinget nedsat udvalg.«« [Konsekvens af delingen af Naturstyrelsen i Styrelsen for Vand- og Naturforvaltning og Naturstyrelsen] Ny paragraf 7) Efter § 5 indsættes som ny paragraf:
»§ 01 I lov nr. 658 af 8. juni 2016 om ændring af lov om offentlige veje m.v., jernbaneloven og forskellige andre love (Implementering af VVM-direktivet for statslige vej- og jernbaneprojekter samt havneprojekter) foretages følgende ændring:
1. § 5, nr. 2 og 6, ophæves.« [Konsekvens af lovforslagets § 5] Til § 6 8) Paragraffen affattes således:
»§ 6 Stk. 1. Loven træder i kraft dagen efter bekendtgørelsen i Lovtidende, jf. dog stk. 2.
Stk. 2. § 5, nr. 01 og 03, træder i kraft den 16. maj 2017.« [Senere ikrafttræden af lovforslagets § 5, nr. 01 og 03] Bemærkninger Til nr. 1, 4 og 5 Der er tale om redaktionelle ændringer.
Til nr. 2 Den oprindelige bemyndigelse var udformet åbent uden en begrænsning af ministerens mulighed for at pålægge kommunalbestyrelserne yderligere opgaver.
Med ændringsforslaget pålægges ministeren at konsultere det relevante udvalg nedsat af Folketinget, aktuelt Miljø- og Fødevareudvalget, inden kommunalbestyrelserne pålægges nye opgaver.
Til nr. 3 Det er vigtigt, at indsatsprogrammerne baseres på den lokale indsigt.
Derfor er det centralt at give vandrådene reel inddragelse i udformningen af de kommende indsatsprogrammer.
Vandrådene bør have indflydelse både på vandløb, der skal udgå af og inddrages i de kommende indsatsprogrammer.
Med ændringsforslaget sikres vandrådene mulighed for at foreslå vandløb, der skal indgå i den kommende vandområdeplan i stedet for alene at pege på vandløb, der skal tages ud.
Til nr. 6 og 7 Ved lov nr. 658 af 8. juni 2016 om ændring af lov om offentlige veje m.v., jernbaneloven og forskellige andre love (Implementering af VVM-direktivet for statslige vej- og jernbaneprojekter samt havneprojekter) er bl.a. vedtaget ændringer af § 4, stk. 1, og § 5, stk. 2, i lov om elektrificering af jernbanen.
De pågældende ændringer i lov om elektrificering af jernbanen træder i kraft den 16. maj 2017. Samme bestemmelser foreslås ændret med dette lovforslags § 5, nr. 1, hvorved Naturstyrelsen ændres til Styrelsen for Vand- og Naturforvaltning.
Af lovtekniske grunde foreslås § 5, nr. 2 og 6, i lov nr. 658 af 8. juni 2016 ophævet, og § 4, stk. 1, og § 5, stk. 2, i lov om elektrificering af jernbanen affattet med en ordlyd, der er tilpasset den mellemkommende ændring.
Til nr. 8 Det foreslås, at § 5, nr. 01 og 03, træder i kraft den 16. maj 2017, hvor de øvrige ændringer i lov nr. 658 af 8. juni 2016 om ændring af lov om offentlige veje m.v., jernbaneloven og forskellige andre love, jf. nr. 7, også træder i kraft.
René Christensen (DF) Pia Adelsteen (DF) fmd.
Ib Poulsen (DF) Rasmus Jarlov (KF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Preben Bang Henriksen (V) Carsten Bach (LA) Villum Christensen (LA) Mette Abildgaard (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
