(Til kriminalforsorgens anstalter,  

 arresthuse og pensioner) I henhold til § 15, stk. 1 i Justitsministeriets bekendtgørelse af 21.  

 juni 1973 om fuldbyrdelse af frihedsstraf og § 13 i Justitsministeriets  

 bekendtgørelse af 12. september 1978 om ophold i varetægtsfængsel fastsættes  

 følgende regler om arbejdstid og aflønning for indsatte, der beskæftiges ved  

 kriminalforsorgens foranstaltning:
I.
Arbejdstid.
 § 1.  Arbejdstiden henlægges normalt til ugens 5  

 første dage og fordeles med mindst 7 timer på hver af disse.
Stk. 2.  En spisepause på ikke over 29 minutter er  

 indeholdt i arbejdstiden.
Der kan afholdes en kort pause på højst 15 minutter  

 enten formiddag eller eftermiddag, i det omfang arbejdet tillader det.
 Stk. 3.  Der er normalt frihed for beskæftigelse på  

 søgne/helligdage, og om eftermiddagen den 1. maj, Grundlovsdag og  

 Juleaftensdag.
II.
Aflønning.
 Generelt.
 § 2.  Som beskæftigelse henregnes deltagelse i  

 egentlig produktionsvirksomhed, økonomidrift, undervisning samt  

 produktionsskole.
 § 3.  For beskæftigelse ydes der aflønning pr. time.
 § 4.  Akkord kan alene anvendes til indsatte, der  

 udfører cellearbejde.
 Stk. 2.  Akkordlønnen skal tilstræbes fastsat således,  

 at der ved normal arbejdsindsats kan opnås en aflønning, der svarer til de  

 timelønnedes grundløn.
 Stk. 3.  Indsatte, der er beskæftiget i enrum på grund  

 af bortvisning eller af andre disciplinære grunde, skal ikke kunne opnå en  

 aflønning pr. uge, der overstiger den løn, der udbetales til timelønnede pr.  

 uge.
 § 5.  Til indsatte, som ikke kan anvises beskæftigelse  

 på grund af manglende arbejdsopgaver, ydes godtgørelse svarende til en dagløn  

 uden tillæg.
 Stk. 2.  Tilsvarende gælder for indsatte, der ved  

 indsættelsen ikke kan anvises beskæftigelse.
 Tillæg til grundlønnen.
 § 6.  Efter 4 ugers beskæftigelse på samme arbejds-  

 og/eller uddannelsessted kan der ydes et stabilitetstillæg pr. time til  

 grundlønnen under forudsætning af, at den indsatte har ydet en  

 tilfredsstillende arbejdsindsats samt arbejdsmæssig stabilitet.
 Stk. 2.  Tildelte tillæg kan bortfalde efter en konkret  

 vurdering, jfr. § 14.
§ 7.  Efter yderligere 8 ugers beskæftigelse på samme  

 arbejds og/eller uddannelsessted kan der endvidere ydes et kompetencetillæg  

 pr. time til grundlønnen.
Tildeling forudsætter en konkret vurdering af den  

 indsattes arbejdsindsats, arbejdsmæssige kvalifikationer og stabilitet i  

 øvrigt.
 Stk. 2.  Tildelte tillæg kan bortfalde efter en konkret  

 vurdering, jfr. § 14.
 Stk. 3.  Kompetencetillæg kan ikke ydes ved deltagelse i  

 produktionsskole.
 § 8.  For særlig påkrævet arbejde, der udføres mellem  

 kl. 17.00 og kl. 22.00 og mellem kl. 22.00 og kl. 6.00 og på lørdage, søn- og  

 helligdage samt halve fridage, ydes et ulempetillæg pr. time.
 Stk. 2.  Ulempetillæg mellem kl. 17.00 og kl. 22.00  

 udgør 2/3 af ulempetillægget mellem kl. 22.00 og kl. 06.00.
 § 9.  For særlig påkrævet arbejde ud over den daglige  

 arbejdstid, som er fastsat for hvert arbejdsområde, ydes et  

 overarbejdstillæg, der fastsættes som et procenttillæg til grundtimelønnen,  

 incl. eventuelt tildelte stabilitets- og kompetencetillæg.
 § 10.  Inden for produktionen samt i særlige tilfælde  

 inden for økonomidriften kan der med grupper af indsatte indgås aftale om  

 timeforbruget til udførelsen af en given arbejdsopgave.
Stk. 2.  Såfremt produktionstiden bliver mindre end det  

 aftalte timeforbrug, ydes bonustillæg til grundtimelønnen.
Såfremt  

 produktionstiden overstiger det aftalte timeforbrug, reduceres  

 grundtimelønnen tilsvarende.
 Stk. 3.  Bonustillægget, der beregnes på grundlag af  

 grundtimelønnen, kan kun i helt ekstraordinære tilfælde overstige 30% af  

 denne.
§ 11.  For hver søgne/helligdag, der falder på normale  

 arbejdsdage jf. § 1, ydes et søgnehelligdagstillæg, såfremt den indsatte har  

 været i beskæftigelse de seneste 3 dage inden søgne/helligdagen.
På halve  

 søgne/helligdage ydes halvdelen af beløbet.
Tillægget fastsættes som 90% af  

 den daglige indtjening på grundtimelønnen.
 § 12.  Ved midlertidigt fravær fra beskæftigelse efter  

 anstaltens bestemmelse eller af andre særlige grunde ydes godtgørelse  

 svarende til mistet aflønning.
 Stk. 2.  Til varetægtsarrestanter ydes dog ikke  

 godtgørelse ved fravær som følge af fremstilling i retten, afhøring hos  

 politiet eller lignende.
 Reaktioner ved tilsidesættelse af beskæftigelsespligten.
 § 13.  Ved for sent fremmøde, udeblivelse eller  

 bortgang fra beskæftigelse foretages løntræk pr. påbegyndt time.
Stk. 2.  Ved gentagne tilfælde af for sent fremmøde,  

 udeblivelser af kortere varighed end 1 dag eller bortgang fra beskæftigelse  

 kan den indsatte bortvises resten af dagen uden løn.
Sådan adfærd sidestilles  

 med manglende opfyldelse af beskæftigelsespligten.
 Stk. 3.  Hvor der ikke udvises passende flid, kan den  

 indsatte bortvises fra beskæftigelsesstedet og henvises til anden  

 beskæftigelse.
 § 14.  Udviser den indsatte en adfærd som nævnt i §  

 13, stk. 2 eller stk. 3, bortfalder tildelte tillæg efter §§ 6 og 7.
 § 15.  Ud over de i §§ 13 og 14 nævnte reaktioner kan  

 der ved tilsidesættelse af beskæftigelsespligten ikendes den indsatte  

 disciplinærstraf i henhold til gældende bestemmelser herom.
I.
Selvforplejning og selvforvaltning.
 § 16.  I det omfang der er indført selvforplejning  

 ydes til den indsatte et kostbeløb pr. opholdsdag.
 Stk. 2.  Dette gælder dog ikke syge, der er anbragt i  

 særlige afdelinger, indsatte der er anbragt i enrum samt indsatte, der er på  

 udgang af mere end et døgns varighed i henhold til kapitel I i Direktoratet  

 for Kriminalforsorgens cirkulære af 18. marts 1986 om udgang til indsatte.
Stk. 3.  Ved delvis selvforplejning reguleres  

 kostbeløbet forholdsmæssigt til en procentdel af kostbeløbet svarende til  

 fuld selvforplejning.
Reguleringen foretages således:
a. 20% - morgenmad b. 40% - middagsmad c. 40% - aftensmad.
 § 17.  Indsatte, der er på frigang til uddannelse  

 eller ulønnet arbejde fra en institution, hvor der ikke er selvforplejning,  

 skal have udleveret en madpakke, have mulighed for selv at smøre en sådan  

 eller ydes en procentdel af kostbeløbet svarende til fuld selvforplejning til  

 køb af middagsmad.
 § 18.  For indsatte med lønnet selvforskaffet arbejde  

 i institutioner med selvforplejning forholdes der med den arbejdsløn  

 (nettoløn) der indtjenes under beskæftigelsen som anført i § 18 i  

 Direktoratet for Kriminalforsorgens cirkulære af 18. marts 1986 om udgang til  

 indsatte.
 § 19.  I det omfang der af institutionen ikke længere  

 ydes gratis ydelser, bl.a. betaling af anskaffelse og vedligeholdelse af  

 privat tøj, fritidstøj, artikler til personlig hygiejne og sygeplejeartikler,  

 diverse personlige småartikler, frisør samt vaskepulver mv. til vask af  

 privat tøj, fritidstøj, linned og håndklæder, ydes til den indsatte et  

 selvforvaltningsbeløb.
 Stk. 2.  Til indsatte, der er indsat i institutioner,  

 hvor der ikke er opsat vaskemaskiner samt til syge, der er anbragt i særlige  

 afdelinger og indsatte, der er anbragt i enrum, reguleres  

 selvforvaltningsbeløbet forholdsmæssigt.
IV.
Udbetalinger mv.
 § 20.  Til personer, som udstår fængsel, ydes ved  

 indsættelsen i kriminalforsorgens institutioner forskudsvis et beløb til køb  

 af nydelsesmidler mv.
 Stk. 2.  Til andre personer kan der ved indsættelsen  

 forskudsvis ydes et mindre beløb til køb af nydelsesmidler mv.
 § 21.  Grundløn samt tillæg mv. udbetales ugevis  

 bagud.
 Stk. 2.  Uden den indsattes samtykke kan der ikke  

 tilbageholdes mere end 50% af grundlønnen mv. til betaling af forskudsbeløb i  

 henhold til § 20 og af erstatning eller bøder, der er pålagt af  

 institutionen.
 Stk. 3.  I forbindelse med sidste udbetaling inden  

 løsladelse kan hele grundlønnen mv. dog tilbageholdes til betaling for  

 eventuelle erstatninger og lignende.
 Stk. 4.  Forskudsbeløb bør så vidt muligt være  

 tilbagebetalt ved senest den 4. lønudbetaling efter modtagelsen.
 § 22.  Kostbeløb og selvforvaltningsbeløb udbetales  

 ugevis forud.
 Stk. 2.  Der kan ved indsættelsen endvidere ydes et  

 mindre forskudsbeløb til kost og selvforvaltning.
 Stk. 3.  Forskudsbeløb bør så vidt muligt tilbageholdes  

 i de 2 efterfølgende udbetalte kost- og selvforvaltningsbeløb.
V.
Løsladelsesbeløb.
 § 23.  Til fængselsdømte med en opholdstid på mere end  

 60 dage beregnet fra datoen for anbringelse i fuldbyrdelsesanstalt i henhold  

 til retsplejelovens § 7 eller datoen for fuldbyrdelsesordre (bestemmelse om  

 genindsættelse) til og med den beregnede løsladelsesdato, ydes et nærmere  

 fastsat beløb i forbindelse med løsladelsen.
 Stk. 2.  Har vedkommende været varetægtsfængslet  

 umiddelbart forud for overførslen til fuldbyrdelsesanstalt eller datoen for  

 fuldbyrdelsesordre, medregnes tillige opholdsdage i varetægtsfængsel  

 (arresthus) fra det tidspunkt, hvor der er forløbet 3 måneder fra  

 varetægtsfængslingen.
 Stk. 3.  Der kan ikke modregnes i løsladelsesbeløbet.
 Overgangsordning.
 § 24.  Fængselsdømte, der er indsat før  

 ikrafttrædelsen af dette cirkulære, ydes et løsladelsesbeløb efter følgende  

 regler:
Stk. 2.  Til personer, der udstår fængsel, ydes et  

 løsladelsesbeløb for hver opholdsdag i tiden fra datoen for anbringelse i  

 fuldbyrdelsesanstalt i henhold til retsplejelovens § 777 eller datoen for  

 fuldbyrdelsesordre (bestemmelse om genindsættelse) indtil datoen for  

 cirkulærets ikrafttræden.
Dog medregnes ikke opholdsdage forud for den 2.  

 juli 1973.
Stk. 3.  Har vedkommende været varetægtsfængslet  

 umiddelbart forud for overførslen til fuldbyrdelsesanstalt eller datoen for  

 fuldbyrdelsesordre, medregnes tillige opholdsdage i varetægtsfængsel  

 (arresthus) fra det tidspunkt, hvor der er forløbet 3 måneder fra  

 varetægtsfængslingen.
Dog medregnes ikke opholdsdage forud for den 1. oktober  

 1978.
 Stk. 4.  Såfremt det i medfør af stk. 1 optjente  

 løsladelsesbeløb overstiger det i § 23 nævnte beløb, udbetales alene det  

 optjente løsladelsesbeløb.
VI.
Regulering og ikrafttræden.
 § 25.  Grundløn og de i cirkulæret nævnte tillæg mv.,  

 kostbeløb og selvforvaltningsbeløb samt optjente løsladelsesbeløb i henhold  

 til § 24, reguleres i henhold til lov nr. 948 af 23. december 1986 om ændring  

 af automatiske reguleringsbestemmelser i tilknytning til statens  

 udgiftsbudget.
 Stk. 2.  Regulering af det i § 23 nævnte beløb, vurderes  

 løbende af Direktoratet for Kriminalforsorgen.
 § 26.  Cirkulæret træder i kraft den 1. januar 1991.
 Stk. 2.  Samtidig ophæves Direktoratet for  

 Kriminalforsorgens cirkulære af 13. september 1978 om arbejdstid og  

 arbejdspenge for indsatte, der beskæftiges ved kriminalforsorgens  

 foranstaltning.
Anders Troldborg / Carsten Michelsen (* 1) Cirkulæret er optaget i Kriminalforsorgens Cirkulæresamling (KC)  

 (H-1-3).
