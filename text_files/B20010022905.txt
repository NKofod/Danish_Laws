Bekendtgørelse om udpegning og  

 notifikation af bemyndigede  

 organer til at udføre certificerings-, kontrol- og  

 prøvningsopgaver i henhold til EF-direktiv om byggevarer  

 (89/106/EØF)1) I medfør af byggelovens § 31, stk. 1, 3, 4 og 5, jf.  

 lovbekendtgørelse nr. 452 af 24. juni 1998, som ændret ved lov  

 nr. 228 af 31. marts 2001, og efter aftale med erhvervsministeren  

 fastsættes følgende:
Kapitel 1 Bekendtgørelsens område § 1. Bekendtgørelsen finder anvendelse  

 på organer (juridiske personer), dvs. private og offentlige selskaber,  

 institutioner, institutter, organisationer, laboratorier m.v., som er  

 etableret her i landet, og som ønsker at blive udpeget og notificeret  

 som bemyndiget organ til at udføre certificerings-, kontrol- og  

 prøvningsopgaver i henhold til EF-direktiv om indbyrdes  

 tilnærmelse af medlemsstaternes love og administrative bestemmelser om  

 byggevarer (89/106/EØF) (herefter benævnt byggevaredirektivet),  

 jf. bekendtgørelse nr. 118 af 16. februar 1998.
Kapitel 2 Udpegning og notifikation af bemyndigede organer § 2. De i § 1 nævnte organer kan udpeges og  

 notificeres til at udføre tekniske godkendelser, udstedelse af  

 typeattester, kontroller og afprøvninger i henhold til  

 byggevaredirektivet, hvis de:
1)	opfylder kravene i direktivets bilag IV, som er optrykt som bilag 1  

 til denne bekendtgørelse, og 2)	er akkrediteret af DANAK, Erhvervsfremme Styrelsen (herefter DANAK),  

 eller af et tilsvarende anerkendt akkrediteringsorgan, som har undertegnet  

 den europæiske samarbejdsorganisation for akkrediteringsorganer, EA s,  

 multilaterale aftale om gensidig anerkendelse, og som er etableret i et  

 EU/EØS-land.
Akkrediteringen skal omfatte udførelse af en eller  

 flere af de ovenfor nævnte opgaver indenfor et bestemt  

 produktområde, omfattet af byggevaredirektivet.
 Stk. 2. Efter udpegning og notifikation benævnes  

 organet bemyndiget organ.
 § 3. Udpegning og notifikation af organer  

 foretages af DANAK.
 § 4. Ansøgning om udpegning og notifikation  

 indsendes til DANAK sammen med ansøgning om akkreditering og skal  

 angive de produktområder, inden for hvilke der søges om  

 udpegning og notifikation, samt hvilke opgaver, organet ønsker at  

 varetage.
 Stk. 2. Såfremt organet allerede har en  

 akkreditering i overensstemmelse med betingelserne i § 2, stk. 1, nr. 2, skal  

 ansøgningen være bilagt dokumentation for den forudgående  

 akkreditering.
 § 5. DANAK foretager en vurdering af organets  

 faglige kompetence og afgør, om organet opfylder alle betingelser for  

 udpegning og notifikation i henhold til byggevaredirektivet.  

 Afgørelsen sendes til det ansøgende organ med angivelse af  

 betingelserne for udpegning og notifikation og opretholdelsen heraf.
§ 6. DANAK notificerer Kommissionen og de  

 øvrige medlemslande om navn og adresse på de organer, der er  

 udpeget til at udføre de i § 2, stk. 1, nævnte opgaver, samt om,  

 hvilke byggevaregrupper, der er omfattet af organernes kompetence.
DANAK  

 underretter samtidig By- og Boligministeriet herom.
Kapitel 3 Bemyndigede organers overdragelse af opgaver § 7. Bemyndigede organer kan benytte  

 underleverandører ved udførelsen af de opgaver, der er  

 nævnt i § 2, stk. 1. De opgaver, der kan overdrages, skal være  

 klart afgrænsede tekniske opgaver, f.eks. prøvninger,  

 undersøgelser, sammenligninger o. lign.
En underleverandør kan  

 ikke overdrage opgaver til andre underleverandører.
§ 8. Et bemyndiget organ, som ønsker at  

 overdrage opgaver til en underleverandør, underretter DANAK herom i  

 forbindelse med ansøgningen om udpegning og notifikation.
Organerne  

 skal opbevare en liste over underleverandører, som forventes at  

 få overdraget opgaver, og skal jævnligt ajourføre listen  

 samt underrette DANAK om enhver ændring i listen.
 Stk. 2. DANAK fremsender efter anmodning den i stk. 1  

 nævnte liste til Kommissionen og de øvrige medlemslande.
 Stk. 3. DANAK underretter By- og Boligministeriet om,  

 hvilke opgaver, der er overdraget, og til hvem.
 § 9. Organer, der får overdraget opgaver  

 (underleverandører), skal opfylde samme krav for så vidt  

 angår teknisk kompetence, uafhængighed og objektivitet, som  

 gælder for bemyndigede organer, jf. bilag 1.
 § 10. Et bemyndiget organ, som overdrager opgaver  

 til en underleverandør, er fortsat ansvarlig for alle aktiviteter, der  

 er omfattet af udpegningen og notifikationen.
Kapitel 4 Regler for bemyndigede organer § 11. Opretholdelse af udpegningen og  

 notifikationen er betinget af, at organet til stadighed overholder  

 betingelserne herfor og betaler forfaldne gebyrer.
 § 12. Et bemyndiget organ har pligt til at  

 underrette DANAK om enhver ændring i de forhold, som ligger til grund  

 for udpegningen og notifikationen, og som kan have betydning for  

 opretholdelse af udpegningen og notifikationen.
 § 13. Et bemyndiget organ skal deltage i  

 det europæiske samarbejde med andre organer i EU/EØS-landene,  

 der er udpeget og notificeret til at udføre opgaver i henhold til  

 byggevaredirektivet, herunder deltage i det fælleseuropæiske  

 samarbejde om udvikling af procedurer for attestering af overensstemmelse,  

 inden for det område, hvor organet er udpeget og notificeret.
 § 14. Et bemyndiget organ kan opkræve  

 betaling for de udgifter, der er forbundet med udførelsen af arbejdet  

 som certificerings-, kontrol- eller prøvningsorgan.
Kapitel 5 Tilsyn m.v.
§ 15. DANAK fører tilsyn med, at et  

 bemyndiget organ overholder de for udpegningen og notifikationen  

 gældende betingelser.
Tilsynet foregår i forbindelse med de  

 ordinære tilsyn med akkrediteringen, jf.
Erhvervsfremme Styrelsens  

 bekendtgørelse om akkreditering af virksomheder til certificering af  

 personer, produkter og systemer, samt til inspektion og bekendtgørelse  

 om akkreditering af laboratorier til teknisk prøvning m.v. samt til  

 GLP-inspektion.
 Stk. 2. DANAK fastlægger regler for tilsynet med,  

 at et bemyndiget organ, der er akkrediteret af et tilsvarende anerkendt  

 akkrediteringsorgan, jf. § 2, stk. 1, nr. 2, overholder de for udpegningen og  

 notifikationen gældende betingelser.
 Stk. 3. DANAK kan forlange enhver oplysning fra et  

 bemyndiget organ, som er nødvendig for tilsynet med overholdelsen af  

 betingelserne for udpegningen og notifikationen.
Kapitel 6 Fornyelse af udpegning og notifikation § 16. Ansøgning om fornyelse af en  

 udpegning og notifikation indsendes til DANAK med samme oplysninger, som  

 gælder for nye ansøgninger, jf. § 4.
 Stk. 2. Bedømmelse af ansøgningen foretages  

 efter samme regler som for nye ansøgninger, dog under hensyntagen til,  

 at den virksomhed, som organet er udpeget og notificeret til at  

 udføre, har været løbende kontrolleret i tiden forud for  

 behandlingen af den fornyede ansøgning.
Kapitel 7 Ophør af udpegning og notifikation § 17. DANAK kan tilbagekalde en udpegning og  

 notifikation, hvis betingelserne herfor ikke længere er opfyldt, eller  

 i tilfælde af grov eller gentagen overtrædelse af betingelserne  

 for udpegningen og notifikationen.
 Stk. 2. Udpegningen og notifikationen ophører  

 iøvrigt, hvis akkrediteringen ophører, og suspenderes, hvis  

 akkrediteringen suspenderes.
Stk. 3. DANAK underretter det pågældende  

 organ, Kommissionen og de andre medlemslande om tilbagekaldelse eller  

 suspension af udpegningen og notifikationen.
DANAK underretter samtidig By-  

 og Boligministeriet herom.
 § 18. Tilbagekaldelse af en udpegning og  

 notifikation har ingen indflydelse på de attester, som det  

 pågældende organ hidtil har udstedt, medmindre det  

 godtgøres, at attesterne bør kendes ugyldige.
 § 19. Et bemyndiget organ skal sikre, at  

 dokumentationsgrundlaget for attester m.v., som organet hidtil har udstedt,  

 kan overgå til et andet bemyndiget organ i tilfælde af, at  

 udpegningen og notifikationen tilbagekaldes.
 Stk. 2. Ved tilbagekaldelse af en udpegning og  

 notifikation træffer DANAK passende foranstaltninger til, at den i stk.  

 1, nævnte dokumentation kan overgå til et andet bemyndiget  

 organ.
 § 20. DANAK udleverer efter anmodning journaler  

 over ansøgninger om udpegning og notifikation samt tilsynsrapporter  

 m.v. til By- og Boligministeriet.
Kapitel 8 Administrative bestemmelser § 21. Afslag på udpegning og notifikation i  

 henhold til § 5, samt tilbagekaldelse eller suspension af en udpegning og  

 notifikation i henhold til § 17, stk. 1 og stk. 2, kan ikke påklages  

 til anden administrativ myndighed.
 Stk. 2. Afgørelser i henhold til stk. 1, kan  

 indbringes for domstolene inden 6 måneder efter den dag,  

 afgørelsen er meddelt det pågældende organ.
 § 22. Erhvervsfremme Styrelsens  

 bekendtgørelse om DANAK s priser (gebyrer) for akkreditering m.v.  

 finder tilsvarende anvendelse i forbindelse med arbejdet med udpegning og  

 notifikation af de i § 1 nævnte organer.
 Stk. 2. DANAK fastsætter gebyrernes  

 størrelse i en gebyrforskrift.
 § 23. Bekendtgørelsen træder i kraft  

 den 2. april 2001.
By- og Boligministeriet, den 31. marts  

 2001 P.M.V.E.B.Ella Blousgaard /Pernille Hjort Engstrøm Bilag 1 Bilag IV i EF-direktiv om indbyrdes tilnærmelse af  

 medlemsstaternes love og administrative bestemmelser om byggevarer  

 (89/106/EØF) (byggevaredirektivet) Autorisering af prøvelaboratorier samt kontrol- og  

 certificeringsorganer De prøvelaboratorier samt kontrol- og certificeringsorganer, som  

 medlemsstaterne udpeger, skal opfylde følgende mindstekrav:
 1)	De skal råde over det nødvendige personale og  

 apparatur.
 2)	Personalet skal have teknisk kompetence og faglig integritet.
 3)	Lederne og teknikerne skal med hensyn til de i dette direktiv  

 omhandlede afprøvninger, rapporter, attester og  

 overvågningsforanstaltninger være upartiske i forhold til alle  

 kredse, grupper og personer, der direkte eller indirekte har interesser  

 på byggevareområdet.
 4)	Personalet har tavshedspligt.
 5)	Der skal tegnes en ansvarsforsikring, medmindre erstatningsansvar  

 dækkes af det offentlige i henhold til national ret.
 Medlemsstaternes kompetente myndigheder skal jævnligt kontrollere,  

 at kravene i punkt 1 og 2 er opfyldt.
1)   

  Bekendtgørelsen indeholder bestemmelser, der gennemfører  

 EF-direktiv nr. 89/106/EØF (EF-     

   Tidende 1989 nr.
L 40, s. 12).
