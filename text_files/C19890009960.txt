1. Cirkulære nr. 89 af 1. juli 1983 om ændringer i lov  

 om sommerhuse og campering m.v. ophæves I Miljøministeriets cirkulære af 1. juli 1983 orienterede ministeriet om  

 de ændringer i lov om sommerhuse og campering m.v., der var gennemført ved  

 lov nr. 207 af 25. maj 1983.
I denne vejledning, der udsendes efter aftale med boligministeren,  

 indenrigsministeren og justitsministeren, redegør Miljøministeriet for  

 lovreglerne om dispensation fra § 7 a i lov om sommerhuse og campering m.v.,  

 jf. lovbekendtgørelse nr. 357 af 15. juli 1985, og den hidtidige praksis på  

 dette område.
Vejledningen indeholder derudover en henstilling om, at  

 pensionister på visse betingelser kan få personlig tilladelse til  

 helårsbeboelse i deres sommerhus.
De afsnit i cirkulæret af 1. juli 1983, der udelukkende indeholdt en  

 orientering om lovændringerne er ikke medtaget i vejledningen.
Det samme  

 gælder cirkulærets redegørelse for overgangsordningen i § 3, stk. 1 i lov nr.  

 207 af 25. maj 1983 (ændringsloven), der ikke længere har praktisk betydning.
 Men vejledningen afløser i øvrigt cirkulæret af 1. juli 1983, der derfor  

 ophæves.
2. Dispensation efter § 7 a Dispensation fra forbudet mod helårsbeboelse meddeles af  

 kommunalbestyrelsen (§ 7 a).
I § 7 a, stk. 1, er det fastsat, i hvilke perioder det er ulovligt at  

 overnatte i et sommerhus.
Det er således forbudt at overnatte i et sommerhus  

 i perioden 1. oktober til 31. marts, bortset fra overnatning i forbindelse  

 med kortvarige ferieophold, week-ends eller lignende.
Bestemmelsen svarer til  

 den, der fastsætter perioden for lovlig benyttelse af sommerhuse i de  

 byplanvedtægter eller lokalplaner m.v., der udlægger et område til  

 sommerhusområde.
Ved kortvarige ferieophold forstås højst 3-4 uger.
Opholdet  

 kan ikke anses for afbrudt ved nogle enkelte overnatninger andetsteds.
Efter § 7 a, stk. 2, er det kommunalbestyrelsen, der kan dispensere fra  

 forbudet mod helårsbeboelse.
En tilladelse vil ifølge lovbestemmelsen alene  

 kunne meddeles i særlige tilfælde.
Tilladelsen kan gøres betinget og har  

 efter hidtidig praksis været givet som en personlig tilladelse, således at  

 tilladelsen bortfalder ved ejerens død, ved salg, udlejning eller anden  

 overdragelse af brugsretten til ejendommen.
Dog kan ejerens ægtefælle eller  

 en person i tilsvarende samlivsforhold fortsætte beboelsen på samme vilkår.  

 Tilladelsen skal tinglyses på ejendommen, jf. § 10 c.
Hvis der meddeles  

 dispensation efter § 7 a stk. 2, anbefales det at henlede opmærksomheden på  

 reglen § 7 b, stk. 2, om bortfald af tilladelsen ved afbrydelse af  

 helårsbeboelsen, jf. nedenfor pkt. 3.
 Under behandlingen af forslaget til ændring af sommerhusloven i 1983  

 spurgte Folketingets Miljø- og Planlægningsudvalg om, hvad der skal forstås  

 ved dispensation »i særlige tilfælde« og ministeren oplyste, at der  

 i ministeriets praksis på området var givet personlige dispensationer i  

 følgende tilfælde:
 - Til ejere eller forpagtere af dagligvarebutikker, og af de i  

 sommerhuslovens § 1, stk. 4, nævnte virksomheder, når det har været  

 nødvendigt af hensyn til virksomhedens drift.
 - Til personer, der i forbindelse med erhvervelsen af ejendommen  

 fejlagtigt af kommunen har fået oplyst, at denne lovligt kunne benyttes til  

 helårsbeboelse.
- Ved alvorlig sygdom og invaliditet, hvor en rimelig tilværelse kun har  

 kunnet opnås i sommerhuset.
Helbredsmæssige årsager i øvrigt har normalt ikke  

 bevirket, at der er givet dispensation.
Den praksis, der på denne baggrund er fastlagt af kommunerne og  

 Miljøankenævnet siden 1983 bør videreføres.
Ud fra menneskelige hensyn  

 henstilles det imidlertid, at der tillige gives personlige tilladelser i  

 følgende tilfælde:
 - Til folkepensionister, der har ejet et sommerhus i 5 år eller mere, og  

 som ønsker at nyde deres otium i huset.
I vurderingen af, om der bør meddeles dispensation efter § 7 a, stk. 2,  

 bør det indgå, om hensynet til fastholdelse af det pågældende sommerhusområde  

 som et rekreativt område gør det påkrævet, at antallet af helårsbeboelser  

 inden for området begrænses.
Det vil således efter Miljøministeriets  

 opfattelse være lovligt, at der ud fra en vurdering af det enkelte  

 sommerhusområdes karakter fastsættes en overgrænse for antallet af  

 helårsbeboelser i området, således, at der, når grænsen overskrides, ikke kan  

 meddeles flere dispensationer.
Inden der eventuelt meddeles en dispensation bør kommunen vurdere, om  

 huset er egnet til helårsbeboelse.
Men det bør ikke nødvendigvis gøres til en  

 betingelse for en dispensation efter § 7 a, stk. 2, at huset opfylder alle de  

 i bygningsreglementet fastsatte krav til en helårsbolig, fordi tilladelsen  

 til helårsbeboelse gives som en personlig tilladelse.
 Det anbefales, at kommunalbestyrelsen først meddeler en eventuel  

 dispensation i henhold til § 7 a, stk. 2, når der er forløbet 2 uger efter,  

 at kommunalbestyrelsen har oplyst ejerne af de tilgrænsende ejendomme og  

 vedkommende grundejerforening om, at der søges om dispensation fra stk. 1, og  

 om, at eventuelle bemærkninger kan fremsættes inden 2 uger.
Kommunerne bør i almindelighed være opmærksomme på, at fornyede  

 ansøgninger om tilladelse til helårsbeboelse fra personer, der tidligere har  

 fået afslag, ikke skal tages op til behandling, medmindre der foreligger  

 væsentlige nye momenter.
Folkepensionister, der har ejet deres sommerhus i 5  

 år, har dog efter udsendelsen af denne vejledning krav på behandling af en  

 fornyet ansøgning, selvom de tidligere har fået afslag.
3. Afbrydelse af lovlig helårsbeboelse Ejendomme i sommerhusområder, der før området blev udlagt til  

 sommerhusområde, lovligt benyttedes til helårsbeboelse, og som siden da  

 uafbrudt har været benyttet som lovlig helårsbeboelse, kan fortsat benyttes  

 som lovlig helårsbeboelse.
Såfremt helårsbeboelsen ophører i 3 år kræver  

 fornyet helårsbeboelse dispensation efter § 7 a, stk. 2 (§ 7 b, stk. 1).
Ved en afbrydelse af helårsbeboelsen i henhold til en dispensation efter §  

 7 a, stk. 2, bortfalder denne.
Kommunalbestyrelsen kan dog opretholde  

 dispensationen, hvis særlige grunde taler for det (§ 7 b, stk. 2). Afbrydelse  

 af helårsbeboelse efter denne bestemmelse kræver ikke, at helårsbeboelse  

 ophører i 3 år.
Dispensationen bortfalder, når helårsbeboelsen ophører, dvs.  

 når de(n), der har ret til helårsbeboelse, flytter.
 4. Klageregler m.v.
 Klager over afgørelser truffet i henhold til § 7 a, stk. 2, og § 7 b, stk.  

 2, er henlagt til det efter miljøbeskyttelsesloven etablerede Miljøankenævn.  

 Miljøankenævnet har dog, for så vidt angår klager efter sommerhusloven, en  

 særlig sammensætning, idet det foruden formanden eller dennes stedfortræder  

 består af 2 medlemmer, der beskikkes efter indstilling fra Kommunernes  

 Landforening og fra Amtsrådsforeningen i Danmark og Hovedstadsrådet i  

 forening.
 Kommunalbestyrelsens afgørelse skal efter forvaltningslovens § 25  

 indeholde oplysning om, at afgørelsen kan påklages til Miljøankenævnet samt  

 om klagefristens længde.
 Klageberettigede er personer med en væsentlig individuel interesse,  

 amtsrådet/Hovedstadrådet samt vedkommende grundejerforening.
Begrebet »væsentlig individuel interesse« omfatter i denne  

 sammenhæng alene ansøgeren samt enkeltpersoner med en væsentlig, individuel  

 interesse, som f.eks. naboer.
Derimod er foreninger - bortset fra  

 grundejerforeninger - og andre grupper ikke klageberettigede.
Klagefristen på 4 uger regnes fra den dag, afgørelsen er meddelt de  

 pågældende eller er offentliggjort.
Afgørelsen anses normalt for at være  

 meddelt de pågældende dagen efter, at kommunalbestyrelsen har afgivet  

 afgørelsen til postbesørgelse, eller datoen for offentliggørelse.
For at sikre, at alle klageberettigede får mulighed for at holde sig  

 underrettet om trufne afgørelser, skal kommunerne sende kopi af afgørelserne  

 (afslag og tilladelser) til amtsrådet/Hovedstadsrådet og vedkommende  

 grundejerforening.
Det henstilles, at kommunalbestyrelsen offentliggør  

 meddelte tilladelser.
Klagen skal stiles til Miljøankenævnet, men indgives til den  

 kommenalbestyrelse, der har truffet afgørelsen.
Kommunalbestyrelsen  

 videresender klagen til Planstyrelsen, der fungerer som sekretariat for  

 Miljøankenævnet.
Når kommunalbestyrelsen skal videresende klagen til  

 Planstyrelsen, bør den fremsætte bemærkninger til klagen samt vedlægge kopi  

 af sagens akter.
I sine bemærkninger bør kommunalbestyrelsen tage stilling  

 til eventuelle nye anbringender eller oplysninger fra en klager.
 Kommunalbestyrelsen skal påse, at de, der har fået underretning om  

 afgørelsen, underrettes om klagen og om klagens opsættende virkning på  

 tilladelsen (§ 7 c, stk. 7 og 8).
 Det påhviler kommunalbestyrelsen at sørge for tinglysning af tilladelser  

 til helårsbeboelse (§ 10 c).
 5. Tilsyn og straffebestemmelser m.v.
Pligten til at berigtige forhold, der strider mod sommerhusloven, påhviler  

 både ejer og bruger af ejendommen.
For at der kan dømmes til lovliggørelse  

 under tvang af fortløbende bøder, skal der foreligge et af  

 kommunalbestyrelsen meddelt påbud om lovliggørelse.
Der er i lovens § 10 b,  

 stk. 1, hjemmel til at idømme bødestraf for overtrædelse af bestemmelserne.
De ved lovændringen i 1983 gennemførte regler om tilsyn, bødestraf og  

 tvangsbøder havde til formål at gøre håndhævelsen af forbudet mod  

 helårsbeboelse mere effektiv.
I den siden da forløbne tid har kommunerne og  

 politiet dog konstateret, at der stadig er vanskeligheder.
Disse skyldes  

 navnlig bevisproblemer.
Ved modtagelse af tilmelding til folkeregisteret om indflytning i et  

 sommerhus skal folkeregisteret gøre opmærksom på, at det er ulovligt og  

 strafbart ifølge sommerhusloven at benytte sommerhuset som fast bopæl i tiden  

 1. oktober-31. marts, jf.
Indenrigsministeriets cirkulære af 15. maj 1986 om  

 folkeregistrering § 13.
 Tilmelding til folkeregisteret er imidlertid efter retspraksis ikke alene  

 tilstrækkeligt bevis for, at der er tale om ulovlig helårsbeboelse.
En tilmelding til folkeregisteret udelukker nemlig ikke, at man benytter  

 andre overnatningsmuligheder f.eks. hos familie og venner, hvilket kan være  

 vanskeligt at modbevise.
Bevis for ulovlig beboelse kan således kun  

 fremskaffes gennem grundige observationer af ejendommen, hvilket betyder en  

 ressourcekrævende indsats fra kommunernes og politiets side.
Justitsministeriet har imidlertid giver udtryk for, at den lokale  

 politimyndighed og repræsentanter for kommunalbestyrelsen vil kunne aftale  

 retningslinier for samarbejdet mellem den kommunale administration og  

 politiet, og at der i den forbindelse muligvis vil kunne opnås en større  

 effekt i retshåndhævelsen ved lokalt i perioder at koncentrere indsatsen om  

 enkelte sager eller enkelte sommerhusområder.
Generelt vil dette kunne  

 medføre en positiv effekt med hensyn til overholdelsen af bestemmelserne.
 Ressourceanvendelsen på dette område må imidlertid - som på andre områder  

 - tilpasses opgavens karakter og hensynet til varetagelsen af politiets  

 øvrige opgaver.
 Der har været tilfælde, hvor anklagemyndigheden har opgivet at rejse  

 tiltale, eller har frafaldet tiltale, fordi kommunen efter bistandsloven har  

 ydet hjælp til betaling af huslejen i et sommerhus.
I følge bistandsloven påhviler pligten til at yde bistand det sociale  

 udvalg i opholdskommunen.
Forpligtelsen består, selvom personen i henhold til  

 sommerhusloven opholder sig ulovligt i sommerhuset.
Men forholdet er stadig  

 objektivt set ulovligt.
Udbetaling af hjælp til husleje til helårslejere af  

 sommerhuse udelukker således ikke automatisk, at der kan rejses tiltale efter  

 sommerhusloven.
 Planstyrelsen har i en skrivelse af 1. maj 1987 underrettet kommunerne om,  

 at de i sådanne tilfælde hurtigst muligt må gøre det klart over for de  

 pågældende helårslejere og ejere (udlejere), at udbetaling af hjælp til  

 husleje eller anden form for social ydelse ikke indebærer en godkendelse af  

 den ulovlige anvendelse af sommerhuset til helårsbeboelse.
 Det foreslås i skrivelsen, at kommunen umiddelbart efter lejernes  

 tilmelding til folkeregisteret og/eller ved det sociale udvalgs udbetaling af  

 sociale ydelser til helårslejere af sommerhuse, udtrykkelig gør opmærksom på,  

 at dette ikke er ensbetydende med en godkendelse af en eventuel ulovlig  

 anvendelse af sommerhuset.
Såfremt denne fremgangsmåde følges, undgås det, at de pågældende kan  

 påberåbe sig, at de var i en form for god tro med hensyn til anvendelsen af  

 sommerhuset til helårsbeboelse, idet det offentlige i anden sammenhæng kunne  

 siges at »have godkendt« anvendelsen.
Såfremt en sådan underretning  

 har fundet sted, må det antages, at tilmelding til Folkeregisteret eller  

 udbetaling af sociale ydelser ikke i almindelighed vil kunne tillægges nogen  

 særlig betydning ved vurderingen af, om der er grundlag for at rejse tiltale  

 for overtrædelse af sommerhusloven.
 Som anført har behandlingen af disse sager været drøftet med  

 Justitsministeriet, der understreger, at det altid afhænger af en konkret  

 vurdering af samtlige sagens faktiske og retlige omstændigheder, om der er  

 grundlag for at rejse tiltale, ligesom Justitsministeriet har bemærket, at  

 spørgsmålet, om der er begået et strafbart forhold, endeligt henhører under  

 domstolene.
 I sommerhuslovens § 10 a er det præciseret, at pligten til at føre tilsyn  

 med reglerne påhviler kommunalbestyrelsen, der skal søge ulovlige forhold  

 lovliggjort og om fornødent søge sagen indbragt for domstolene.
 Tilsynspligten indebærer, at kommunen må undersøge forholdene, når den ved  

 en tilmelding til Folkeregisteret eller på anden måde bliver bekendt med, at  

 et sommerhus sandsynligvis benyttes i strid med forbudet mod helårsbeboelse.
Hvis der er tale om en ulovlig benyttelse, skal kommunen give ejeren af  

 huset et påbud om at lovliggøre forholdene inden for en af kommunen fastsat  

 frist.
Er det ikke ejeren, der benytter huset, skal der også gives brugeren  

 et påbud.
Lovliggørelsen kan ske enten fysisk, dvs. ved at helårsbeboelsen bringes  

 til ophør, eller retligt ved en dispensation.
Hvis den pågældende ønsker at  

 søge dispensation og ikke tidligere har fået afslag uden, at der foreligger  

 væsentlige nye momenter, jf. herom foran pkt. 2, må kommunalbestyrelsen  

 således behandle en dispensationsansøgning.
Hvis resultatet af kommunalbestyrelsens og eventuelt Miljøankenævnets  

 behandling af en ansøgning bliver et afslag, skal den pågældende holde op med  

 at anvende huset til helårsbeboelse.
Sker det ikke, må kommunen overgive  

 sagen til politiet.
