Nr LSF 55 Forslag til Lov om plantenyheder Fremsat af Landbrugsministeren (Tørnæs) den 28. oktober 1987 Vedtaget ved tredjebehandling den 17. december 1987 LOV nr 866 af 23/12/1987 Kapitel 1 Lovens område § 1. En sort af en kulturplante kan beskyttes som plantenyhed, hvis den 1) tilhører en art eller slægt, der efter landbrugsministerens bestemmelse er inddraget under loven, 2) ved en eller flere egenskaber kan skelnes fra enhver anden sort, der er kendt på anmeldelsestidspunktet, 3) er tilstrækkelig ensartet, 4) er stabil i sine særlige egenskaber (hovedkarakterer) under formering således, som denne udføres inden for rammerne af det formeringssystem, forædleren har angivet, 5) ikke forud for anmeldelsen med sortsejerens samtykke har været udbudt til salg eller solgt a) her i landet eller b) i udlandet i mere end fire år eller, for så vidt angår vinstokke, træer og disses grundstammer, i mere end seks år og 6) på tidspunktet for meddelelsen af beskyttelse opfylder betingelserne herfor.
Stk. 2. For at kunne opnå beskyttelse af en sort skal forædleren eller den, der har erhvervet rettighederne over sorten (sortsejeren) 1) være bosat eller have sæde her i landet eller i en medlemsstat af de Europæiske Fællesskaber eller 2) være statsborger, være bosat eller have sæde i en stat, der er medlem af den Internationale Union for Beskyttelse af Plantenyheder (UPOV).
§ 2. Landbrugsministeren kan undtagelsesvis godkende, at en sort, der ikke opfylder betingelsen i § 1, stk. 1, nr. 5, beskyttes, hvis den findes at have jordbrugsøkonomisk interesse.
Stk. 2. Uanset bestemmelserne i § 1, stk. 2, kan en sort beskyttes, hvis 1) der er indgået aftale om gensidighed med den stat, hvor sortsejeren har bopæl eller sæde, for så vidt angår beskyttelse af sorter af den pågældende art, 2) en sort frembragt her i landet kan beskyttes i den pågældende stat i samme omfang som en sort frembragt i den pågældende stat, eller 3) sorten i øvrigt findes at have jordbrugsøkonomisk interesse.
Kapitel 2 Anmeldelse § 3. Anmeldelse af en sort med henblik på optagelse i Plantenyhedsregisteret skal indgives til Plantenyhedsnævnet af sortsejeren.
Har sortsejeren ikke bopæl eller sæde i en medlemsstat af de Europæiske Fællesskaber, skal anmeldelse indgives af en fuldmægtig med bopæl eller sæde her i landet udpeget af sortsejeren.
Stk. 2. Anmelderen skal over for Plantenyhedsnævnet, jf. § 22, godtgøre sin adkomst til at anmelde sorten.
Hvis anmelderen er fuldmægtig for sortsejeren, skal anmelderen fremlægge dokumentation for sin bemyndigelse til at repræsentere sortsejeren i alt vedrørende anmeldelsen og registreringen.
Stk. 3. Nævnet kan afkræve anmelderen de oplysninger, der anses for nødvendige for behandling af anmeldelsen, og kan fastsætte en frist herfor.
Nævnet kan yderligere kræve materiale til brug ved afprøvning, jf. § 9, fremsendt til nærmere fastsatte tidspunkter.
 Stk. 4. Ved anmeldelsen betales et anmeldelsesgebyr.
§ 4. Anmeldelsen indføres i Plantenyhedsnævnets dagbog umiddelbart efter modtagelsen, og et eksemplar af anmeldelsen tilbagesendes straks til anmelderen med Plantenyhedsnævnets påtegning om indførelsen.
Plantenyhedsnævnet offentliggør en meddelelse om anmeldelsen.
Stk. 2. Dagbogen er offentligt tilgængelig.
Dette gælder dog ikke oplysninger om hybridsorters genealogiske komponenter og beskrivelsen heraf, hvis anmelderen har anmodet om, at oplysningerne behandles fortroligt.
§ 5. Plantenyhedsnævnet kan slette en anmeldelse af dagbogen, hvis anmelderen ikke fremkommer med oplysninger eller afprøvningsmateriale, som nævnet har krævet efter § 3 stk. 3, inden udløbet af den frist, nævnet har fastsat.
§ 6. Fra anmeldelsestidspunktet har anmelderen fortrinsret til at opnå beskyttelse af sorten i forhold til andre, der efterfølgende anmelder den samme sort til beskyttelse.
Stk. 2. Efter anmodning fra anmelderen kan Plantenyhedsnævnet tillægge anmeldelsen fortrinsret fra tidspunktet for den første anmeldelse af sorten i en medlemsstat af den Internationale Union for Beskyttelse af Plantenyheder (UPOV), hvis den første anmeldelse er indgivet inden for de seneste 12 måneder.
Anmodningen skal fremsættes ved anmeldelsen her i landet og skal være ledsaget af dokumentation for modtagelsen af den første anmeldelse.
§ 7. Snarest muligt, efter at anmeldelsen er indført i dagbogen, skal Plantenyhedsnævnet foretage en foreløbig undersøgelse af, om sorten kan anses for at opfylde betingelserne for beskyttelse.
Finder nævnet efter denne undersøgelse, at betingelserne for beskyttelse må anses for opfyldt, offentliggør nævnet en meddelelse om anmeldelsen med opfordring til muligt interesserede til inden en vis frist at fremkomme med indsigelser mod en registrering af sorten.
§ 8. Plantenyhedsnævnet henviser indsigelser om anmelderens adkomst til at anmelde sorten til behandling ved de almindelige domstole.
Underrettes nævnet om sagsanlægget, skal det give anmeldelsen påtegning herom.
Stk. 2. Beslutter nævnet på grundlag af andre indsigelser at lade anmeldelsen udgå af dagbogen samt at ophøre med afprøvningen, offentliggør det meddelelse herom.
Kapitel 3 Afprøvning og registrering § 9. Inden en anmeldt sort kan opnå beskyttelse, jf. dog § 21, skal Plantenyhedsnævnet foranstalte en afprøvning for at konstatere, om sorten opfylder betingelserne herfor, og om den har de særlige egenskaber, der er nævnt i anmeldelsen.
Stk. 2. Nævnet kan bestemme, at afprøvningen af en sort kan afkortes eller undlades, hvis sorten tidligere har været afprøvet ved en officiel afprøvningsvirksomhed.
Stk. 3. Anmelderen kan afkræves et gebyr til dækning af omkostningerne ved afprøvningen.
§ 10. Skønner Plantenyhedsnævnet efter afprøvningens afslutning, at sorten opfylder betingelserne for beskyttelse, optager nævnet sorten i Plantenyhedsregisteret under et sortsnavn, der er godkendt af landbrugsministeren, og offentliggør en meddelelse herom.
Stk. 2. Verserer der en retssag, jf. § 8, stk. 1, skal der gøres bemærkning herom i Plantenyhedsregisteret.
§ 11. Plantenyheden skal betegnes med det godkendte sortsnavn.
Dette gælder også efter beskyttelsens ophør.
Stk. 2. Det er tilladt at anvende en tillægsbetegnelse for plantenyheden i forbindelse med sortsnavnet.
Stk. 3. Efter sortsejerens anmodning kan Plantenyhedsnævnet i særlige tilfælde tillade, at plantenyheden tillægges et andet navn end det oprindeligt godkendte.
Stk. 4. Landbrugsministeren fastsætter bestemmelser om navngivning af plantenyheder.
§ 12. Samtidig med offentliggørelsen af registreringen udfærdiger Plantenyhedsnævnet et beskyttelsesbrev, der udleveres til anmelderen mod indbetaling af et registreringsgebyr.
Beskyttelsesbrevet har en gyldighed på et år, og gyldigheden kan forlænges for et år ad gangen i indtil 25 år regnet fra datoen for udstedelsen af beskyttelsesbrevet, jf. dog § 21, stk. 1.
Stk. 2. Forlængelse af beskyttelsesbrevets gyldighed sker ved indbetaling af et årligt registreringsgebyr til Plantenyhedsnævnet.
Efterkontrol § 13. Plantenyhedsnævnet kan gennemføre en efterkontrol for at sikre, at sortsejeren vedligeholder plantenyheden tilstrækkeligt.
Stk. 2. Sortsejeren skal stille fornødent plantemateriale til rådighed for Plantenyhedsnævnets efterkontrol inden for de frister, nævnet fastsætter.
Slettelse § 14. Plantenyhedsnævnet sletter en plantenyhed af Plantenyhedsregisteret, hvis 1) det godtgøres, at plantenyheden på registreringstidspunktet ikke opfyldte betingelserne i § 1 for optagelse, 2) nævnet ved efterkontrol finder, at plantenyheden ikke er tilstrækkeligt vedligeholdt, 3) sortsejeren skriftligt anmoder nævnet herom, eller 4) det årlige registreringsgebyr ikke er betalt.
Stk. 2. Plantenyhedsnævnet kan endvidere slette en plantenyhed af Plantenyhedsregisteret, hvis sortsejeren ikke efterkommer nævnets anmodning om at stille fornødent materiale til rådighed for nævnet med henblik på efterkontrol inden udløbet af den frist, nævnet har fastsat.
Stk. 3. Slettelsen sker 2 måneder efter, at sortsejeren har modtaget underretning om Plantenyhedsnævnets afgørelse, med mindre sortsejeren inden udløbet af denne frist indbringer sagen for domstolene.
§ 15. Er en plantenyhed slettet af Plantenyhedsregisteret, kan den ikke påny optages i registeret.
Plantenyhedsnævnet offentliggør en meddelelse om slettelsen og begrundelsen herfor.
Kapitel 4 Beskyttelsens omfang § 16. En plantenyhed må kun anvendes til erhvervsmæssig formering med henblik på salg af formeringsmateriale med sortsejerens tilladelse og kun på de vilkår, denne har fastsat, herunder om betaling af licensafgift.
Stk. 2. Den, der formerer en plantenyhed erhvervsmæssigt med henblik på salg af formeringsmateriale eller sælger formeringsmateriale heraf, skal give sortsejeren de oplysninger, der er nødvendige for beregning og opkrævning af den licensafgift, der tilkommer denne.
Stk. 3. Landbrugsministeren kan fastsætte bestemmelser om, at den, der formerer plantenyheder af nærmere angivne arter til erhvervsmæssig anvendelse i egen bedrift, skal betale licensafgift til sortsejeren.
 § 17. Plantenyheder kan frit anvendes til forædlingsarbejde.
 Sortsejerens forsyningspligt m. m.
§ 18. I det omfang, det er nødvendigt for at sikre, at jordbruget forsynes med plantemateriale, skal sortsejeren inden for en rimelig tid selv eller gennem andre imødekomme bestillinger på egnet formeringsmateriale af plantenyheden.
§ 19. De vilkår, sortsejeren fastsætter, jf. § 16, stk. 1, må kun vedrøre den erhvervsmæssige formering af plantenyheden, udbud til salg og salg af formeringsmateriale af denne samt licensafgiften.
 Vilkårene skal være rimelige og ens for alle producenter.
Stk. 2. Spørgsmålet, om de vilkår, sortsejeren har fastsat, er rimelige, kan indbringes for Vilkårsnævnet for Plantenyheder, jf.
§ 22, stk. 1. Finder nævnet, at vilkårene er urimelige, kan det påbyde sortsejeren at ændre dem.
Stk. 3. Sortsejeren kan først opkræve afgift for benyttelsen af en varemærkeregistreret tillægsbetegnelse, jf. § 11, stk. 2, efter forløbet af 25 år regnet fra dagen for udstedelsen af beskyttelsesbrevet for plantenyheden, uanset om registreringen opretholdes i hele perioden.
Stk. 4. Stk. 3 gælder ikke for formeringsmateriale af en sort, der er beskyttet her i landet, hvis formeringsmaterialet har oprindelse i en stat, der ikke har beskyttet sorten.
§ 20. Afviser sortsejeren en anmodning om tilladelse til formering eller en bestilling på formeringsmateriale, kan sagen indbringes for Vilkårsnævnet for Plantenyheder.
Finder nævnet, at afslaget har været uberettiget, kan det påbyde sortsejeren at meddele den ønskede tilladelse og at levere egnet formeringsmateriale til enhver, der efter nævnets skøn må antages at være i stand til at formere eller udnytte plantenyheden på betryggende måde.
Stk. 2. Anser landbrugsministeren det for nødvendigt for at sikre en plantenyheds udbredelse eller for at modvirke en væsentlig forringelse af vilkårene for en erhvervsgren, kan ministeren efter indhentet udtalelse fra Vilkårsnævnet påbyde sortsejeren at give enhver, som nævnet anser for egnet, tilladelse til erhvervsmæssig formering og salg af formeringsmateriale af en plantenyhed og inden for en rimelig tid selv eller gennem andre at imødekomme bestillinger fra den pågældende på egnet formeringsmateriale af plantenyheden.
Udnyttelse i anmeldelsesperioden § 21. De vilkår, der er nævnt i § 16, stk. 1, kan gøres gældende af sortsejeren i tidsrummet fra anmeldelsen af en sort til dennes optagelse i Plantenyhedsregisteret (anmeldelsesperioden), hvis sortsejeren giver meddelelse herom til Plantenyhedsnævnet og fra tidspunktet for meddelelsen påtager sig den forpligtelse, der er nævnt i § 18. Beskyttelsesperioden i § 12 beregnes i dette tilfælde fra dagen for meddelelsens indførelse i Plantenyhedsnævnets dagbog.
Bestemmelserne i §§ 11 og 20 finder tilsvarende anvendelse i anmeldelsesperioden.
Stk. 2. Licensafgifter, der opkræves i anmeldelsesperioden, skal af producenten indsættes på en spærret konto i et pengeinstitut til fordel for sortsejeren.
Beløbet frigives, hvis sorten optages i Plantenyhedsregistret.
I modsat fald tilbagebetales det deponerede beløb til producenten inkl. påløbne renter.
Stk. 3. Trækkes anmeldelsen af en sort tilbage, eller afvises sorten fra optagelse i Plantenyhedsregisteret, kan sorten frit anvendes ved formering.
En producent, der i anmeldelsesperioden har anvendt sorten ved formering, skal stilles på samme måde som ved anvendelse af en ubeskyttet sort.
Kapitel 5 Administration § 22. Landbrugsministeren nedsætter et nævn, Plantenyhedsnævnet, til at administrere bestemmelserne i kapitel 2 og 3 og et nævn, Vilkårsnævnet for Plantenyheder, til at behandle spørgsmål om licensvilkår, jf. kapitel 4.
Stk. 2. Plantenyhedsnævnet består af en formand, der udpeges af ministeren, samt indtil 6 medlemmer, der udnævnes af ministeren efter indhentet udtalelse fra Statens Planteavlsudvalg og Statens Forstlige Forsøgskommission.
Stk. 3. Vilkårsnævnet for Plantenyheder består af en formand, der har bestået juridisk kandidateksamen, og som udpeges af ministeren, samt af indtil 5 medlemmer, der udpeges af parterne i den enkelte sag.
Stk. 4. Landbrugsministeren kan fastsætte bestemmelser om offentliggørelse af meddelelser fra Plantenyhedsnævnet efter § 4, stk. 1, § 7, § 8, stk. 2, § 10, stk. 1, § 15 og § 21, stk. 1, samt om indgivelse af anmeldelse efter § 3.
Klage § 23. Plantenyhedsnævnets afgørelser efter kapitel 2 og 3 og Vilkårsnævnet for Plantenyheders afgørelser efter kapitel 4 kan ikke indbringes for anden administrativ myndighed.
 Forkyndelser m.m.
§ 24. Har sortsejeren ikke bopæl eller sæde her i landet, kan forkyndelser m.v. ske til en fuldmægtig med bopæl eller sæde her i landet.
I andre tilfælde sker forkyndelser m.v. efter bestemmelserne i § 159 i lov om rettens pleje.
Gebyrer § 25. Landbrugsministeren fastsætter størrelsen af de gebyrer, der opkræves efter § 3, stk. 4, og § 12 stk. 2, og kan endvidere fastsætte gebyrer til hel eller delvis dækning af omkostningerne ved afprøvning efter § 9, stk. 3.
Kapitel 6 Straf § 26. Den, der overtræder § 16, stk. 1 eller 2, straffes med bøde.
Overtrædelse af de nævnte bestemmelser er undergivet privat påtale.
Stk. 2. Med bøde straffes endvidere den, der 1) overtræder § 11, stk. 1, eller 2) undlader at efterkomme påbud meddelt i henhold til § 19, stk. 2, 2. pkt., og § 20, stk. 1, 2. pkt.
 Stk. 3. I forskrifter, der udstedes efter § 11, stk. 4 og § 16, stk.
3, kan der fastsættes straf af bøde for overtrædelse af bestemmelser i forskrifterne.
Stk. 4. For overtrædelser, der begås af aktieselskaber, anpartsselskaber, andelsselskaber eller lignende, kan der pålægges selskabet som sådant bødeansvar.
Er overtrædelsen begået af en kommune eller af et kommunalt fællesskab, jf. § 60 i lov om kommunernes styrelse, kan der pålægges kommunen eller det kommunale fællesskab bødeansvar.
 Ikrafttræden m.m.
 § 27. Loven træder i kraft den 1. januar 1988.
Stk. 2. Samtidig ophæves lov nr. 205 af 16. juni 1962 om beskyttelse af forædlerrettigheder for planter.
Stk. 3. Bestemmelser fastsat efter den i stk. 2 nævnte lov forbliver i kraft, indtil de ophæves af landbrugsministeren.
Overtrædelse af bestemmelserne straffes med bøde.
§ 28. Bestemmelsen i § 19, stk. 3, gælder for 1) plantenyheder, der registreres den 1. januar 1988 eller senere, og 2) registrerede plantenyheder, hvor sortsejeren efter lovens ikrafttræden udnytter den adgang til en forlænget beskyttelsesperiode, der er nævnt i § 12.
 § 29. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger Ved lovforslaget gennemføres en revision og modernisering af den danske lovgivning om beskyttelse af plantenyheder.
Lovforslaget bygger fortsat på de principper, som er fastlagt i den Internationale Konvention om Beskyttelse af Plantenyheder (UPOV-konventionen).
UPOV-konventionen blev undertegnet i Paris den 2. december 1961 og blev ratificeret af Danmark den 4. juli 1968. Konventionen trådte i kraft for Danmarks vedkommende den 6. oktober 1968 (jf.
Udenrigsministeriets bekendtgørelse nr. 128 af 10. december 1968 (Lovtidende C)).
Danmark har gennemført konventionen ved lov nr. 169 af 15. maj 1968 om ændring af lov om beskyttelse af forædlerrettigheder for planter (Lov nr. 205 af 16. juni 1962).
En mindre revision af konventionen af administrativ karakter blev vedtaget den 10. november 1972 og trådte for Danmarks vedkommende i kraft den 11. februar 1977 (jf.
Udenrigsministeriets bekendtgørelse nr. 16 af 23. februar 1978 (Lovtidende C)).
 En mere omfattende revision af konventionen blev vedtaget den 23.
 oktober 1978 og trådte for Danmarks vedkommende i kraft den 8.
november 1981, efter at loven med henblik herpå var blevet ændret ved lov nr. 131 af 25. marts 1981 (jf.
Folketingstidende 1980-81, sp. 5734, 7257-59, 7947-48 og 8330-31, till.
A, sp. 3689, till.
B, sp. 477, og tillæg C, spalte 415).
UPOV-konventionen har til formål at indføre en ophavsret for planteforædlere, beslægtet med den patentret, der gives opfindere inden for industri og håndværk, og med forfatter- og kunstnerret og lignende, for at sikre, at forædleren får et rimeligt vederlag for sit forædlingsarbejde.
Denne ophavsretsbeskyttelse opretholdes ved dette lovforslag.
På baggrund af jordbrugserhvervenes struktur blev der dog samtidig, som hjemlet ved konventionen, ved gennemførelse af den danske lovgivning fastsat visse indskrænkninger i forædlerens eneret af hensyn til den offentlige interesse og for at sikre mod urimelige vilkår for tilladelse til formering.
UPOV's sekretariat, der har sæde i Geneve, Schweiz, har gennem lang tid arbejdet for en tilnærmelse af medlemsstaternes lovgivning om beskyttelse af plantenyheder og har med henblik herpå udarbejdet en »modellov«».
En sådan tilnærmelse af de nationale  

 lovgivninger vil være af betydning ikke mindst for de UPOV-medlemsstater, der også er medlemmer af De europæiske Fællesskaber (Belgien, Danmark, Forbundsrepublikken Tyskland, Frankrig, Irland, Italien, Nederlandene, Spanien og Storbritannien). EF-Kommissionen har iværksat interne overvejelser om en harmonisering af medlemsstaternes lovgivning på dette område; men der foreligger endnu ikke konkrete forslag fra Kommissionens side.
1978-revisionen af UPOV-konventionen samt udviklingen i øvrigt har gjort det ønskeligt at tage den danske lovgivning op til revision.
Den 2. december 1983 nedsatte landbrugsministeren et udvalg, der skulle overveje en revision af lovgivningen vedrørende beskyttelse af plantenyheder.
Følgende institutioner og erhvervsorganisationer har været repræsenteret i udvalget:
Landbrugsrådet, De danske Landboforeninger, Danske Husmandsforeninger, Sammenslutningen af Danske Sortsejere af Korn, Foreningen af danske Stammeejere af Mark- og Havefrø, Dansk Erhvervsgartnerforening, Forædlerforeningen for Vegetativt Formerede Planter, Brancheudvalget for Frø, Landbrugsministeriets departement og Statens Planteavlsudvalg.
 Udvalgets betænkning er afgivet den 17. december 1986.
Af betænkningen fremgår, at der blandt udvalgsmedlemmerne var enighed om, at udvalgsarbejdet primært tog sigte på en revision af den danske lov.
Flere medlemmer (Dansk Erhvervsgartnerforening og Forædlerforeningen for Vegetativt Formerede Planter) gav imidlertid udtryk for, at med den meget betydelige internationale samhandel med jordbrugsprodukter kunne en dansk lovrevision kun betragtes som en mindre del af en større enhed.
Disse medlemmer ønskede derfor hele spørgsmålet om forædlerbeskyttelsen vurderet i en større og bredere sammenhæng.
De pågældende udvalgsmedlemmer har tilkendegivet, at der ikke hersker uenighed om eller utilfredshed med det overordnede mål for og de intentioner, der ligger bag UPOV-konventionen og den danske lov, men at UPOV-konventionen på centrale områder efter deres opfattelse medfører uhensigtsmæssige begrænsninger og problemer i den nationale lovgivning, i det internationale samarbejde om forædlerbeskyttelse, i den internationale samhandel og i forholdet mellem forædlere og producenter.
Der var på denne baggrund enighed i udvalget om, at betænkningen burde indeholde en samlet vurdering af forædlerbeskyttelsen og dens praktiske funktion.
Som anført er forædlerbeskyttelsen for planter baseret på den internationale UPOV-konvention.
Trods tilslutning til konventionens overordnede målsætning må det anses for et betydeligt problem, at kun 17 lande, heraf 9 medlemsstater af de Europæiske Fællesskaber, indtil nu har tilsluttet sig konventionen.
Det er endvidere et hovedproblem, at gennemførelsen af konventionen fuldt ud er baseret på national lovgivning, hvilket medfører dels forskelligartet lovgivning i de enkelte lande, dels at listerne over de plantegrupper, der er inddraget under beskyttelsen i de enkelte medlemsstater, er forskellige.
Specielt inden for prydplanteområdet kan disse forhold medføre væsentlige forskelle i produktionsvilkårene i de enkelte lande og dermed problemer i den internationale samhandel.
I henhold til UPOV-konventionen kan forædleren, som anført ovenfor, med visse begrænsninger selv fastsætte sine vilkår for udnyttelsen af en beskyttet plantenyhed.
Både afgrænsningen af forædlerens ret og relationerne mellem kontraktparterne har derfor været centrale elementer i udvalgets drøftelser.
Med hensyn til beskyttelsens omfang har udvalget ikke fundet det hensigtsmæssigt at anbefale en ændring.
Forædlerens ret omfatter således fortsat formeringsmaterialet i det omfang, det anvendes til videre formering.
Med hensyn til relationerne mellem forædlere og producenter af havebrugsarter har udvalget med tilfredshed konstateret, at der ved fælles drøftelser mellem organisationerne i de senere år i øget grad er opnået enighed om regulering af forholdene mellem de 2 kontraktparter.
Der foreslås en række konkrete ændringer af den hidtidige lovgivning til gennemførelse af disse aftaler mellem havebrugets organisationer bl.a. om beskyttelsesperiodens længde og om anvendelsen af tillægsbetegnelser til sortsnavnet.
Endvidere foreslås forskellige tekniske ændringer af loven og administrationen heraf med henblik på at understøtte denne udvikling. Ændringerne er tiltrådt af alle udvalgets medlemmer.
En del af de i betænkningen omhandlede problemer har kunnet løses ved en revision af den danske lov.
På centrale områder må det imidlertid konstateres, at en løsning alene kan opnås gennem internationale aftaler, herunder ændring af UPOV-konventionen.
Som det fremgår af betænkningen, er det udvalgets opfattelse, at en del problemer kan løses gennem en ændring og udbygning af samarbejdet mellem de offentlige myndigheder og organisationerne, og det er hensigten at gennemføre de nødvendige organisatoriske ændringer til sikring heraf, jf. bemærkningerne til de enkelte bestemmelser.
Udvalget har samtidig udarbejdet et udkast til en lov om plantenyheder, der er optaget som bilag til betænkningen.
Det foreliggende lovforslag svarer med en række ændringer af lovteknisk og redaktionel karakter indholdsmæssigt til udvalgets udkast.
Udvalgets medlemmer har været enige om, at man ved en revision af den danske lovgivning bør tilstræbe, at lovteksten får den højest mulige grad af enkelthed og klarhed, således at mulighederne for fortolkningstvivl reduceres mest muligt.
En gennemgang af den nævnte UPOV-modellov og af en række andre UPOV-medlemsstaters nationale lovgivning har vist, at disse sprogligt og systematisk ikke opfylder de nævnte forudsætninger om enkelthed og klarhed, som er nogle af hjørnestenene i regeringens moderniserings- og regelsaneringsprogrammer.
Lovforslaget er derfor udarbejdet i overensstemmelse med moderne dansk lovgivningstradition med fornøden hensyntagen til de løsninger på konkrete problemer, som er indeholdt i den nævnte UPOV-modellov m.fl.
Lovens titel foreslås ændret fra lov om beskyttelse af forædlerrettigheder for planter til lov om plantenyheder for at understrege, at det er plantenyheder, der er genstand for beskyttelse, og at beskyttelsen udløser både rettigheder og pligter for såvel forædleren som for producenten.
 Den gældende lovtekst er optaget som bilag til lovforslaget.
Statens Planteavlsforsøgs udgifter ved nyhedsafprøvning og administration er i henhold til Landbrugets samråd for forskning og forsøgs kortlægning skønnet til 1.080.000 kr. i 1986. Det hertil svarende årsværk er opgjort til 4,2.
Den samlede indtægt ved plantenyhedsafprøvningen i 1987 er skønnet til ca. 650.000 kr.
Indtægterne dækker således ca. 50 pct. af udgifterne ved afprøvningen.
Det er vanskeligt at give helt præcise talstørrelser for udgifterne, da afprøvningen er en integreret del af sortsafprøvningen med henblik på sortslisteoptagelse, som er det afprøvningssystem, der er etableret inden for EF.
En dækningsgrad på 50 pct. skønnes imidlertid rimelig, da der er store samfundsmæssige/forbrugermæssige interesser i sortsafprøvningen.
Lovforslaget har ikke yderligere personalemæssige eller økonomiske konsekvenser for staten eller kommunerne.
Bemærkninger til de enkelte bestemmelser Til § 1 Stk. 1 svarer til § 1, stk. 2-4, i den gældende lov og angiver betingelserne for, at en sort kan beskyttes som plantenyhed.
Efter § 1, stk. 1, i den gældende lov kan plantenyheder, der er frembragt ved planteforædling, beskyttes her i landet.
Det fremgår ikke af den gældende lov, hvad der forstås ved begrebet planteforædling.
Såvel kunstigt som naturligt frembragte mutationer må betragtes som værende omfattet, ligesom planter, der er hjembragt fra udyrkede områder, og som efter en dyrkningsperiode under hjemlige kulturforhold udvælges under hensyntagen til specielle egenskaber, anses som omfattet af forædlingsbegrebet.
Man har ikke fundet det muligt eller hensigtsmæssigt at forsøge opstillet en definition af forædlingsbegrebet, men finder, at enhver sort, der opfylder kriterierne for at opnå beskyttelse efter loven, bør kunne beskyttes uanset tilblivelsesprocessen.
Med den øgede anvendelse af bioteknologiske metoder vil en definition af begrebet »forædling« hurtigt kunne forældes i forhold til udviklingen.
Som en konsekvens af ovenstående vil enhver, der fremkommer med en ny sort, kunne betegnes som forædler af sorten uanset, om den er frembragt ved forædlingsarbejdet eller er fundet vildtlevende i naturen.
Enhver ny sort vil herefter kunne beskyttes som plantenyhed, hvis den opfylder betingelserne i stk. 1.
Efter den gældende lovs § 1, stk. 2, kan en gruppe kulturplanter, der ved bekendtgørelse er henført under lovens område ikke administrativt undtages herfra.
Denne bestemmelse er ikke medtaget, da det ikke findes rimeligt at afskære muligheden for - efter aftale med de berørte erhvervsorganisationer - at opgive adgangen til at meddele beskyttelse af arter, der har mistet erhvervsøkonomisk betydning.
En art, der herefter bliver slettet, vil påny kunne henføres under loven, såfremt der måtte opstå ønske herom.
Optagelse af nye arter og slægter på artslisten kan som følge af manglende international harmonisering i visse tilfælde have en negativ virkning for den danske produktion af beskyttede sorter.
Dette gælder specielt for vegetativt formerede havebrugsarter.
Det er derfor hensigten forud for kommende udvidelser af artslisten også at lade de erhvervs- og handelspolitiske konsekvenser indgå i overvejelserne.
De interesserede erhvervsorganisationers tilslutning forudsættes som hidtil normalt at foreligge, før nye plantegrupper inddrages under loven.
En sort, der er anmeldt til plantenyhedsbeskyttelse eller til optagelse på sortslisten over landbrugsplanter anses efter fast praksis som »kendt på anmeldelsestidspunktet«.
I overensstemmelse med art. 6 i UPOV-konventionen som revideret i 1978 har landbrugsministeren til gennemførelse af § 1, stk. 4, i den gældende lov, senest ved bekendtgørelse nr. 137 af 26. marts 1982, fastsat, at en sort kan registreres som plantenyhed her i landet, hvis den ikke har været udbudt til salg eller forhandlet i udlandet i mere end 4 år eller, for så vidt angår træer, i mere end 6 år. (Bestemmelsen er i § 1 i den gældende lov og bekendtgørelse fejlagtigt formuleret »inden for de sidste«, jf.  

 § 1, i stedet for »i mere end de sidste«). Det foreslås, at disse åremålsangivelser anføres i lovteksten, da de kun vil kunne ændres på grundlag af en ændring af art. 6 i UPOV-konventionen.
Den hidtidige praksis vil blive opretholdt, hvorefter kontraktavl og -afprøvning af en sort forud for anmeldelsen til Plantenyhedsnævnet ikke anses som salg.
Ved »salg« forstås salg, fordeling, levering eller anden form  

 for overdragelse af formeringsmateriale med henblik på erhvervsmæssig formering.
Til § 2 Stk. 1 og stk. 2, nr. 3, svarer til § 3, stk. 2, i den gældende lov og angiver ministerens mulighed for at fravige kravene i § 1, hvis en sort findes at have jordbrugsøkonomisk interesse.
Det foreslås at dele hjemmelen for at tydeliggøre, at kravet i § 1, stk. 1, nr. 5, fortsat kun bør fraviges helt undtagelsesvis, jf.
stk. 1, medens stk. 2, nr. 3, afspejler den praksis, der har etableret sig efter Danmarks indtræden i de Europæiske Fællesskaber, at Plantenyhedsnævnet efter anmodning meddeler beskyttelse af alle sorter af landbrugsplantearter, der efter gennemført værdiafprøvning er optaget på den danske sortsliste over landbrugsplantearter, jf. bekendtgørelse nr. 60 af 16.
 februar 1984.
Stk. 2, nr. 1 og 2 svarer til § 3, stk. 1, 1. og 2. pkt., i den gældende lov og angiver betingelserne for, at en sortsejer med bopæl eller sæde i en stat, der ikke er medlem af UPOV, kan opnå beskyttelse af en sort her i landet.
Til § 3 Stk. 1 og 2 svarer til § 6 i den gældende lov og angiver fremgangsmåden ved anmeldelse af en ny sort, der ønskes registreret som plantenyhed.
Dog er kravet om fuldmægtig begrænset til sortsejere, der ikke har bopæl eller sæde i de Europæiske Fællesskaber.
Stk. 3 svarer til § 7, stk. 1-3, i den gældende lov.
De efter § 7, stk. 1, krævede oplysninger vil fremgå af det skema, som skal udfyldes i forbindelse med anmeldelsen af en ny sort.
Da nævnet kan kræve yderligere oplysninger efter § 7, stk. 2, er angivelsen af oplysninger ikke udtømmende og foreslås derfor udeladt her.
 Stk. 4 er nyt, jf. § 25.
Til § 4 Stk. 1 svarer til § 6, stk. 2, i den gældende lov.
Form og indhold af meddelelsen vil blive fastlagt af Plantenyhedsnævnet efter forhandling med de interesserede parter.
 Stk. 2 svarer til § 5, stk. 2, i den gældende lov.
Bestemmelsen om oprettelse af et plantenyhedsarkiv er udgået som overflødig.
Plantenyhedsnævnet opretholder et sådant arkiv for alle beskyttede nyheder.
Det følger af § 4, stk. 1, i lov om offentlighed i forvaltningen, at Plantenyhedsarkivet er offentligt tilgængeligt, og det følger af § 12, stk. 1, nr. 2, i samme lov, at oplysninger om hybridsorters genealogiske komponenter og beskrivelsen af disse kan holdes uden for aktindsigt, hvis anmelderen har anmodet om, at disse oplysninger behandles som fortrolige.
Til § 5 § 5 er ny og er optaget for at give Plantenyhedsnævnet mulighed for at gribe ind over for anmeldelser, der er indgivet for at sikre en fortrinsret, men som ikke inden en rimelig frist følges op med henblik på at opnå en registrering.
Til § 6 Stk. 1 svarer til § 1, stk. 5, i den gældende lov og fastlægger, hvilken fortrinsret der er knyttet til anmeldelsestidspunktet.
 Stk. 2 svarer til § 3, stk. 1, 3. og 4. pkt., i den gældende lov.
Til § 7 § 7 svarer til § 8, stk. 1, i den gældende lov og fastlægger Plantenyhedsnævnets forpligtelser i forbindelse med behandlingen af en anmeldelse.
Ved den foreløbige undersøgelse skal nævnet kun vurdere, om der umiddelbart findes at være noget til hinder for en registrering.
Den endelige godkendelse kan først ske på grundlag af den afprøvning, som er foreskrevet ved § 9.
Til § 8 § 8 svarer til § 8, stk. 2, i den gældende lov og angiver behandlingen af indkomne indsigelser mod registrering af en anmeldt sort.
Det følger af forvaltningsloven, at anmelderen skal have adgang til at udtale sig inden en evt. slettelse af anmeldelsen.
Til § 9 Stk. 1 svarer til § 9, stk. 1, i den gældende lov og foreskriver afprøvning af en anmeldt sort forud for registreringen.
Stk. 2 svarer til § 9, stk. 4, i den gældende lov og åbner mulighed for anerkendelse af afprøvning foretaget i udlandet.
 Stk. 3 er nyt, jf. § 25.
Til § 10 § 10 svarer til § 10, stk. 1 og 2, 1. led, i den gældende lov og angiver fremgangsmåden ved registrering af en sort som plantenyhed.
Form og indhold af meddelelsen om registreringen vil blive fastlagt af Plantenyhedsnævnet efter indhentet udtalelse fra de interesserede parter.
Til § 11 § 11 svarer til § 11 i den gældende lov og fastsætter reglerne om navngivning af plantenyheder.
Nærmere bestemmelser herom er fastsat i Landbrugsministeriets bekendtgørelse nr. 364 af 5. august 1970 om navngivning af plantenyheder.
Efter praksis kan en tillægsbetegnelse være et varemærke, et person- eller firmanavn, et stednavn eller et særpræget navn på en fast ejendom.
Til § 12 § 12, stk. 1, 1. led, svarer til § 10, stk. 2, i den gældende lov.
Form og indhold af beskyttelsesbrevet vil blive fastlagt af Plantenyhedsnævnet efter indhentet udtalelse fra de berørte parter.
Enhver kan hos Plantenyhedsnævnet rekvirere kopi af beskyttelsesbrevet og den tilhørende beskrivelse, der tilsammen udgør det juridiske grundlag for beskyttelsen.
§ 12, stk. 1, 2. led, svarer til § 12, stk. 1, i den gældende lov, som ændret ved § 1, stk. 2, i lov nr. 131 af 25. marts 1981, men indebærer en forlængelse af den mulige beskyttelsesperiode for træer og grundstammer af disse fra 18 til 25 år, for andre ukønnet formerede planter fra 15 til 25 år og for kønnet formerede planter fra 20 til 25 år.
For kartofler er beskyttelsesperioden uændret 25 år.
Beskyttelsesbrevets gyldighed foreslås begrænset til et år, men således at gyldigheden kan forlænges for et år ad gangen i indtil 25 år.
Stk. 2 svarer til § 13 og § 16, stk. 1, nr. 4, i den gældende lov, men gør opretholdelsen af beskyttelsesbrevets gyldighed betinget af indbetaling af et årligt registreringsgebyr.
Kvitteringen for indbetalt gebyr vil være fornøden dokumentation for, at plantenyheden fortsat er beskyttet.
Til § 13 § 13 er ny og fastlægger Plantenyhedsnævnets ret til at gennemføre en efterkontrol til sikring af, at de registrerede plantenyheder vedligeholdes løbende af sortsejeren.
Til § 14 § 14 svarer til § 16, stk. 1, nr. 1-3, i den gældende lov.
Stk. 1 angiver, hvornår en registrering skal slettes med virkning fra slettelsestidspunktet.
Stk. 2 angiver, hvornår en registrering kan slettes med virkning fra slettelsestidspunktet.
 Stk. 3 svarer til § 16, stk. 4 og 5, i den gældende lov.
Bestemmelsen i § 16, stk. 2, i den gældende lov om partshøring er udeladt, da Plantenyhedsnævnet nu har en generel pligt til at foretage en sådan høring efter reglerne i kapitel 5 i forvaltningsloven.
Til § 15 § 15 svarer til § 16, stk. 6, i den gældende lov.
Form og indhold af den nævnte meddelelse vil blive fastlagt af Plantenyhedsnævnet efter indhentet udtalelse fra de berørte parter.
En ubeskyttet sort kan frit benyttes til opformering, og en mulighed for påny at registrere en sort, der tidligere havde været beskyttet, kunne derfor udnyttes til at kræve licensafgift af producenter, der i tillid til, at der var tale om en ubeskyttet sort, havde opbygget en stor produktion af sorten.
Til § 16 § 16 fastlægger producentens forpligtelser over for sortsejeren.
 Stk. 1 svarer til § 14, stk. 1, i den gældende lov.
I overensstemmelse med UPOV-konventionen fastslås, at levende planter og plantemateriale af en registreret plantenyhed er omfattet af loven; men rettigheder og forpligtelser efter loven kan kun gøres gældende i det omfang, planterne eller plantematerialet anvendes til formering af plantenyheden.
Lovforslaget giver således ikke sortsejeren ret til at fastsætte vilkår, der retter sig mod salget af det færdige produkt f.eks. om anvendelse af et bestemt varemærke, særlig emballage eller lignende.
 Stk. 2 svarer til § 14, stk. 3, i den gældende lov.
 Stk. 3 svarer til § 14, stk. 2, og § 14 a, i den gældende lov, jf.
Landbrugsministeriets bekendtgørelse nr. 1 af 7. januar 1970, som ændret ved bekendtgørelse nr. 479 af 4. november 1971, om forædlerafgift for formering af visse beskyttede plantenyheder til erhvervsmæssig anvendelse i egen bedrift.
Til § 17 § 17 svarer til § 15 i den gældende lov.
Formålet med forædling er at frembringe en ny sort, der kan opnå beskyttelse som plantenyhed, og skal ses som modstykke til den erhvervsmæssige formering af en plantenyhed, jf. lovudkastets § 16.
Til § 18 § 18 svarer til § 15 a, stk. 1, i den gældende lov og pålægger kun sortsejeren en leveringspligt, såfremt der opstår mangel på egnet formeringsmateriale på det frie marked.
§ 18 opretholder samtidig princippet om den frie formeringsret, der indebærer, at sortsejeren ikke kontraktligt kan binde en producent til kun at anvende formeringsmateriale, der leveres af sortsejeren eller den, sortsejeren henviser til.
Et sådant vilkår kunne give problemer, såfremt materialet ikke kvalitets- og plantesundhedsmæssigt er på højde med formeringsmateriale, producenten selv kan fremstille ved vedligeholdelse eller købe hos andre, jf. i øvrigt bemærkningerne til § 16, stk. 1.
Kravet til sortsejeren om levering af »egnet«  

 formeringsmateriale indebærer, at materialet skal være godkendt af Statens Plantetilsyn efter Landbrugsministeriets bekendtgørelse nr. 344 af 11. juli 1985 om planter til plantning.
Hvor plantematerialet ikke degenererer ved videreformering, kan en producent derfor afvise et krav om kontraktmæssig pligt til kun at aftage formeringsmaterialet fra sortsejeren som et urimeligt vilkår.
I de tilfælde, hvor plantematerialet degenererer, kan pligten til at aftage nyt formeringsmateriale fra sortsejeren ikke gå videre end til, hvad der er nødvendigt til sikring af sortens vedligeholdelse.
Til § 19 § 19 fastslår, at et vilkår fra en sortsejers side om, at en producent, der ønsker at indlede en formering af en plantenyhed, skal købe formeringsmateriale hos sortsejeren eller den, denne henviser til, ikke vil blive anset som et urimeligt vilkår.
Den i stk. 1 indeholdte frie opformeringsret omfatter således kun producentens efterfølgende indkøb af formeringsmateriale, jf.
 bemærkningerne til stk. 1.
Det er fundet hensigtsmæssigt at præcisere, at de vilkår, en sortsejer fastsætter i en kontrakt om udnyttelsen af en plantenyhed, kun må angå rettigheder, som tilkommer sortsejeren efter denne lov.
Stk. 2 svarer til § 15 c, stk. 2, i den gældende lov.
Efter fast praksis er det accepteret, at også erhvervsfaglige organisationer kan påberåbe sig en retlig interesse i disse sager og derfor er berettiget til at indbringe dem for Vilkårsnævnet.
Stk. 3 og 4 er nye og skal sikre, at en sortsejer ikke benytter plantenyhedsloven til at indarbejde en varemærkeregistreret tillægsbetegnelse, jf. § 11, stk. 2, for derefter at afmelde plantenyheden inden udløbet af den 25-årige beskyttelsesperiode og alene videreføre licensafgiftopkrævning for benyttelse af tillægsbetegnelsen.
Et varemærke kan fornyes for 10 år ad gangen uden begrænsning.
Det foreslås derfor i stk. 3, at sortsejerens ret til at kræve afgift for benyttelsen af en varemærkeregistreret tillægsbetegnelse suspenderes i den periode, sortsejeren kan opkræve licens efter plantenyhedsloven, jf. § 16, stk. 1, og § 12, stk. 1, dvs. i 25 år, uanset om registreringen opretholdes i hele denne periode.
Sortsejerens beslutning om at beskytte en sort efter plantenyhedslovens bestemmelser bliver på dette punkt bindende for en periode på 25 år.
Ved stk. 4 foreslås det dog, at sortsejerens ret til at kræve afgift for benyttelse af en varemærkeregistreret tillægsbetegnelse opretholdes i de tilfælde, hvor formeringsmaterialet er indført fra en stat, der ikke har beskyttet den pågældende sort.
Det findes ikke rimeligt, at en producent kan indføre formeringsmateriale af en sort uden at betale licensafgift til sortsejeren, og at sortsejeren samtidig skal affinde sig med, at producenten efter stk. 3 afgiftsfrit kan benytte den beskyttede tillægsbetegnelse.
Til § 20 § 20 giver henholdsvis landbrugsministeren og Vilkårsnævnet hjemmel til i visse situationer at pålægge en sortsejer at levere formeringsmateriale af en plantenyhed.
Stk. 1 svarer til § 15 a, stk. 2 og 3, i den gældende lov.
Ifølge praksis kan sagen indbringes for Vilkårsnævnet af den, der er blevet afvist, og af dennes faglige organisation.
 Stk. 2 svarer til § 15 b, i den gældende lov.
Til § 21 § 21 er en ny bestemmelse, der giver såvel sortsejeren som producenten mulighed for en reguleret udnyttelse af en ny sort allerede inden, den er registreret som plantenyhed.
Bestemmelsen vil især være af betydning inden for prydplantesektoren, hvor plantenyheder ofte har en relativt begrænset »levetid« på grund af den stærke konkurrence i denne sektor.
Bestemmelsen forventes især at finde anvendelse for sorter, der allerede er registreret i udlandet, og som derefter anmeldes med henblik på beskyttelse her i landet, jf. lovforslagets § 1, stk. 1, nr. 5, b.
Man finder det rimeligt, at beskyttelsesperioden, jf. lovudkastets § 12, i de her nævnte tilfælde løber fra tidspunktet for anmeldelsen og ikke først fra registreringstidspunktet.
Da producenten har betalt licens under forudsætning af, at sorten vil blive registreret som plantenyhed, findes det tilsvarende rimeligt, at producenten i enhver henseende stilles lige med andre producenter af ubeskyttede sorter, hvis sorten af den ene eller den anden grund ikke registreres som plantenyhed.
For at sikre, at producenterne får de opkrævede licensbeløb tilbage, er det fundet rimeligt at foreslå en deponeringsordning for licensbeløb, der indbetales i anmeldelsesperioden.
Til § 22 Stk. 1 svarer til § 4 og § 19, stk. 1, 2 og 5, i den gældende lov.
Repræsentanter for de interesserede erhvervsorganisationer har peget på behovet for en løbende drøftelse af de mange erhvervspolitiske spørgsmål, som plantenyhedsbeskyttelsessystemet giver anledning til, og det er derfor hensigten at nedsætte et udvalg med deltagelse af de berørte erhvervsorganisationer, hvor disse spørgsmål kan drøftes.
Plantenyhedsnævnet skal som hidtil udelukkende varetage de plantefaglige og administrative funktioner.
Vilkårsnævnet for plantenyheder har ikke hidtil spillet den forudsete rolle.
Dette skyldes formentlig flere forhold: usikkerhed hos producenten med hensyn til omkostninger m.v. ved indbringelse af sager for nævnet, forventning om lang sagsbehandling og tvivl om nævnets faglige kompetence.
Vilkårsnævnet forventes imidlertid at kunne komme til at spille en vigtig rolle, og det er hensigten efter forhandling med organisationerne at fastsætte ændrede retningslinjer for nævnets funktion og sammensætning med henblik på at sikre opfyldelsen af nævnets formål.
Stk. 2 og 3 er nye og fastlægger sammensætningen af Plantenyhedsnævnet og Vilkårsnævnet for Plantenyheder.
Stk. 4 er nyt.
Det er hensigten, at meddelelser fra Plantenyhedsnævnet som hidtil skal bekendtgøres i Statstidende; men i forbindelse med indførelse af moderne teknologi kan andre bekendtgørelsesformer komme på tale senere.
Samtidig bemyndiges ministeren til at fastsætte bestemmelser om fremgangsmåden ved anmeldelse, herunder en anmeldelsesformular m. m.
Til § 23 § 23 svarer til § 16, stk. 3 og § 19, stk. 4, i den gældende lov.
Til § 24 § 24 er ny, men svarer til § 66, stk. 1, i patentloven, jf.
 lovbekendtgørelse 546 af 25. oktober 1978.
Til § 25 § 25 er ny og giver landbrugsministeren hjemmel til at fastsætte gebyrer til dækning af de udgifter, der er forbundet med afprøvning, registrering og efterkontrol af plantenyheder.
Til § 26 § 26 svarer til § 20 i den gældende lov.
En civilretlig sag vil som regel blive anlagt af en forædler, der har begrundet mistanke til en producent om, at den pågældende opformerer en plantenyhed i strid med bestemmelserne i lovforslagets § 16.
Et egentligt bevismateriale vil normalt først kunne tilvejebringes gennem en prøvedyrkning af prøver udtaget i producentens virksomhed sammenholdt med de oplysninger om den beskyttede sort, som er registreret i Plantenyhedsnævnet.
Stikprøver til brug ved en prøvedyrkning som led i en civilretlig sag vil kunne udtages af Statens Plantetilsyn, og en prøvedyrkning vil kunne gennemføres af Plantenyhedsnævnet.
Til § 28 Bestemmelsen i lovforslagets § 19, stk. 3, bør kun have virkning fra lovens ikrafttræden og foreslås derfor begrænset således, at sortsejeren selv må tage stilling til, om en forlængelse af plantenyhedsbeskyttelsen er ønskelig på disse nye vilkår.
Bilag Landbrugsministeriets bekendtgørelse nr. 172 af 17. maj 1968 Lov om beskyttelse af forædlerrettigheder for planter (Som ændret senest ved lov nr. 131 af 25. marts 1981) § 1. Den, der ved en her i landet foretaget planteforædling har frembragt en plantenyhed, eller den, til hvem forædlerens ret lovligt er overgået, kan i overensstemmelse med denne lovs regler opnå beskyttelse af forædlerrettigheden.
Det samme gælder for danske forædlere, der i udlandet har frembragt en plantenyhed.
Når der i det følgende ikke er anført andet, eller andet ikke fremgår af sammenhængen, forstås ved forædler tillige den, der lovligt har erhvervet hans ret.
Stk. 2. Loven sættes i kraft for de enkelte grupper af kulturplanter ved bekendtgørelser udstedt af landbrugsministeren efter forhandling med de i de enkelte plantegrupper interesserede erhvervsorganisationer.
Når en gruppe af kulturplanter er henført under lovens område, kan den ikke administrativt undtages herfra.
Stk. 3. Forædlerrettigheder for planter kan kun beskyttes, såfremt nedennævnte betingelser er opfyldt:
a) Plantenyheden skal - hvad enten den er kunstigt eller naturligt frembragt - ved en eller flere egenskaber kunne skelnes fra enhver anden planteform, der er kendt på det tidspunkt, hvor der ansøges om beskyttelse.
Som egenskaber, der kan komme i betragtning, kan anføres både ydre egenskaber såsom bygning, form og farve og indre usynlige egenskaber som modstandsdygtighed, indhold af værdifulde stoffer (tørstof, olie og andet) og egnethed for særlige behandlingsmåder.
 b) Plantenyheden skal være tilstrækkelig ensartet.
c) Plantenyheden skal være stabil i sine særlige egenskaber (hovedkarakterer) under formering, således som denne udføres inden for rammerne af det af forædleren angivne formeringssystem.
Stk. 4. Forædlerbeskyttelse efter denne lov kan ikke gives for plantenyheder, der med forædlerens samtykke har været falbudt eller bragt i handelen forinden tidspunktet for anmeldelsen.
Såfremt det til opfyldelse af internationale forpligtelser er nødvendigt, kan ministeren bestemme, at forædlerbeskyttelse kan gives, uanset at vedkommende plantenyhed inden for de sidste 4 år før anmeldelsestidspunktet har været falbudt eller forhandlet i et andet land.
For så vidt angår træer, kan landbrugsministeren dog bestemme, at fristen skal forlænges til 6 år.
Stk. 5. Søger flere beskyttelse for samme plantenyhed, skal den, der først har indleveret anmeldelse, være fortrinsberettiget til at få beskyttelsen, jf. dog § 3, stk. 1.
 § 2. (Ophævet).
§ 3. Landbrugsministeren kan bestemme, at forædlerrettigheder til plantenyheder, der er frembragt i udlandet, kan opnå beskyttelse her i landet, såfremt der enten foreligger gensidighed, eller forædlerrettigheder til plantenyheder, der er frembragt her i landet, kan opnå beskyttelse i vedkommende fremmede stat under samme betingelser som for plantenyheder, der er frembragt i vedkommende stat.
Under samme betingelser kan ministeren bestemme, at statsborgere i de lande, der yder danske statsborgere beskyttelse, skal kunne opnå forædlerbeskyttelse, uanset hvor de har bopæl.
Ministeren kan bestemme, at anmeldelse om beskyttelse af en plantenyhed, som tidligere er søgt beskyttet i et fremmed land, i forhold til bestemmelserne i § 1, stk. 3, a, stk. 4 og stk. 5, på begæring skal anses indleveret samtidig med anmeldelsen i vedkommende fremmede land.
Ministeren fastsætter de nærmere vilkår for retten til at gøre sådan prioritet gældende.
Stk. 2. Uden for de i stk. 1 nævnte tilfælde kan ministeren undtagelsesvis bestemme, at der skal kunne gives en forædler af plantenyheder, der er frembragt i udlandet, beskyttelse efter denne lovs regler, såfremt en sådan beskyttelse i det enkelte tilfælde findes at være af jordbrugsøkonomisk interesse.
§ 4. Afgørelse vedrørende anmeldelser om beskyttelse træffes af et af landbrugsministeren nedsat nævn, plantenyhedsnævnet.
Stk. 2. Landbrugsministeren fastsætter nævnets sammensætning og dets forretningsgang og bestemmer herunder, om nævnet skal inddeles i afdelinger for de forskellige plantegrupper eller hovedgrupper af planter.
Stk. 3. Til behandling af enkelte sager kan nævnet tilkalde særligt sagkyndige.
§ 5. Plantenyhedsnævnet fører en dagbog, hvori anmeldelser om beskyttelse indføres kronologisk, umiddelbart efter at nævnet har modtaget anmeldelsen, og et plantenyhedsregister, hvori den anmeldte plantenyhed optages, når nævnet har konstateret, at betingelserne for endelig optagelse i registret er opfyldt.
Endvidere opbevarer nævnet anmeldelsen, dyrkningsrapporter og andre dokumenter vedrørende hver enkelt anmeldt plantenyhed i et plantenyhedsarkiv.
 Stk. 2. Dagbogen og plantenyhedsregistret er offentligt tilgængelige.
Ministeren fastsætter, i hvilket omfang plantenyhedsarkivet skal være offentligt.
Stk. 3. En fortegnelse over de beskyttede sorter og stammer skal regelmæssigt offentliggøres.
Offentliggørelsen kan ske i forbindelse med en sortsliste udgivet på foranledning af Statens Planteavlsudvalg.
§ 6. Anmeldelse om optagelse i plantenyhedsregistret kan indgives af forædleren eller af en af forædleren dertil skriftligt bemyndiget, her i landet boende fuldmægtig.
Er den, i hvis navn anmeldelse indgives, bosat i udlandet, skal anmeldelse ske ved en her i landet boende fuldmægtig, der i det hele repræsenterer forædleren over for plantenyhedsnævnet, og som i forhold vedrørende registreringen kan sagsøges på den angivne berettigedes vegne.
Stk. 2. Anmeldelse skal indgives i 3 eksemplarer, hvoraf det ene eksemplar straks efter anmeldelsens indførelse i dagbogen tilbagesendes anmelderen med plantenyhedsnævnets påtegning om indførelsen.
 § 7. Anmeldelsen skal indeholde oplysning om følgende:
 1) Anmelderens navn og bopæl.
 2) Forædlerens navn og bopæl.
 3) Angivelse af, hvorledes plantenyheden er blevet til.
Denne oplysning kan dog med plantenyhedsnævnets tilladelse undlades i ganske særlige tilfælde.
Klage over nævnets afgørelse kan inden for en frist på 4 uger indbringes for landbrugsministeren.
4) En beskrivelse af plantenyheden med særlig angivelse af de karakteristiske egenskaber, hvorved den adskiller sig fra kendte planter, jf. § 1, stk. 3, a, samt - om fornødent - tegninger og fotografier.
5) Erklæring om, at plantenyheden ikke med forædlerens tilladelse er bragt i handelen i strid med bestemmelserne i denne lov.
Stk. 2. Nævnet kan kræve yderligere oplysninger, som det skønner nødvendige.
Såfremt anmelderen ikke er den samme som forædleren, skal anmelderen godtgøre sin adkomst til at foretage anmeldelse.
Stk. 3. Anmelderen kan desuden fremsende særlige oplysninger om privat foretagne prøvedyrkninger og om officielle inden- og udenlandske prøvedyrkninger.
Stk. 4. Samtidig med anmeldelsen skal anmelderen indbetale et af landbrugsministeren fastsat anmeldelsesgebyr til dækning af udgifterne ved plantenyhedsnævnets administration.
Nævnet kan forlange, at anmelderen snarest muligt efter påkrav indbetaler et depositum til dækning af udgifterne ved prøvedyrkning, jf. § 9.
§ 8. Snarest muligt efter at anmeldelsen er indført i dagbogen, skal plantenyhedsnævnet foretage en foreløbig undersøgelse af, om plantenyheden kan anses for at opfylde betingelserne for registrering.
Medmindre nævnet finder omstændigheder, der viser, at disse betingelser ikke er opfyldt, skal nævnet drage omsorg for, at en kort meddelelse om anmeldelsen offentliggøres i Statstidende efter nærmere af landbrugsministeren fastsatte regler.
I denne meddelelse skal muligt interesserede opfordres til at fremkomme med deres indsigelser mod plantenyhedens registrering.
Nævnet kan foretage en fornyet offentliggørelse kort forinden den endelige registrering.
Stk. 2. Finder nævnet, at en fremsat indsigelse - bortset fra indsigelser om anmelderens adkomst - er berettiget, kan nævnet, efter at have givet anmelderen adgang til at erklære sig i sagen, tage indsigelsen til følge og lade anmeldelsen udgå af dagbogen samt ophøre med prøvedyrkningen.
I så fald skal nævnet give såvel den, der har fremsat indsigelsen, som anmelderen meddelelse herom, ligesom en meddelelse herom skal optages i Statstidende.
Går indsigelsen ud på, at anmelderen savner adkomst til den anmeldte plantenyhed, skal nævnet henvise den, der har fremsat indsigelsen, til at anlægge sag mod anmelderen i overensstemmelse med bestemmelserne i § 18. Såfremt nævnet underrettes om sagsanlægget, skal nævnet give anmeldelsen påtegning herom.
§ 9. Forinden den anmeldte plantenyhed kan optages i plantenyhedsregistret, skal det ved en af plantenyhedsnævnet foranstaltet prøvedyrkning være konstateret, at plantenyheden opfylder de i § 1 angivne betingelser, og at den har de i anmeldelsen angivne særegne egenskaber.
Stk. 2. Landbrugsministeren afgør eller lader nævnet bestemme, hvor prøvedyrkning skal foretages.
For de grupper af kulturplanter, for hvilke der allerede er etableret en officiel afprøvningsordning, bør denne fortrinsvis benyttes, også for så vidt angår nyhedsafprøvning.
Stk. 3. Den normale varighed for prøvedyrkningen fastsættes af landbrugsministeren for de forskellige grupper af planter.
Plantenyhedsnævnet kan forlænge prøvedyrkningsperioden, dersom nævnet i det enkelte tilfælde finder, at perioden har været for kort til, at nævnet med tilstrækkelig sikkerhed kan tage stilling til, om betingelserne for godkendelse er opfyldt.
Stk. 4. Plantenyhedsnævnet kan uden prøvedyrkning her i landet godkende en plantenyhed, såfremt nyhedsafprøvning er foretaget på en under den internationale konvention for beskyttelse af forædlerrettigheder (UPOV) anerkendt institution og afprøvningen er gennemført efter de af UPOV godkendte regler.
Hvor der i øvrigt foreligger afprøvning af plantenyheden ved afprøvningsvirksomheder i indlandet eller udlandet, kan der efter nævnets bestemmelse ske afkortning af afprøvningsperioden.
§ 10. Når det ved prøvedyrkningens afslutning er fundet, at plantenyheden skønnes at opfylde bestemmelserne i § 1, skal nyheden under det af anmelderen angivne sorts- eller stammenavn, jf. § 11, optages i plantenyhedsregistret, eventuelt med bemærkning om løbende retssag, jf. § 8, stk. 2.
Stk. 2. Om den stedfundne optagelse skal nævnet offentliggøre en meddelelse i Statstidende.
Samtidig med offentliggørelsen skal plantenyhedsnævnet udfærdige et beskyttelsesbrev, der udleveres anmelderen.
§ 11. Plantenyheden skal - også efter beskyttelsens ophør - i alle forhold betegnes med et sortsnavn i henhold til regler, der fastsættes af landbrugsministeren.
Stk. 2. Som sorts- eller stammenavn må ikke anvendes en betegnelse, der nyder beskyttelse som varemærke for planter af samme eller beslægtet art, eller en betegnelse, der kan forveksles hermed.
Ministeren kan på nærmere betingelser tillade, at der i forbindelse med navnet anvendes et varemærke, et person- eller firmanavn, et stednavn eller et særpræget navn på en fast ejendom.
Stk. 3. Som sorts- eller stammenavn for en plantenyhed må ikke anvendes navnet på en på tidspunktet for beskyttelsens meddelelse eksisterende planteform af samme eller beslægtet art eller en betegnelse, der kan forveksles hermed.
Det er forbudt for senere fremkomne plantenyheder at benytte sorts- eller stammenavnet for en plantenyhed af samme eller beslægtet art, for hvilken forædlerbeskyttelse er eller tidligere har været meddelt, eller en betegnelse, der kan forveksles hermed.
Stk. 4. Efter forædlerens anmodning kan plantenyhedsnævnet i særlige tilfælde tillade, at der gives plantenyheden et andet navn end det plantenyheden oprindeligt tillagte, eller at der i stedet for et udenlandsk navn benyttes en oversættelse til dansk.
§ 12. Forædlerbeskyttelsen bortfalder efter forløbet af følgende perioder regnet fra udstedelsen af beskyttelsesbrevet:
 1. Ukønnet (vegetativt) formerede planter:
Stk. 2. Landbrugsministeren kan bestemme, at forædlerbeskyttelsen for nyheder af de i stk. 1, nr. 1, litra b og c, nævnte planter, for hvilke beskyttelsesbrev er udstedt før 1. januar 1970, ikke bortfalder før efter forløbet af en periode på 20 år.
§ 13. Forædleren skal, så længe beskyttelsen opretholdes, betale en periodisk afgift.
Afgiften fastsættes af plantenyhedsnævnet efter regler, der godkendes af landbrugsministeren.
§ 14. Materiale til kønnet eller ukønnet formering (stamfrø, stamsæd, fremavlskartofler, stiklinger og lign.) af en beskyttet plantenyhed må ikke fremstilles i salgsøjemed, falbydes eller forhandles uden tilladelse fra forædleren eller i strid med de herfor fastsatte vilkår, herunder vilkår om betaling af afgifter til forædleren.
For så vidt angår ukønnet (vegetativt) formeringsmateriale gælder dette også hele planter.
Stk. 2. Såfremt prydplanter, der normalt forhandles til andre formål end formering, eller dele af sådanne planter anvendes erhvervsmæssigt som formeringsmateriale med henblik på fremstilling af prydplanter eller afskårne blomster, finder bestemmelserne i stk. 1 tilsvarende anvendelse.
Stk. 3. Den, der i salgsøjemed formerer en beskyttet plantenyhed eller som falbyder eller forhandler formeringsmateriale af en sådan, skal af egen drift give forædleren de oplysninger, der er nødvendige for beregningen og opkrævningen af den afgift, som tilkommer forædleren.
§ 14 a.
Landbrugsministeren kan bestemme, at forædlere af nyheder af nærmere angivne plantegrupper, der ikke er omfattet af § 14, stk.
2, på betingelser, der fastsættes af ministeren, skal kunne kræve afgift af enhver, der i andet øjemed end salg af formeringsmateriale fremstiller sådant materiale til egen erhvervsmæssig anvendelse.
Forædlerens ret til afgift kan begrænses til et kortere åremål end beskyttelsesperioden og til kun at angå formering med henblik på produktion af afgrøder til nærmere bestemte formål.
Bestemmelsen i § 14, stk. 3, finder tilsvarende anvendelse.
§ 15. Beskyttede plantenyheder kan frit benyttes ved egentligt forædlingsarbejde.
§ 15 a.
I det omfang, hvori det er nødvendigt for at sikre, at almenheden på rimelige vilkår forsynes med plantemateriale, skal forædleren inden for en rimelig tid selv eller gennem andre imødekomme bestillinger på egnet formeringsmateriale af den beskyttede plantenyhed.
Stk. 2. Den, der har fået afslag fra forædleren på en anmodning om tilladelse efter § 14, stk. 1, såvel som den pågældendes faglige sammenslutning kan forelægge spørgsmålet for vilkårsnævnet for plantenyheder.
Finder nævnet, at forædleren ikke har opfyldt bestemmelsen i stk. 1, kan det pålægge ham at meddele den pågældende den ønskede tilladelse og at levere ham egnet formeringsmateriale.
Stk. 3. Nævnet kan ikke pålægge forædleren at meddele tilladelse og at levere formeringsmateriale til nogen, som efter nævnets skøn ikke kan antages at være i stand til at udføre formeringen eller udnytte plantenyheden på en betryggende måde.
§ 15 b.
Hvis landbrugsministeren for at sikre en plantenyheds udbredelse eller for at modvirke en væsentlig forringelse af vilkårene for en erhvervsgren anser det for nødvendigt, kan han efter indstilling fra vilkårsnævnet for plantenyheder pålægge forædleren at give enhver, som nævnet anser for egnet, jf. § 15 a, stk. 3, tilladelse til formering, falbydelse eller forhandling af en beskyttet plantenyhed og inden for en rimelig tid at imødekomme bestillinger fra de pågældende på egnet formeringsmateriale af plantenyheden.
§ 15 c.
Vilkår for tilladelser til formering, falbydelse og forhandling af en beskyttet plantenyhed, herunder vilkår om betaling af afgifter til forædleren, fastsættes af denne.
Dette gælder også i de tilfælde, der er nævnt i §§ 15 a, stk. 2, og § 15 b.
Stk. 2. Enhver, der finder, at vilkårene for en tilladelse er urimelige, såvel som den pågældendes faglige sammenslutning kan forelægge spørgsmålet herom for vilkårsnævnet for plantenyheder.
 Finder nævnet, at vilkårene er urimelige, kan det ændre vilkårene.
Stk. 3. Forbehold om forelæggelse af vilkår for vilkårsnævnet berettiger ikke forædleren til at nægte tilladelse til formering.
§ 16. Plantenyhedsnævnet skal slette plantenyheden af plantenyhedsregistret, 1) såfremt det godtgøres, at plantenyheden ikke opfyldte betingelserne efter § 1, stk. 3, a, eller § 1, stk. 4, for optagelse i plantenyhedsregistret, 2) såfremt nævnet ved efterkontrol finder, at plantenyheden ikke er tilstrækkeligt vedligeholdt, 3) såfremt forædleren undlader at efterkomme nævnets anmodning om at stille fornødent materiale til rådighed for nævnet med henblik på efterkontrol, eller 4) såfremt forædleren undlader at betale den i § 13 omhandlede afgift inden 2 måneder efter forfaldsdagen.
Stk. 2. Finder plantenyhedsnævnet, at en af de i stk. 1 nævnte grunde til slettelse af en plantenyhed i plantenyhedsregistret foreligger, underretter nævnet ved anbefalet brev forædleren herom og opfordrer ham til inden 4 måneder at fremkomme med eventuelle indsigelser herimod.
Efter fristens udløb træffer nævnet afgørelse om spørgsmålet om slettelse.
I de i stk. 1, nr. 3 og nr. 4, nævnte tilfælde, kan nævnet undlade at træffe bestemmelse om slettelse, såfremt forædleren inden fristens udløb stiller fornødent plantemateriale til rådighed for nævnets efterkontrol eller betaler alle forfaldne afgifter.
Forædleren underrettes om afgørelsen ved anbefalet brev.
Stk. 3. Nævnets afgørelse kan ikke indbringes for højere administrativ myndighed.
Stk. 4. Søgsmål til prøvelse af nævnets afgørelse for domstolene skal anlægges inden 2 måneder efter, at forædleren har modtaget underretning om afgørelsen.
Stk. 5. Slettelsen af registret sker, når den i stk. 4 nævnte frist er udløbet.
Anlægges søgsmål, stilles slettelsen i bero, indtil sagen er endeligt afgjort.
Stk. 6. Er slettelse foretaget, kan genoptagelse i registret ikke finde sted.
Det samme gælder en slettelse, der er foretaget efter forædlerens anmodning.
Slettelsen skal bekendtgøres i Statstidende.
§ 17. Såfremt den beskyttede plantenyhed ikke opfyldte betingelserne efter § 1, stk. 3, a, eller § 1, stk. 4, for optagelse i plantenyhedsregistret, kan enhver, der har retlig interesse heri, opnå dom for, at plantenyheden skal slettes af registret.
 Søgsmålet anlægges mod forædleren.
§ 18. Spørgsmålet om, hvem der har retten til en anmeldt plantenyhed, kan såvel før som efter den endelige optagelse i plantenyhedsregistret indbringes for domstolene af den, der anser sig for at være bedre berettiget til plantenyheden.
Søgsmålet anlægges mod anmelderen eller den i registret indførte.
Såfremt det ved dom fastslås, at sagsøgeren har bedre adkomst til plantenyheden, skal nævnet overføre beskyttelsen til den bedre berettigede.
§ 19. Til afgørelse af de i § 15 a, stk. 2, og § 15 c, stk. 2, omhandlede spørgsmål nedsætter landbrugsministeren et nævn, vilkårsnævnet for plantenyheder.
Stk. 2. Nævnet består af en af landbrugsministeren udpeget formand, der skal opfylde de almindelige betingelser for at blive udnævnt til landsdommer, samt 3 andre af ministeren udpegede personer, hvoraf 1 skal være forædlingskyndig.
Derudover udnævner ministeren efter indstilling fra vedkommende organisationer 1 repræsentant for landbruget, 1 repræsentant for gartneriet (herunder planteskolevirksomhed og frugtavl), 1 repræsentant for stammeejerne af korn, frø og kartofler og 1 repræsentant for nyhedsejerne af andre vegetativt formerede planter end kartofler.
Stk. 3. Nævnet skal i sin virksomhed tilstræbe, at plantenyheder gøres tilgængelige for almenheden i rimeligt omfang og til rimelige priser, og at forædleren får et rimeligt vederlag.
Stk. 4. Nævnet har den endelige administrative afgørelse.
Efter begæring kan nævnet ændre en af dette truffet afgørelse, når ændrede forhold måtte tilsige dette.
Stk. 5. Ministeren fastsætter de nærmere regler for nævnets virksomhed og kan herunder fastsætte bestemmelser om sagsomkostninger og sikkerhedsstillelse.
§ 20. Den, der forsætligt eller groft uagtsomt overtræder § 14, straffes med bøde, for så vidt højere straf ikke er forskyldt efter den øvrige lovgivning.
Stk. 2. Med bøde straffes endvidere den, der 1) overtræder § 11, 2) undlader at efterkomme pålæg meddelt i henhold til § 15 a, stk. 2, eller § 15 b, 3) undlader at efterkomme afgørelser truffet i henhold til § 15 c, stk. 2.
 Stk. 3. Den i stk. 1 nævnte overtrædelse er undergivet privat påtale.
§ 20 a.
Når det antages, at nogen har lidt skade ved en overtrædelse af § 14, men bevis for skadens omfang ikke kan føres, kan der tilkendes den skadelidte en erstatning på indtil 5.000 kr.
 § 21. Denne lov gælder ikke for Færøerne og Grønland.
Lov nr. 169 af 15. maj 1968 om ændring af lov om beskyttelse af forædlerrettigheder for planter indeholder følgende ikrafttrædelses- og overgangsbestemmelser.
§ 2 Loven træder i kraft den 1. juni 1968.
§ 3 Stk. 1. § 14, § 15 a, § 15 b og § 15 c i lov om beskyttelse af forædlerrettigheder for planter, jf. lovbekendtgørelse nr. 172 af 17. maj 1968, gælder ikke for:
1) Plantenyheder, for hvilke beskyttelse er søgt eller meddelt inden 1. juni 1968, 2) udenlandske plantenyheder, der anmeldes her i landet under påberåbelse af en anmeldelse, der er foretaget i et andet land inden den i nr. 1) nævnte dato, 3) plantenyheder af planter, der normalt formeres vegetativt, bortset fra kartofler, og hvor beskyttelse er søgt eller meddelt inden den 1. juni 1974, 4) udenlandske plantenyheder af de i nr. 3) nævnte planter, der anmeldes her i landet under påberåbelse af en anmeldelse, der er foretaget i et andet land inden den i nr. 3) nævnte dato.
Stk. 2. Formering i salgsøjemed af en beskyttet plantenyhed, der omfattes af stk. 1, må kun ske på grundlag af formeringsmateriale, der er modtaget fra forædleren eller dennes repræsentant.
 Stk. 3. Forædleren af en beskyttet plantenyhed, der omfattes af stk.
1, skal inden for en rimelig tid efter bestilling stille egnet formeringsmateriale af plantenyheden til rådighed for enhver, der fremsætter anmodning herom.
Bestemmelsen i § 15 a, stk. 3, i lov om beskyttelse af forædlerrettigheder for planter finder tilsvarende anvendelse.
For så vidt angår planter, der ikke degenererer, skal den pågældende, hvis ikke andet er aftalt, have ret til under forædlerens indseende at fortsætte formeringen i følgende år på grundlag af det modtagne formeringsmateriale, medmindre han ikke opfylder sine forpligtelser over for forædleren.
Stk. 4. Forædleren fastsætter i øvrigt selv vilkår for levering af formeringsmateriale, herunder vilkår om betaling af afgift.
Vilkårene må ikke være urimelige.
Under i øvrigt lige betingelser skal forædlerens vederlag for vedkommende plantenyhed være ens for alle.
Stk. 5. Producenten skal af egen drift give forædleren de oplysninger, der er nødvendige for begæring og opkrævning af forædlerens vederlag i henhold til stk. 4.
Stk. 6. Spørgsmål om, hvorvidt de af forædleren stillede vilkår er rimelige, og hvorvidt forædleren skal være berettiget til at nægte at levere formeringsmateriale ifølge stk. 3, kan indbringes for vilkårsnævnet for plantenyheder.
 Stk. 7. Forsætlig eller groft uagtsom overtrædelse af stk. 2 og stk.
5 straffes med bøde, for så vidt højere straf ikke er forskyldt efter den øvrige lovgivning.
Overtrædelse af stk. 2 er undergivet privat påtale.
Stk. 8. § 20 a i lov om beskyttelse af forædlerrettigheder for planter finder tilsvarende anvendelse på overtrædelse af stk. 2 og stk. 5.
