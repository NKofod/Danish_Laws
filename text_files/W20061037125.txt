Klage over behandling af albue Nævnet fandt ikke grundlag for at kritisere behandlingen.
Nævnet lagde til grund, at speciallægen lagde et tværsnit over det mest fremtrædende parti på albuen, og der blev taget et lille tenformet stykke hud med ud.
Der blev fundet en kraftig betændelsesreaktion i slimsækken.
Sækken blev fjernet hele vejen rundt, og fordi oversigten i operationsfeltet var vanskelig, anvendte speciallægen en såkaldt stump dissektionsteknik for ikke at skære eller klippe i de strukturer, der var beliggende i området, inklusiv den nerve der lå på lillefingersiden (nervus ulnaris).
På trods af disse foranstaltninger ramte speciallægen alligevel nervus ulnaris, hvorved patienten mærkede et stød i ring- og lillefinger.
Der blev ikke konstateret nogen beskadigelse af nerven, men speciallægen vurderede efter operationen, at der var sket en påvirkning af nerven, hvorfor han ordinerede armen hævet de to første dage.
 Det var nævnets opfattelse, at speciallægen tog relevante forsigtighedsforanstaltninger i sin operative procedure ved at anvende stump dissektionsteknik.
 Nævnet lagt til grund, at da speciallægen under operationen konstaterede, at nervus ulnaris var blevet ramt, forlængede han snittet, således at han kunne inspicere nerven for at sikre sig, at der ikke var nogen synlige skader på nerven.
 Nævnet kunne oplyse, at når nervus ulnaris alene bliver udsat for ydre tryk eller træk og ingen læsioner, vil nerven kun være forbigående påvirket.
