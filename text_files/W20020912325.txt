Nyt fra Ankestyrelsen - bilstøtte  

 på psykisk grundlag - af fuldmægtig Inge Henriksen Ankestyrelsen har for nylig behandlet en sag om  

 bilstøtte til en ansøger med en psykisk lidelse.
 Sagen var antaget til principiel behandling med henblik  

 på afklaring af betydningen af nedsat funktionsevne som følge af  

 psykiske lidelser, herunder panikangst i forhold til betingelserne for  

 bilstøtte, jf. §§ 1 og 2 i Socialministeriets  

 bilbekendtgørelse.
Ansøger modtog mellemste førtidspension og  

 havde et skånejob på 20 timer ugentligt.
Arbejdsstedet lå  

 ca. 5 km fra bopælen.
Der var et kørselsbehov til og fra  

 skånejob og i forbindelse med besøg hos familie og venner.
Ansøger havde i sin ansøgning om  

 bilstøtte anført, at han ikke kunne benytte offentlige  

 transportmidler, fordi han led af angst/panikangst.
Hans gangdistance var  

 begrænset til 1-2 km på grund af problemer med nakke og ryg.
Ansøgers helbredsforhold var beskrevet i  

 journaloplysninger fra et psykiatrisk hospital og i en generel helbredsattest  

 fra egen læge.
Det fremgik heraf, at han havde en svær kronisk  

 psykisk lidelse med angsttilstand.
Amtskommunen gav afslag på støtte til  

 køb af bil og afgiftsfritagelse.
Ansøgningen blev vurderet i  

 forhold til bilstøtte på erhvervsmæssigt grundlag.
 Amtskommunens begrundelse var, at ansøgers  

 funktionsevne ikke var varigt nedsat i et omfang, der i væsentlig grad  

 vanskeliggjorde hans mulighed for at fastholde et arbejde.
 Amtskommunen var opmærksom på, at han led af  

 en svær angsttilstand, der forhindrede ham i at anvende offentlige  

 transportmidler, men fandt, at da han ikke havde fysiske forhold der  

 begrænsede hans funktionsevne, ville det ikke være udelukket, at  

 han på anden vis kunne komme til og fra sit arbejde.
Amtskommunen henviste endvidere til, at der i  

 lægeoplysningerne var beskrevet en svær panikangst, der var i  

 behandling.
Der var ikke beskrevet fysiske forhold, der begrænsede  

 funktionsevnen.
Det sociale nævn tiltrådte amtskommunens  

 afgørelse.
Nævnet anførte i sin begrundelse, at mandens  

 evne til at gå var uden væsentlige fysiske  

 begrænsninger.
 Selvom hans psykiske lidelse voldte ham store problemer,  

 når han skulle anvende offentlige transportmidler, var det  

 nævnets vurdering, at hans samlede helbredsmæssige forhold ikke  

 til stadighed burde forhindre transport til og fra arbejde på anden  

 vis.
 Det var nævnets opfattelse, at hans fysiske tilstand  

 ikke burde forhindre ham i at anvende cykel eller evt. knallert til denne  

 transport over en stor del af året.
 Ankestyrelsen fandt, at sagen ikke var  

 tilstrækkeligt oplyst til, at det kunne vurderes om ansøger var  

 berettiget til støtte til køb af bil og afgiftsfritagelse.
 Ankestyrelsen hjemviste derfor sagen til fornyet vurdering  

 og afgørelse i amtskommunen efter indhentelse af en psykiatrisk  

 speciallægeerklæring om ansøgers psykiske tilstand,  

 herunder særligt i forhold til spørgsmålet om hans  

 eventuelle behov for bilstøtte.
 Erklæringen burde desuden indeholde en vurdering af  

 mulighederne for ved de eksisterende behandlingsmetoder at mindske hans  

 angstsymptomer.
 Ankestyrelsen lagde vægt på, at  

 ansøgers angstsymptomer i forhold til kørsel med bus og tog  

 først havde udviklet sig til et betydeligt funktionshæmmende  

 omfang efter februar 1997.
 Selv om det i en generel helbredserklæring fra maj  

 1999 var anført, at hans psykiske lidelse ikke var behandlelig ud over  

 det allerede forsøgte, vurderede Ankestyrelsen at det ikke kunne  

 udelukkes, at der var behandlingsmuligheder for de angstsymptomer han havde i  

 forbindelse med benyttelse af offentlige transportmidler.
 Ankestyrelsen lagde vægt på, at der er  

 lægevidenskabelig erfaring for, at det ganske ofte er muligt effektivt  

 at behandle fobiske angsttilstande, f.eks. ved terapi og medicamental  

 behandling.
 Ankestyrelsen lagde endvidere vægt på, at det  

 ikke af de foreliggende oplysninger i sagen fremgik, at det i ansøgers  

 tilfælde var forsøgt at foretage en systematisk  

 længerevarende behandling af hans angstsymptomer i forhold til at  

 køre med bus og tog.
 Ankestyrelsen henviste iøvrigt til, at det er  

 anført i bilbekendtgørelsens § 1, at der kan ydes støtte  

 til køb af bil til personer med varigt nedsat fysisk eller psykisk  

 funktionsevne, der i væsentlig grad forringer evnen til af færdes  

 eller i væsentlig grad vanskeliggør muligheden for at opnå  

 eller fastholde et arbejde eller gennemføre en uddannelse uden brug af  

 bil.
Ankestyrelsen fandt, at afgørelsen af om en  

 svær kronisk angsttilstand, der medfører at en person er ude af  

 stand til at benytte offentlige transportmidler, kan give anledning til  

 bilstøtte, beroede på en konkret vurdering.
Ved denne vurdering  

 måtte der lægges vægt på lidelsens  

 sværhedsgrad, herunder behandlingsmulighederne samt  

 kørselsbehovet.
 Afgørelsen vil ikke blive udsendt som SM.
