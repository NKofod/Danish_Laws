 I skrivelse af 12. september 1952 har hr. politimesteren forespurgt, om  

 nogle smykker, der er indleveret til politiet som hittegods, og som ikke er  

 blevet afhentet af ejerne, vil være at bortsælge ved offentlig auktion, eller  

 om de kan sælges under hånden til en guldsmed for en rimelig pris.
 Det fremgår af sagen, at politiet havde indsat de pågældende smykker, der  

 af en guldsmed var vurderet til ialt 5.200 kr., og hvis metalværdi udgjorde  

 ca 1.600 kr., til salg ved offentlig auktion hos den for Haderslev købstad m.  

 v. beskikkede auktionsleder, idet man havde tilkendegivet auktionslederen, at  

 smykkerne ikke måtte sælges under en af politiet fastsat mindstepris, der lå  

 mellem smykkernes metalværdi og deres vurderingssum.
 På en derefter afholdt offentlig auktion blev der for et smykke, der var  

 vurderet til 800 kr., og hvis metalværdi var 270 kr., kun budt 120 kr., og  

 auktionslederen lod derefter smykket gå tilbage til politiet ligesom han  

 undlod at opråbe de øvrige smykker.
 Foranlediget heraf skal man meddele, at der efter § 4, jfr. § 5 i lov nr.  

 146 af 23. april 1952 om hittegods ikke haves hjemmel til at sælge smykkerne  

 på anden måde end ved offentlig auktion; men at justitsministeriet intet har  

 at erindre imod, at smykkerne indsættes til offentlig auktion i en anden by,  

 i hvilken der må antages at kunne opnås et rimeligt bud på dem.
