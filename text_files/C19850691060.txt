INDHOLDSFORTEGNELSE 1. Indledning 2. Forskrifternes indhold og struktur 3. Tilslutning til et register 4. Den registeransvarlige myndighed 5. Kommunalbestyrelsens og borgmesterens opgaver 6. Den ledende embedsmand 7. Sikkerhedsregler i kommunen 7.1. Registerets indhold, anvendelse og sletning 7.2. Anvendelse af terminal 7.3. Registerets uddata 7.4. Opbevaring, anvendelse og bestilling af udskrifter 8. Sikkerhedsregler ved terminalanvendelse 8.1. Generelt 8.2. Autorisation af terminaloperatører 8.3. Sikkerhedsrapport 8.4. Benyttelsesstatistik 8.5. Logning og kontrol 8.6. Logning af decentral terminalanvendelse med egen programmering 8.7. Kommunens administration af terminalsikkerhedsreglerne 9. Videregivelse af oplysninger 9.1. Regler om registerindsigt 9.2. Videregivelse til private 9.3. Videregivelse til offentlige myndigheder 10. Anvendelsesreglen 11. Kommunens uddybende regler 12. Kommunen og edb-centralen 1. Indledning.
 Formålet med denne vejledning er at orientere og rådgive kommuner, amter  

 m.fl. om en række forhold af betydning i forbindelse med de fælleskommunale  

 registerforskrifter.
Der skelnes i registerloven mellem statslige registre, enkeltkommunale  

 registre og fælleskommunale registre.
De fælleskommunale registre er  

 registre, der er indrettet til at kunne føres for flere kommunale  

 myndigheder, typisk de fællessystemer, som Kommunedata fører for kommuner og  

 amter.
 Finansministeriet, administrationsdepartementet fastsætter i henhold til §  

 7 i lov om offentlige myndigheders registre, forskrifter for de  

 fælleskommunale registre.
Registerlovens hovedformål er at sikre, at den offentlige forvaltnings  

 brug af edb-registre med personoplysninger foregår på en sådan måde, at den  

 enkelte borgers retsbeskyttelse og integritet ikke krænkes.
Det er forudsat i  

 loven, at der for hvert enkelt register skal foretages en nærmere afgrænsning  

 og præcisering af reglerne for det enkelte registers opbygning og drift.  

 Forskrifterne skal være fastsat inden det pågældende register tages i brug.  

 Forskrifterne har karakter af egentlige retsregler, og svarer til den type  

 retsforskrifter, der betegnes bekendtgørelser.
 Fastsættelse af forskrifter kan finansministeren overlade til en anden  

 minister (ressortministeren).
Før et register godkendes, og der fastsættes forskrifter, indhenter  

 finansministeriet en udtalelse fra Registertilsynet.
Herudover høres berørte  

 myndigheder om oprettelsen af registeret og forskrifterne herfor.
 Finansministeriet udsender een gang om året i januar/februar måned en  

 oversigt over gældende forskrifter for fælleskommunale registre.
 2. Forskrifternes indhold og struktur.
Forskrifter for fælleskommunale registre indeholder bl.a. bestemmelser om - registerets formål m.v.
- registerets indhold, anvendelse og indhold - sikkerhedsforanstaltninger i kommunen og på edb-centralen - registerindsigt - videregivelse af oplysninger - tilslutning til registeret.
Finansministeriet, administrationsdepartementet har i 1984 besluttet, at  

 forskrifterne fremover udarbejdes efter en ny struktur, hvorved forskrifterne  

 opdeles i - individuelle forskrifter for det enkelte register samt bilag 1 - standardbestemmelser for kommuners og amtskommuners anvendelse af  

 fælleskommunale, administrative registre (bilag 2) - edb-centralens sikkerhedsforskrifter (bilag A).
 Bilag 1 indeholder en oversigt over mulige oplysninger om den enkelte  

 person i registeret.
 Bilag 2 indeholder generelle regler om sikkerhedsforanstaltninger i  

 kommunen og på edb-centralen, registerindsigt, videregivelse og  

 tilslutningspligt.
 Bilag A indeholder de sikkerhedsforanstaltninger, som edb-centralen skal  

 iagttage.
 3. Tilslutning til et register.
Ifølge registerloven og forskrifternes bestemmelser, skal en kommunes  

 tilslutning til et fælleskommunalt register besluttes af  

 kommunalbestyrelsen/amtsrådet i et møde.
Beslutningen skal straks meddeles  

 Registertilsynet med oplysning om eventuelle særlige vilkår for tilslutning.
 4. Den registeransvarlige myndighed.
Det fremgår af forskrifternes kapitel 1, hvilken myndighed der er  

 registeransvarlig for de oplysninger i registeret, der kan henføres til  

 bestemte personer.
I forskrifter for registre der føres for kommuner og  

 amter, er kommunalbestyrelsen og amtsrådet den registeransvarlige myndighed.
I visse forskrifter nævnes desuden det sociale udvalg/ligningskommissionen  

 som registeransvarlig myndighed.
Begrundelsen er, at  

 socialudvalget/ligningskommissionen her er den myndighed, der i medfør af  

 anden lovgivning, har rådighed over oplysningerne.  

 Kommunalbestyrelsen/amtsrådet er dog fortsat registeransvarlig med hensyn til  

 den del af sikkerhedsforanstaltningerne, der ikke forudsætter rådighed over  

 oplysningerne.
 Herudover er der i forskrifterne eksempler på, at andre myndigheder kan  

 være registeransvarlig for den del af registerets oplysninger, som den  

 pågældende myndighed har rådighed over.
Finansministeren er ansvarlig for den anvendelse af et registers  

 oplysninger, der sker i henhold til den såkaldte  

 »anvendelsesregel«.
Om denne regel redegøres nærmere i afsnit 10.
 I de efterfølgende afsnit i vejledningen nævnes kun kommunen som bruger af  

 et fælleskommunalt register.
 5. Kommunalbestyrelsens og borgmesterens opgaver.
 5.1 Kommunalbestyrelsens opgaver.
Kommunalbestyrelsen har ansvaret for den kommunale administrations  

 opbygning og tilrettelæggelse, og er således ansvarlig for kommunens  

 anvendelse af edb.
Dette indebærer, at kommunalbestyrelsen sammen med  

 edb-centralen har ansvaret for gennemførelsen af de fornødne  

 sikkerhedsforanstaltninger i overensstemmelse med forskrifterne, og for at  

 forskrifterne i det hele taget bliver efterlevet.
Efter registerloven og  

 forskrifternes bestemmelser skal kommunalbestyrelsen, 1. godkende kommunens tilslutning til fælleskommunale  

 edb-registre 2. fastsætte eventuelle særlige vilkår for  

 tilslutningen 3. fastsætte nærmere regler om  

 sikkerhedsforanstaltninger i kommunen til uddybning af forskrifternes  

 bestemmelser, herunder udpege een ledende embedsmand til at forestå  

 iværksættelse af og tilsyn med sikkerhedsforanstaltningerne 4. meddele Registertilsynet kommunens tilslutning til  

 registeret med oplysning om eventuelle særlige vilkår for tilslutningen samt  

 om kommunens uddybende regler.
 1 henhold til registerlovens § 7, stk. 4, skal beslutninger vedrørende  

 pkt. 1-2 træffes på et kommunalbestyrelsesmøde, hvorimod de i pkt. 3-4 nævnte  

 forhold kan delegeres.
 Herudover skal kommunalbestyrelsen som registeransvarlig myndighed tage  

 stilling til spørgsmål om registerindsigt, videregivelse af oplysninger til  

 private og andre myndigheder, retningslinier for behandling af disse sager  

 samt eventuel delegation, ligesom forskrifterne skal være tilgængelige for  

 offentligheden ved henvendelse til kommunalbestyrelsen.
 Spørgsmål om registerindsigt og videregivelse af oplysninger varetages  

 ligeledes af det sociale udvalg/ligningskommissionen, hvor såvel  

 kommunalbestyrelsen som disse udvalg er ansvarlig myndighed for deres del af  

 registerets oplysninger.
 5.2 Borgmesterens opgaver.
I forskrifterne fastslås, at borgmesteren leder kommunens  

 sikkerhedsarbejde.
Hermed understreges blot det almindelige princip i den  

 kommunale styrelseslov, at borgmesteren har ansvaret for den daglige  

 administration i kommunen.
Det er naturligvis ikke hensigten, at borgmesteren  

 personligt skal varetage alle aspekter i sikkerhedsarbejdet, og han har  

 derfor sædvanlig adgang til intern delegation.
 Ved udpegning af en ledende embedsmand til under borgmesterens ansvar at  

 forestå iværksættelsen af og tilsynet med sikkerhedsforanstaltningerne, er  

 der lagt op til, at denne delegation sker til en bestemt embedsmand.
 Endvidere pålægger forskrifterne udtrykkeligt borgmesteren forskellige  

 opgaver, der fremhæver borgmesterens ansvar og opgavernes betydning.
Disse opgaver består i, - at bemyndige medarbejdere til at kunne rekvirere udskrivning fra et  

 register uden for driftsplanen, - at udpege medarbejdere til hvem edb-centralen skal adressere  

 forsendelser af ind- og uddatamateriale, - at tildele (og tilbagekalde) autorisationer som terminaloperatører, - at modtage og behandle benyttelsesstatistikker eller udpege medarbejdere  

 hertil.
 Også disse opgaver kan borgmesteren delegere, hvilket hensigtsmæssigt kan  

 ske ved at overlade administrationen af disse opgaver til den ledende  

 embedsmand.
 5.3 Særligt vedrørende magistratskommuner.
 Borgmesterens funktioner, jf. afsnit 5.2, kan varetages af vedkommende  

 rådmand, således at man i magistratskommuner kan vælge enten, at borgmesteren  

 leder kommunens sikkerhedsarbejde eller, at de enkelte rådmænd leder  

 sikkerhedsarbejdet inden for egen afdeling.
 I magistratskommuner varetages det sociale udvalgs opgaver, jf. afsnit  

 5.1, af vedkommende rådmand.
 6. Den ledende embedsmand.
 Den ledende embedsmand, der under borgmesterens ansvar er udpeget til at  

 forestå sikkerhedsarbejdet i kommunen, har naturligvis adgang til sædvanlig  

 intern delegation.
 Kravet om, at der skal udpeges en ledende embedsmand til at forestå  

 sikkerhedsarbejdet, har i øvrigt det sigte, at Registertilsynet får en  

 bestemt kontaktperson i forvaltningen.
 Om den ledende embedsmand, der andre steder i vejledningen omtales som  

 kommunens øverste sikkerhedsansvarlige, skal være kommunens øverste  

 embedsmand eller eventuelt en særlig sikkerhedsmedarbejder på højt niveau, er  

 overladt til kommunens egen beslutning.
 7. Sikkerhedsregler i kommunen.
 7.1 Registerets indhold, anvendelse og sletning.
Det er i forskrifterne fastsat, hvilke typer af oplysninger, der må  

 registreres i registeret (bilag 1). Registerets oplysninger kan enten  

 tilvejebringes ved indberetning fra kommunen eller ved maskinel overførsel af  

 oplysninger fra andre edb-systemer.
Der kan her være tale om overførsel af  

 oplysninger fra enkeltkommunale, statslige eller fælleskommunale  

 edb-systemer.
Der stilles i forskrifterne (bilag 2) et generelt krav om, at der skal  

 foretages fornøden kontrol til sikring af, at der ikke registreres urigtige  

 eller vildledende oplysninger.
En sådan kontrol kan foretages på flere måder,  

 og det må i nogen grad bero på kommunens konkrete vurdering, hvad der anses  

 for fornødent.
Et minimumskrav er dog, at der foretages kontrol til sikring  

 af, at inddata konverteres korrekt.
 Derudover vil det normalt være et led i kontrollen, at edb-systemet  

 udfører en række formelle og logiske kontroller af inddata.
 Kommunen har mulighed for at indberette dels manuelt ved brug af bilag som  

 sendes til edb-centralen eller dels maskinelt ved brug af terminal.
 Som andre kontrolmuligheder kan peges på kontrol af overensstemmelse  

 mellem indberetningsbilag og baggrundsmateriale samt kontrol af  

 uddatamateriale.
 Ved konstaterede fejlregistreringer skal kommunen snarest muligt, d.v.s.  

 normalt ved førstkommende ajourføringskørsel, foretage indberetninger, der  

 medfører sletning eller berigtigelse af den registrerede fejl.
 Da inddateringen er lagt i faste rammer ved systemets opbygning vil  

 overholdelsen af disse regler ikke være et praktisk problem for kommunen.
En undtagelse herfra er dog de såkaldte »frie felter«, der  

 forekommer i en række systemer, d.v.s. felter hvor den enkelte bruger kan  

 indlægge sine egne tekstanmærkninger, eller eventuelt koder (f.eks.  

 statistikkoder), som denne selv fastlægger betydningen af.
Disse felter har i  

 forskrifternes bilag 1 fået anmærkningen, at »der må kun registreres  

 oplysninger, som klart er af betydning for varetagelsen af registerets  

 formål, jf. forskrifternes § 2«.
Begrundelsen er, at der kun må  

 registreres oplysninger, som klart vedkommer den opgave, edb-systemet  

 udfører.
Det er ikke tilstrækkeligt, at kommunen har brug for oplysningerne i  

 anden sammenhæng.
 7.2 anvendelse af terminal.
Indberetning over terminal betragtes som konvertering i kommunen.  

 Konvertering af inddatamateriale til maskinlæsbar form vil i almindelighed  

 finde sted i kommunen, på konverteringsbureau eller på den edb-central, der  

 fører registeret.
Hvis indberetningen indebærer, at oplysninger fra  

 registeret kan kaldes frem på terminalen i kommunen, opfattes systemet som et  

 terminalsystem, og der er i forskrifterne krav om sikkerhedsforanstaltninger  

 ved terminalanvendelse.
 Såfremt kommunen anvender konverteringsbureau må kommunen sikre sig, at  

 bureauet behandler og opbevarer inddatamateriale på betryggende måde, samt  

 udfører fornøden inddatakontrol og i overensstemmelse med forskrifternes  

 bestemmelser returnerer eller tilintetgører inddatamaterialet efter endt  

 brug.
 7.3 Registerets uddata.
 Det bestemmes i forskrifternes kapitel 2, hvilke former for uddata, der må  

 udskrives fra det pågældende register, f.eks. bestemte typer af lister og  

 generelt fastlagte skærmbilleder samt andre lister, statistikker og  

 oversigter.
Ved »generelt fastlagte« lister og skærmbilleder forstås uddata,  

 der i forvejen er fastlagt af edb-centralen.
Sådanne uddata kan  

 hensigtsmæssigt beskrives i kommunens brugervejledning for det pågældende  

 system, som dokumentation for, hvilke uddata systemet udskriver.
Det bestemmes ligeledes i forskrifterne, hvor udskrivning må finde sted.  

 Udskrivning kan altid ske på edb-centralen.
I visse forskrifter for  

 terminalsystemer bestemmes tillige, at udskrivning må finde sted i kommunen.
Endelig kan der i enkelte forskrifter være adgang til, at en kommune må  

 bearbejde (programmere) og iværksætte udskrivning af egne oplysninger i  

 kommunen.
Udgangspunktet er, at forskrifternes bestemmelser gælder for såvel  

 den centrale, som den decentrale del af registeret.
Kommunen skal i henhold  

 til forskrifter for det pågældende system fastsætte nærmere regler om  

 sikkerhedsforanstaltninger for den decentrale anvendelse af registeret.
 Det bestemmes desuden i forskrifterne (bilag 2), at registrerede  

 oplysninger, der på grund af deres alder eller af andre grunde har mistet  

 deres betydning for varetagelsen af registerets opgaver, skal slettes.  

 Herudover indeholder forskrifterne regler om, hvornår en person ikke længere  

 må være registreret i kommunens del af registeret.
Overholdelsen af sletningsreglerne kan i betydeligt omfang sikres gennem  

 den måde edb-systemet er indrettet på, hvorved ed-bcentralen, der fører  

 registeret, bliver ansvarlig.
Dette gælder især reglen om den fuldstændige  

 sletning af personer i registeret.
Det skal imidlertid understreges, at  

 kommunen har et selvstændigt ansvar for ajourføring eller sletning af  

 oplysninger, der forudsætter indberetninger fra kommunen.
 7.4 Opbevaring, anvendelse og bestilling af udskrifter.
Forskrifternes bestemmelser om opbevaring og anvendelse af udskrifter  

 gælder alene udskrifter med oplysninger, der kan henføres til bestemte  

 personer.
Undtaget fra reglerne er udskrifter, der indgår i en konkret sag i  

 kommunen om enkelte registrerede personer, d.v.s. typisk, at udskriften er  

 journaliseret på en sag vedrørende en enkelt person.
Om udskrifternes opbevaring gælder, at disse skal opbevares på en sådan  

 måde, at uvedkommende ikke kan få adgang til at gøre sig bekendt med de i  

 udskrifterne indeholdte oplysninger.
Herudover er det i forskrifterne  

 angivet, at udskrifterne kun må opbevares i et bestemt tidsrum (i hovedreglen  

 5 år), hvorefter de skal tilintetgøres.
Undtaget fra reglerne er dog  

 udskrifter, hvor anden lovgivning indebærer, at disse skal opbevares i en  

 længere periode.
Administrationsdepartementet har mulighed for at fravige den  

 generelle 5-års regel.
 Således er der f.eks. i de seneste år forekommet ændringer af  

 registerforskrifter, hvor bestemmelsen om kassationsfrister på grund af  

 særlige behov er udvidet f.eks. til at gælde i 10 eller 20 år.
Kun de medarbejdere, der er berettiget til at anvende udskrifterne, har  

 adgang til dem.
Ud fra dette må kommunen vurdere, hvordan opbevaring af  

 udskrifter kan ske på betryggende måde, når de ikke benyttes, f.eks. i aflåst  

 skab eller skrivebord, kontorlokale eller lignende.
Det er naturligvis en  

 forudsætning, at kun de medarbejdere, der er berettiget til at anvende  

 oplysningerne, har adgang til de respektive møbler og lokaler.
Procedurer og retningslinier for opbevaring og anvendelse af udskrifter  

 kan f.eks. indgå i kommunens uddybende regler.
Herudover kan der i de  

 uddybende regler indgå retningslinier for arkivering og tilintetgørelse af  

 udskrifterne, f.eks.
- hvordan sikres det, at kassationsfristerne overholdes, og hvem er  

 ansvarlig herfor ? - hvem skal gennemføre destruktion af udskrifterne ? - på hvilken måde skal destruktionen foregå ? Om anvendelse af udskrifter gælder som hovedregel (bilag 2), at  

 udskrifterne kun må anvendes af de af kommunens medarbejdere, der er  

 beskæftiget med det sagsområde, som registerets hovedformål vedrører.  

 Eksempelvis må udskrifter fra dagpengesystemet kun anvendes af medarbejdere,  

 der er beskæftiget med administration af dagpengeordningen.
Derudover bestemmes det i forskrifterne (bilag 2), at medarbejdere i andre  

 dele af forvaltningen kan få adgang til udskrifterne.
Forudsætningen er, at  

 oplysningerne er af væsentlig betydning for vedkommende forvaltningsgrens  

 virksomhed eller har væsentlig betydning for en afgørelse, som denne del af  

 forvaltningen skal træffe.
 På grund af kommunernes forskellige organisatoriske opbygning og forskelle  

 med hensyn til opgaveplacering, er der ikke i forskrifterne angivet konkrete  

 afgrænsninger til en organisatorisk enhed (forvaltning, kontor, sektion  

 etc.).
Om rekvirering af udskrifter gælder almindeligvis, at kun medarbejdere  

 inden for den forvaltning, registeret vedrører, bør bemyndiges til at  

 rekvirere udskrifter fra edb-centralen.
Dette indebærer, at medarbejdere i  

 andre dele af forvaltningen må henvende sig i denne enhed, når de har behov  

 for udskrifter.
I kommunens uddybende regler vil der være mulighed for at  

 foretage en præcisering vedrørende anvendelsen af udskrifter i kommunen.  

 Derudover kan der eventuelt fastsættes retningslinier for rekvisition af  

 udskrifter fra kommunens arkiv.
I hvilket omfang sådanne regler bør udformes, beror på kommunens egen  

 vurdering.
Af faktorer, der kan indgå i denne vurdering kan nævnes - oplysningernes følsomhed - i hvilket omfang, kommunen allerede har dokumenteret sine administrative  

 rutiner - lokalemæssige/organisatoriske forhold.
Det bestemmes i forskrifterne (bilag 2), at udskrivning fra registeret  

 skal ske efter en driftsplan, der fastsættes af edb-centralen og kommunen.
I  

 driftsplanen skal være angivet tidspunkter for aflevering af  

 inddatamateriale, kørselsdage og aflevering af uddatamateriale fra  

 edb-centralen.
Udover udskrivning efter driftsplanen kan udskrivning ske  

 efter skriftlig rekvisition.
Der gælder her følgende regler, - rekvisitionen kan kun udstedes af medarbejdere, der er bemyndiget hertil - kun medarbejdere i den del af kommunens forvaltning, hvorunder  

 registeret hører, kan bemyndiges - edb-centralen skal af kommunen gøres bekendt med, hvem der er bemyndiget  

 til at rekvirere udskrifter.
F.eks. vil de medarbejdere, der kan bemyndiges til at rekvirere udskrifter  

 fra dagpengesystemet, være dem, der arbejder med dagpengeadministrationen og  

 deres overordnede.
Den skriftlige rekvisition kan erstattes af en telefonisk  

 bestilling.
Her gælder følgende regler, - edb-centralen skal foretage kontrolopringning til rekvirenten, før der  

 iværksættes udskrivning og forsendelse - en skriftlig rekvisition skal snarest fremsendes til edb-centralen, der  

 har pligt til at påse, at en sådan er modtaget senest 3. hverdag efter, at  

 den telefoniske bestilling er modtaget - telefonisk bestilling kan ligeledes kun foretages af medarbejdere, der  

 er bemyndiget hertil.
 Det vil formentlig i de fleste tilfælde være de samme personer, som kan  

 rekvirere udskrifter fra registeret skriftligt, men der er ikke noget til  

 hinder for, at det kan være færre personer.
Bestilling af udskrifter via terminal kan sidestilles med skriftlig  

 rekvisition under forudsætning af, at edb-centralen foretager en registrering  

 af disse bestillinger.
Der gives på denne måde en dokumentation svarende til  

 skriftlig rekvisition.
Forskrifterne (bilag 2) indeholder en generel bestemmelse om, at  

 edb-centralen skal adressere forsendelser af ind- og uddatamateriale med  

 personoplysninger til en af kommunen udpeget medarbejder.
Edb-centralen skal  

 holdes orienteret om, hvilke medarbejdere, kommunen har udpeget hertil.  

 Sigtet med bestemmelsen er at sikre en entydig adressering, således, at disse  

 forsendelser kommer rette modtager i hænde.
Bestemmelsen forhindrer ikke, at  

 forsendelser kan åbnes i en central poståbningsfunktion, såfremt der ikke  

 herved sker brud på gældende tavshedsregler.
Antallet af medarbejdere, der er  

 berettiget til at rekvirere udskrifter på edb-centralen, bør begrænses mest  

 muligt.
Der er ikke i forskrifterne stillet særligt krav til forsendelsens  

 form, men for visse systemer kræves anbefalede forsendelser.
 8. Sikkerhedsregler ved terminalanvendelse.
 8.1 Generelt.
For registre, hvortil der er terminaladgang, indeholder forskrifterne  

 særlige sikkerhedsregler for terminalanvendelse.
Disse reglers krav til  

 sikkerhedsforanstaltninger er gradueret ud fra bl.a. oplysningernes  

 følsomhed, registerets størrelse, brugermiljøet og de fysiske forhold omkring  

 terminalanvendelsen.
 Registertilsynet foretager efter disse principper en inddeling af  

 offentlige terminalsystemer i tre grupper med stigende sikkerhedskrav,  

 således at de mindst følsomme systemer er henført til gruppe 1.
 Gruppe 1 systemer er f.eks. folkeregistre, ventelisteregistre,  

 forbrugsafgiftssystemer, økonomisystemer, m.fl.
 Gruppe 2 systemer er typisk sociale systemer og skattesystemer.
 Gruppe 3 systemer er større hospitals- og patientsystemer, større  

 sygdomssystemer og lignende.
 De grundlæggende sikkerhedsforanstaltninger vedrørende terminalanvendelse  

 gennemgås i hovedtræk.
 8.2 Autorisation af terminaloperatører.
Autorisationer til terminaloperatører tildeles af borgmesteren, jf.  

 afsnittet om borgmesterens opgaver.
Det bemærkes, at borgmesteren naturligvis  

 kan delegere opgaverne til kommunens øverste sikkerhedsansvarlige.  

 Autorisationen skal angive hvilke registre, persongrupper og datatyper,  

 terminaloperatøren har adgang til, samt i hvilket omfang denne kan ændre,  

 slette eller udskrive de registrerede oplysninger.
I praksis vil dette kunne  

 opnås ved at angive hvilke skærmbilleder, autorisationen vil give adgang til.
Hovedreglen er, at der kun må autoriseres medarbejdere, for hvem det er  

 nødvendigt at bruge terminalerne i forbindelse med udførelse af deres  

 arbejdsopgaver.
De må endvidere kun autoriseres til anvendelser, som de har  

 behov for.
Den medarbejderkreds, der kan tænkes autoriseret, vil normalt være  

 afgrænset organisatorisk enten som en bestemt afdeling eller en funktion.
En  

 »funktion« er ofte i forskrifterne angivet som »medarbejder  

 som er beskæftiget med administrationen af .......«.
Det er endvidere i visse forskrifter angivet, at der må autoriseres  

 personer ansat i den eksterne revision, som efter reglerne i den kommunale  

 styrelseslov er godkendt af tilsynsmyndigheden til at udføre revisionsopgaven  

 i kommunen.
De pågældende må ikke autoriseres til anvendelser, som de ikke  

 har behov for.
Kommunen må her vurdere, i hvilket omfang revisionen skal have  

 terminaladgang til registeret.
I den forbindelse skal bemærkes, at  

 videregivelse af oplysninger til kommunens revisor ikke anses for  

 videregivelse i lovens forstand, og er dermed ikke omfattet af forskrifternes  

 bestemmelser.
Det bestemmes i forskrifterne, at terminaloperatøren skal tildeles en  

 autorisationskode.
Der skelnes i forskrifterne imellem personlig og fortrolig  

 kode.
Koden må ikke røbes for uvedkommende og er i reglen opbygget af et  

 brugernavn og et kendeord.
Brugernavnet kan være operatørens eget navn eller  

 anden identifikation, og dette vil fremkomme på forskellige udskrifter til  

 kontrolformål.
Kendeordet er ved mange systemer kun kendt af den  

 sikkerhedsansvarlige, der har tildelt operatøren det samt operatøren selv.  

 Ved adskillige systemer er det dog muligt for operatøren selv at ændre sit  

 kendeord, således at det er operatøren alene, der har kendskab til dette.
I  

 nogle tilfælde tillader forskrifterne, at autorisationskoden kan være fælles  

 for flere operatører.
Også denne kode skal være fortrolig.
Den personlige autorisationskode tjener flere formål, idet den - fungerer som terminaloperatørens »nøgle« til systemet, - indebærer at systemet kan identificere terminaloperatøren, se afsnittet  

 om logning, - gør det muligt at begrænse operatørernes anvendelse af systemet, idet  

 det kan fastlægges, hvilke skærmbilleder en bestemt kode giver adgang til.
Udskiftning af autorisationskoder skal almindeligvis ske een gang årligt  

 men, for de mindst følsomme registre er det overladt til kommunen at fastsætte regler for udskiftningen.
Udskiftningen kan omfatte  

 hele koden og skal omfatte den særligt fortrolige del (kendeord).
 8.3 Sikkerhedsrapport.
Det er et krav, at der skal foretages registrering af alle uautoriserede  

 adgangsforsøg, d.v.s. tilfælde, hvor der enten indlæses eller indtastes en  

 ikke gyldig autorisationskode i systemet.
Hvis der registreres et nærmere  

 fastsat antal uautoriserede adgangsforsøg efter hinanden fra den samme  

 terminal, skal denne lukkes automatisk, og der skal udskrives meddelelse  

 herom.
Der skal umiddelbart herefter foretages kontrol i kommunen.
 Bestemmelsen om sikkerhedsrapport er ikke medtaget i forskrifter for  

 mindre følsomme registre, typisk gruppe 1 systemer.
Ved hjælp af sikkerhedsrapporten kan kommunen kontrollere, om der har  

 været gjort forsøg på at bryde en autorisationskode fra en bestemt terminal i  

 kommunen.
Kommunen fastlægger selv de antal adgangsforsøg og den periode, som  

 skal udløse kontrol.
Edb-centralen skal indrette sin registrering således, at kommunen straks  

 kan underrettes om adgangsforsøg, der skal udløse kontrol.
Edb-centralen kan  

 give meddelelse enten telefonisk til den sikkerhedsansvarlige i kommunen  

 eller ved hjælp af terminalsystemet, såfremt der kan udskrives meddelelse  

 herom fra systemet.
 8.4 Benyttelsesstatistik.
Det har tidligere været et krav, at der mindst een gang om måneden skal  

 udskrives en benyttelsesstatistik fra systemet.
I forskrifter, der er  

 revideret efter den nye forskriftsstruktur, omtalt i afsnit 2, er dette krav  

 ændret til, at udskrivning af benyttelsesstatistik skal ske mindst een gang  

 hvert halve år. Æ ndringen i bestemmelsens indhold indebærer, at kommunen  

 selv kan bestemme, hvor ofte man ønsker benyttelsesstatistikken udskrevet.  

 Denne skal dog udskrives mindst een gang hvert halve år.
Statistikken skal for hver enkelt operatør angive, hvilke transaktioner  

 denne har anvendt eller forsøgt at anvende og antallet af gange dette er  

 sket.
Statistikken skal af edb-centralen sendes til borgmesteren eller til en  

 af denne udpeget medarbejder, f.eks. kommunens øverste sikkerhedsansvarlige.  

 Såfremt kommunen fører en del af registeret decentralt på eget edb-udstyr kan  

 kommunen lade benyttelsesstatistikken udskrive enten på edb-centralen eller i  

 kommunen for den decentrale del af registeret.
Statistikken gennemgås bl.a. med henblik på, - at vurdere behovet for de tildelte autorisationer med henblik på  

 eventuel tilbagekaldelse eller ændring af autorisationerne, - at opdage mere omfattende misbrug, hvilket f.eks. en usædvanlig  

 transaktionsbrug kan være tegn på, - at undersøge årsagen til forsøg på at anvende skærmbilleder/  

 transaktioner, som man ikke er autoriseret til.
 Ved systemer, hvor der ikke benyttes personlige autorisationer, men fælles  

 koder, skal statistikkens oplysninger angives pr. autorisationskode/pr.  

 terminal i stedet for pr. operatør.
 8.5 Logning og kontrol.
Det er et krav i de fleste forskrifter for terminalsystemer, at der skal  

 foretages registrering (logning) af den enkelte transaktion.
Registreringen  

 skal mindst indeholde oplysning om tidspunkt, terminaloperatør,  

 transaktionstype og den/de person(er) transaktionen vedrører/det anvendte  

 søgekriterium.
Der skelnes i forskrifterne mellem differentieret log og  

 totallog.
 Differentieret log.
Der er i enkelte forskrifter krav om, at alle forespørgsler og/eller  

 opdateringer af bestemte mere følsomme typer af oplysninger, f.eks.  

 økonomiske, sociale, helbredsmæssige oplysninger i registeret, skal logges.  

 Det vil i praksis sige, at der foretages en fuldstændig logning af bestemte  

 transaktionstyper.
Det er endvidere angivet med hvilket interval, kommunen  

 skal foretage en kontrol af formålet med de pågældende anvendelser.
 Totallog.
Det bestemmes i forskrifter for terminalsystemer, der er placeret enten i  

 gruppe 2 eller 3, at der skal foretages en logning af alle transaktioner.  

 Registreringen (loggen) skal af edb-centralen opbevares i 6 måneder,  

 hvorefter den skal slettes.
Edb-centralen skal efter anmodning fremsende  

 udskrift af dele af loggen til kommunen.
For de mere følsomme registre f.eks. med helbredsoplysninger skal der fra  

 loggen kunne udskrives nærmere bestemte transaktionstyper f.eks. de såkaldte  

 »slettede hospitalskontrakter« og transaktioner, hvorved der  

 udskrives lister med oplysninger om et større antal personer.
Der skal som  

 angivet i forskrifterne foretages en undersøgelse af formålet med sådanne  

 transaktioner.
 8.6 Logning af decentral terminalanvendelse med egen programmering.
Såfremt en kommune har mulighed for i det pågældende fælleskommunale  

 register at bearbejde (programmere) og udskrive oplysninger fra registeret,  

 er der i forskrifterne medtaget bestemmelse om, at der skal ske en logning af  

 disse transaktioner med tilhørende programmer.
Det er ved  

 forskriftsfastsættelsen forudsat, at der er udarbejdet en systemteknisk  

 løsning således, at der er tale om et driftsfællesskab mellem den centrale og  

 decentrale anvendelse af registerets oplysninger.
Loggen skal opbevares på  

 edb-centralen i 6 måneder, og der skal med jævne mellemrum foretages udtræk  

 fra loggen og foretages en stikprøvevis kontrol af formålet med anvendelsen.
 8.7 Kommunens administration af terminalsikkerhedsreglerne.
 Sikkerhedsforanstaltningerne for terminalsystemer bygger dels på  

 maskinelle procedurer, d.v.s. funktioner som edb-centralen har indlagt i  

 edb-systemerne (adgangskontrol, sikkerhedsrapport, benyttelsesstatistik og  

 logningsprocedurer, jf. ovenfor), dels på kommunens administration af  

 reglerne, navnlig vedrørende autorisation, instruktion af medarbejderne og  

 kontrol og tilsyn.
 Det forventes, at edb-centralen yder kommunen den fornødne vejledning i  

 brugen af de maskinelle sikkerhedsprocedurer.
Det vil naturligt være kommunens øverste sikkerhedsansvarlige, der i  

 praksis tildeler og tilbagekalder autorisationer.
Dette kan ske direkte fra  

 en terminal i kommunen.
Forskrifternes regel om autorisation af  

 terminaloperatører skal respekteres.
Kommunens uddybende regler bør omfatte retningslinier for administrationen  

 af autorisationsordningen, herunder regler for tildeling (tilbagekaldelse),  

 udskiftning og dokumentation afautorisationerne.
Det vil være  

 hensigtsmæssigt, at kommunen har udarbejdet instrukser vedrørende brugen af  

 terminalsystemer og omgangen med autorisationskoder og ID-kort.
Det bør i  

 instrukserne bl.a. præciseres, at terminalerne kun må benyttes til tjenstlige  

 formål, samt at adgangskontrol skal finde sted ved ethvert operatørskift.  

 Endvidere bør instrukserne indeholde retningslinier for opsyn med og  

 aflåsning af terminaler eller terminalrum, behandling af terminaludskrifter  

 og rapportering afuregelmæssigheder vedrørende terminalbrugen.
Reglerne skal navnlig sikre, at koderne forbliver fortrolige, og at  

 hensigten med autorisationsordningen i det hele taget respekteres.
Kommunen  

 skal føre tilsyn med, at reglerne overholdes.
 9. Videregivelse af oplysninger.
 9.1 Regler om registerindsigt.
 Forskrifternes generelle regler om registerindsigt er indeholdt i bilag 2  

 til forskrifterne.
Forskrifternes bestemmelser om registerindsigt eller egenacces svarer i  

 hovedtræk til lovens bestemmelser. 1 forskrifterne er der dog sket en  

 præcisering, idet der kun er anført de af lovens bestemmelser, der gælder for  

 konkrete registre.
Der er dermed også taget stilling til lovens  

 undtagelsesbestemmelser.
F.eks. fastslås det, at oplysningerne på forlangende  

 skal gives skriftligt, hvilket indebærer, at lovens bestemmelser om, at  

 oplysninger dog i tilfælde, hvor hensynet til den registrerede taler derfor,  

 kan gives mundtligt, ikke kan komme i betragtning for det pågældende  

 register.
 Ligeledes vil lovens bestemmelse om, at registerindsigt kan afslås helt  

 eller delvis, hvis den registreredes interesse i at få kendskab til  

 oplysningerne findes at burde vige for afgørende hensyn til offentlige eller  

 private interesser, ikke blive medtaget i en række forskrifter.
 Endelig er det i forskrifterne præciseret, at kommunen før oplysningerne  

 udleveres, skal sikre sig, at den der fremsætter begæring om registerindsigt  

 er identisk med den person, oplysningerne vedrører, eller er berettiget til  

 at handle på dennes vegne.
 Registertilsynet har udarbejdet en vejledning om registerindsigt af 23.  

 juli 1980.
 9.2 Videregivelse til private.
Forskrifternes bilag 2 indeholder de generelle regler om videregivelse af  

 oplysninger til private.
Den generelle regel om videregivelse til private er,  

 at oplysninger der kan henføres til bestemte personer, ikke må videregives  

 til private personer og virksomheder, med mindre dette direkte er tilladt i  

 forskrifterne.
Den tilladte videregivelse vil almindeligvis omfatte, - videregivelse af oplysninger, hvor der foreligger samtykke fra den  

 registrerede, - konkret angivne videregivelser, der kan finde sted med hjemmel i lovens  

 generelle bestemmelser, og som nævnes specifikt i de individuelle  

 forskrifter, - videregivelse til brug ved konkrete forskningsprojekter.
Inden for disse rammer er det kommunen, der afgør, om konkrete  

 videregivelser skal finde sted.
Kommunen kan i den forbindelse stille krav  

 til den måde, modtageren opbevarer og anvender oplysningerne på.
Samtykke skal gives af den registrerede eller den, der handler på dennes  

 vegne.
Der stilles endvidere visse formkrav, idet samtykket skal meddeles  

 skriftligt og angive, - hvilke typer oplysninger, der må videregives, - hvem oplysningerne må videregives til, og - hvorledes modtageren må anvende oplysningerne.
 Samtykke bortfalder senest efter eet års forløb.
 Om de konkret angivne videregivelser i forskrifterne skal bemærkes, at  

 disse finder sted enten ved edb-centralens foranstaltning eller i kommunen.  

 Forskrifterne angiver for hver enkelt videregivelse, hvilke typer  

 oplysninger, der er tale om, hvem der er modtageren og hvad oplysningerne må  

 bruges til.
 Videregivelse til brug ved konkrete forskningsprojekter kan ske på nærmere  

 angivne vilkår og efter indhentede udtalelser fra Registertilsynet.
 Der kan i kommunens uddybende regler indgå retningslinier for  

 videregivelse af oplysninger til private og virksomheder, således at  

 forskrifternes bestemmelser respekteres.
Herudover indeholder forskrifterne regler om betaling for udlevering af  

 oplysninger enten efter reglerne om samtykke eller efter reglen om udlevering  

 til brug ved forskning.
Betalingsreglen angiver en øvre grænse for den  

 betaling, kommunen kan opkræve.
Om videregivelse såvel til private som til offentlige myndigheder gælder  

 generelt, at i det omfang, registeroplysningerne indgår i en sag, som er  

 eller har været til behandling i den offentlige forvaltning, skal spørgsmålet  

 om videregivelse af oplysninger fra de enkelte sager løses efter  

 offentlighedsloven.
Videregivelse i øvrigt sker efter registerlovens regler.
Videregivelse af oplysningerne til behandling på edb-servicebureau eller  

 til kommunens revisor og advokat betragtes ikke som videregivelse i lovens  

 forstand.
Videregivelserne er derfor ikke omfattet af forskrifterne.
Der  

 henvises i øvrigt til afsnit 8.2. om autorisation af eksterne  

 revisionsmedarbejdere.
 9.3 Videregivelse til offentlige myndigheder.
Forskrifternes bilag 2 indeholder de generelle regler om videregivelse til  

 offentlige myndigheder.
Ligesom i afsnittet om videregivelse til private er  

 forskrifternes udgangspunkt et forbud mod videregivelse af oplysninger, der  

 kan henføres til bestemte personer, efterfulgt af undtagelser.
Det bestemmes  

 i forskrifterne, at videregivelse må ske, - hvor der foreligger samtykke fra den registrerede, - til brug ved konkrete forskningsprojekter, - enkeltstående oplysninger til brug i konkrete retsforhold, - konkret angivne videregivelser, der kan finde sted med hjemmel i lovens  

 generelle bestemmelser, og som vil være nærmere specificeret i de  

 individuelle forskrifter, - hvor den pågældende myndighed har lovhjemmel til at få oplysningerne.
 En videregivelse af oplysninger efter reglen om samtykke og efter reglen  

 om konkrete forskningsprojekter er omtalt under videregivelse til private.
For de videregivelser, der sker efter reglen om videregivelse  

 afenkeltstående oplysninger til brug i konkrete retsforhold, skal det  

 understreges, at der her alene er tale om enkeltstående oplysninger.
Der kan  

 således ikke videregives masseoplysninger med hjemmel i denne bestemmelse.  

 Det er endvidere forudsat, at den offentlige myndighed, der begærer  

 oplysningerne, kan godtgøre at have en retlig interesse i at få  

 oplysningerne, der klart overstiger hensynet til oplysningernes  

 hemmeligholdelse.
Der må dog ikke videregives oplysninger i strid med særlige  

 tavshedsforskrifter fastsat ved lov.
Dermed menes specielle  

 tavshedsforskrifter og altså ikke de generelle tavshedspligtbestemmelser i  

 straffeloven, tjenestemandsloven m.v.
Som eksempler på særlige  

 tavshedsforskrifter kan nævnes lægelovens § 9, og kildeskattelovens § 87.
Som nævnt foran er de konkrete videregivelser til offentlige myndigheder  

 hjemlet i de individuelle forskrifter for det enkelte register.
Der skelnes i  

 forskrifterne mellem de såkaldte rutinemæssige videregivelser (f.eks.  

 videregivelse til Danmarks Statistik, statsskattedirektoratet,  

 socialstyrelsen m.fl.) og de videregivelser, der forudsætter, at den nævnte  

 myndighed konkret anmoder om kommunens tilladelse til at få de pågældende  

 oplysninger.
Den pågældende myndighed vil ofte kunne begrunde dette med  

 hjemmel i den pågældende myndigheds lovgivning eller virksomhed.  

 Videregivelsen af oplysningerne kan endvidere være begrundet i hensynet til  

 en afgørelse eller planlægning, som myndigheden skal træffe.
 De rutinemæssige videregivelser finder som regel sted ved edb-centralens  

 foranstaltning.
Endelig kan videregivelse finde sted efter den generelle regel i bilag 2,  

 hvor den pågældende myndighed har lovhjemmel til at få oplysninger.
Her  

 fastslås, at videregivelse kan finde sted, hvor kommunen i henhold til lov  

 har pligt til at meddele oplysninger til en anden offentlig myndighed.
 10. Anvendelsesreglen.
I en række forskrifter vil der i kapitel 2, om registerets indhold,  

 anvendelse og sletning m.v., være indføjet en særlig anvendelsesregel.
Efter  

 denne bestemmelse kan finansministeren i konkrete tilfælde træffe bestemmelse  

 om, at registerets oplysninger kan anvendes til fremstilling af statistisk  

 materiale, eventuelt efter forudgående samkøring med andre registre.
Det er  

 dog en betingelse, at dette sker efter anmodning fra en statslig myndighed,  

 der i henhold til lov har adgang til - at få oplysningerne, - at hver enkelt anvendelse forinden forelægges Registertilsynet til  

 udtalelse og - at de registeransvarlige myndigheder underrettes senest samtidigt med,  

 at anvendelsen finder sted.
 Det forudsættes endvidere, at der er tale om ad hoc-situationer, og at  

 oplysningerne er nødvendige for varetagelsen af den pågældende myndigheds  

 planlægnings- og styringsopgaver, f.eks. til brug for konsekvensberegninger  

 ved lovforberedende arbejde.
Reglen indebærer ikke, at den pågældende statslige myndighed - udover  

 fremstilling af det konkrete statistiske materiale - får mulighed for at  

 opbevare personhenførbare oplysninger.
Vilkårene for den enkelte  

 statistikfremstilling fastsættes efter forelæggelse for Registertilsynet.
 Udgifterne i forbindelse med denne brug af registrene og  

 statistikfremstillingen afholdes af den rekvirerende statslige myndighed.
 11. Kommunens uddybende regler.
 Forskrifternes bilag 2 indeholder en generel regel om, at  

 kommunalbestyrelsen skal fastsætte nærmere regler om  

 sikkerhedsforanstaltninger i kommunen til uddybning af de regler, der findes  

 i forskrifterne.
Baggrunden for denne bestemmelse er kommunernes forskelligheder med hensyn  

 til administration, organisation, opgaveplacering, arbejdsgange og fysiske  

 rammer.
Det er således overladt til kommunerne at fastlægge de nærmere  

 sikkerhedsforanstaltninger i kommunen inden for rammerne af de gældende  

 forskrifter.
 Reglerne skal navnlig omfatte organisatoriske forhold og fysisk sikkerhed,  

 herunder sikkerhedsorganisation, administration af adgangskontrol- og  

 autorisationsordninger samt retningslinier for tilsynet med overholdelse af  

 de sikkerhedsforanstaltninger, der er fastsat for kommunen.
 For decentral terminalanvendelse i forbindelse med et fælleskommunalt  

 register er der i forskrifterne krav om, at de uddybende regler tillige skal  

 omfatte nærmere regler om administrative og systemtekniske forhold, evt.  

 dokumentation for denne anvendelse.
 Forskrifternes krav til de uddybende reglers indhold kan i øvrigt  

 sammenfattes i en række emner:
- organisatoriske forhold - fysisk sikkerhed - tilsyn med overholdelse af reglerne - behandling af ind- og uddata - rekvirering af udskrifter - opbevaring, anvendelse og bestilling af udskrifter - registerindsigt - videregivelse til private - videregivelse til andre offentlige myndigheder - decentral terminalanvendelse.
Det skal bemærkes, at kravet om uddybende regler, uanset at dette indgår i  

 forskrifterne for det enkelte system, ikke indebærer, at der skal udarbejdes  

 et regelsæt for hvert enkelt register.
Det er forudsat, at reglerne kan  

 omfatte alle de registre, kommunen anvender.
Reglerne bør naturligvis  

 justeres i det omfang, der er behov herfor.
Den teknologiske udvikling  

 indebærer løbende nye krav til det enkelte register.
De nærmere regler vedrørende den decentrale terminalanvendelse kan f.eks.  

 udarbejdes i et særligt bilag til de uddybende regler.
Bilaget indsendes til  

 Registertilsynet.
Det er i øvrigt et generelt krav i forskrifterne, at de uddybende regler  

 indsendes til Registertilsynet.
Der henvises til afsnittet foran om en  

 kommunes tilslutning til et register.
 Organisationsforhold.
 Det skønnes ikke nødvendigt i vejledningen yderligere at uddybe, hvorledes  

 kommunen kan organisere sikkerhedsarbejdet inden for rammerne af de  

 fælleskommunale forskrifter, idet samtlige kommuner formentlig i dag har  

 udarbejdet uddybende regler herfor.
 Det bemærkes dog, at kravet om sikkerhedsorganisation primært skal  

 tilgodese et ønske om, at der sker en klar ansvarsplacering med hensyn til de  

 opgaver, der indgår i kommunens sikkerhedsarbejde, samt at der i kommunen  

 skabes en bevidsthed omkring betydningen af dette arbejde.
 Herudover skal blot nævnes, at det ikke er noget krav, at kommunens  

 sikkerhedsorganisation skal gå på tværs af den eksisterende organisation.  

 Kommunen kan f.eks. vælge en løsning, der indeholder særlige  

 sikkerhedsfunktioner, som f.eks. sikkerhedsledere og områdeansvarlige, men  

 kommunen kan som nævnt også vælge at placere sikkerhedsopgaverne ind i den  

 eksisterende organisation.
 Fysisk sikkerhed.
Forskrifterne giver ingen direkte anvisning på, hvilken form for fysisk  

 sikkerhed, der forudsættes etableret i kommunen.
Det er således overladt til  

 kommunens egen vurdering at fastlægge disse foranstaltninger.
Endvidere må  

 forskrifternes sigte og indhold indebære, at datamateriale og terminaler ikke  

 anvendes af uvedkommende.
 Tilsynet med overholdelse af reglerne.
Forskrifterne giver ingen generelle retningslinier for, hvordan tilsynet  

 skal tilrettelægges.
Generelt må tilsynet indgå som en af delopgaverne, der  

 skal placeres i sikkerhedsorganisationen.
Det nærmere indhold af opgaven  

 fastlægges ud fra det samlede sæt sikkerhedsregler i kommunen.
 12. Kommunen og edb-centralen.
Forskrifternes sikkerhedsregler forudsætter på mange punkter et samspil  

 mellem kommunen og den edb-central, hvor registeret føres.
En række af disse  

 relationer er omtalt under gennemgangen afsikkerhedsbestemmelsernes indhold  

 foran.
 Sikkerhedsforanstaltningerne på edb-centralen, hvor registrene føres,  

 udgør en meget væsentlig del af den samlede sikkerhed omkring registrene.
 Forskrifterne siger herom, at edb-centralen skal iagttage de  

 sikkerhedsforantstaltninger, der er beskrevet i bilag A - B m.fl. til  

 forskrifterne.
 I bilag A, der er offentligt tilgængeligt og udsendt som særskilte bilag  

 til de fælleskommunale registerforskrifter, jf. afsnit 2 foran, er fastsat  

 kravene til sikkerhedsforanstaltningerne pa edb-centralen.
 Bilag B, der indeholder en uddybning af de sikkerhedsforanstaltninger, der  

 er stillet krav om i bilag A, er ikke offentligt tilgængeligt og heller ikke  

 tilgængeligt for kommunerne.
 For enkelte andre edb-servicebureauer er fastsat bilag, der ikke er  

 offentligt tilgængelige.
 Det er Registertilsynet, der afgør om sikkerhedsforanstaltningerne for  

 edb-centralen/edb-servicebureauet er tilfredsstillende og påser, at de  

 overholdes.
 Meddelelser til edb-centralen.
 Som nævnt tidligere i vejledningen skal kommunen efter forskrifternes  

 sikkerhedsbestemmelser give edb-centralen besked om en række forhold, f.eks.
- returnering eller tilintetgørelse af inddatamateriale - navne på medarbejdere, der er bemyndiget til at bestille udskrifter - forsendelse eller udskrivning af benyttelsesstatistik - særlige krav til forsendelsesmåde (eventuelt) - særlige krav til terminalanvendelser - adgangskontrol ved terminalanvendelse - sikkerhedsrapport - forsendelse eller udskrivning af forskelligt kontrolmateriale.
