Betænkning afgivet af Undervisningsudvalget den 30. maj 2017 Betænkning over Forslag til folketingsbeslutning om, at efterskoler kan modtage tillægstakst til danskundervisning for flygtningebørn uden permanent opholdstilladelse [af Jacob Mark (SF) m.fl.]:
1. Udvalgsarbejdet Beslutningsforslaget blev fremsat den 31. marts 2017 og var til 1. behandling den 18. maj 2017. Beslutningsforslaget blev efter 1. behandling henvist til behandling i Undervisningsudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 2 spørgsmål til undervisningsministeren til skriftlig besvarelse, som denne har besvaret.
Spørgsmål nr. 1 til undervisningsministeren og dennes svar herpå er optrykt som bilag 2 til betænkningen.
2. Indstillinger og politiske bemærkninger Et flertal i udvalget (DF, V, LA og KF) indstiller forslaget til forkastelse.
Et mindretal i udvalget (S, EL, ALT, RV og SF) indstiller forslaget til vedtagelse uændret.
Socialdemokratiets, Enhedslistens, Alternativets, Radikale Venstres og Socialistisk Folkepartis medlemmer af udvalget er enige om, at det ikke giver mening, at den nuværende tillægstakst for danskundervisning til tosprogede er forbeholdt elever med permanent opholdstilladelse.
Særlig set i lyset af hensigtserklæringen fra regeringen og efterskoleforeningen om flere uledsagede flygtningebørn på efterskolerne virker det helt paradoksalt, at der ikke er mulighed for tillægstakst til danskundervisning til tosprogede uledsagede flygtningebørn med midlertidig opholdstilladelse.
 Partierne ønsker at forbedre efterskolernes mulighed for at bidrage positivt til integrationen af ikke mindst af uledsagede flygtningebørn ved at give mulighed for tillægstakst til danskundervisning til tosprogede elever med midlertidig opholdstilladelse.
 Partierne er enige om, at dette finansieres inden for efterskoleområdets økonomiske ramme, så forslaget bliver udgiftsneutralt for staten. Ændringen finansieres af det statslige driftstilskud til efterskolerne, mens den statslige elevstøtte og den individuelle supplerende elevstøtte ikke berøres. Ændringen forventes at koste 1,4 mio. kr. om året, hvorfor betydningen for det fremtidige driftstilskud vil være yderst marginal.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Henrik Thulesen Dahl (DF) nfmd.
Pernille Bendixen (DF) Marlene Harpsøe (DF) Dorthe Ullemose (DF) Alex Ahrendtsen (DF) Marie Krarup (DF) Anni Matthiesen (V) Peter Juel Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Laura Lindahl (LA) Brigitte Klintskov Jerkel (KF) Annette Lind (S) Daniel Toft Jakobsen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (ALT) Bruno Jerup (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 134 Oversigt over spørgsmål og svar vedrørende B 134 Bilag 2 Et af udvalgets spørgsmål til undervisningsministeren og dennes svar herpå Spørgsmål og svar optrykt efter ønske fra S, EL, ALT, RV og SF Spørgsmål 1:
 Hvor meget skønner ministeren, at det isoleret set vil koste, hvis efterskoler fremadrettet kan få tillægstakst til danskundervisning til tosprogede elever med en midlertidig opholdstilladelse, som det foreslås i B 134? Ministeren bedes derudover redegøre for de økonomiske konsekvenser, hvis forslaget finansieres inden for det statslige driftstilskud til efterskoleområdet (med friholdelse af den statslige elevstøtte og den individuelle supplerende elevstøtte)  herunder konsekvenserne for det samlede driftstilskud, grundtilskuddet samt driftstaksterne pr. årselev.
 Svar:
 Med beslutningsforslag B 134 foreslås det at fjerne krav om, at elever skal have varig opholdstilladelse for at udløse tillægstakst til danskundervisning for tosprogede på efterskoler.
Udgiftsskøn Det forudsættes, at den foreslåede ændring ikke påvirker søgningen til efterskoler.
Det skønnes dermed, at den foreslåede ændring alene medfører merudgifter til tosprogsundervisning på efterskoler og ikke til driftstilskud, grundtilskud og statslig elevstøtte.
Grundlaget for udgiftskønnet er en forventet aktivitetsstigning på 100 årselever på tillægstaksten som følge af den foreslåede ændring.
Taksten pr. årselev er i 2017 på 13.949 kr.
Det skal bemærkes, at ministeriet ikke har tal på, hvor mange efterskoleelever, der har midlertidig opholdstilladelse.
Der er derfor tale om et skøn.
 Samlet skønnes den foreslåede ændring at medføre statslige merudgifter på ca. 1,4 mio. kr. årligt.
 De 1,4 mio. kr. svarer til ca. 0,1 pct. af efterskolernes samlede driftstilskud.
 Ved finansiering af merudgifterne over efterskolernes såkaldte driftstakst 1 og 2 vil det svare til en takstnedsættelse på ca. 50 kroner pr. årselev.
