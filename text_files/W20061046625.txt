Klage over, at nyren blev ramt ved forsøg på at udtømme væske i lungenhulen Nævnet fandt grundlag for at kritisere den afdelingslæge, der udførte indgrebet.
Det var nævnets opfattelse, at patienten, som da var i ganske kraftig antikoagulationsbehandling med Magnyl og Plavix og Innohep i terapidosis (modsat dosis, som anvendes ved forebyggelse af blodprop (tromboseprofylakse)), ikke frembød overbevisende tegn på betændelsesansamling i lungesækken (empyem), idet der hverken klinisk eller paraklinisk var tegn herpå.
Ifølge journalen havde patienten ikke feber (var afebril), der var ingen leukocytose (leukocytter 7,3) og CRP var kun let forhøjet (31). Det var ligeledes nævnets opfattelse, at patienten ikke frembød andre tegn på, at der var akut behov for hverken af diagnostiske eller behandlingsmæssige grunde at få udtømt væske fra lungesækken.
Nævnet lagde herved også vægt på, at der ikke var tale om en akut procedure, da den blev bestilt dagen før.
 Nævnet fandt på den baggrund, at proceduren burde have været udført med iagttagelse af større forsigtighed, ligesom nævnet fandt, at forsigtigheden yderligere burde have været skærpet, da den første punktur havde udhentet blod.
