Nr BTL 201 Betænkning over Forslag til lov om ændring af lov om garantier for lån til  

 bygning af mindre fragtskibe (Udvidelse til erhvervelse af brugte skibe samt  

 ændring af Fragtskibsudvalget fra rådgivende til besluttende organ m.v.)   

 Nr L 201 1996-97, 1. samling Afgivet af Erhvervsudvalget Afgivet: 19970515 Udvalget har behandlet lovforslaget i nogle møder og har herunder stillet spørgsmål til erhvervsministeren, som denne har besvaret skriftligt.
 Der er af erhvervsministeren stillet ændringsforslag, hvorom henvises til  

 de ledsagende bemærkninger.
Erhvervsministeren har over for udvalget oplyst, at Erhvervsministeriet  

 har ført drøftelser med Danmarks Skibskreditfond og repræsentanter for de  

 mindre redere om mulighederne for at etablere et såkaldt  

 »mezzaninvindue« på 50-100 mio. kr.
En sådan facilitet skal  

 anvendes til at give lån på markedsvilkår til mindre fragtskibe, herunder  

 især coastere, ud over den belåningsandel på 80 pct., hvor der i henhold til  

 lovforslaget kan gives garanterede lån.
Mezzaninlånene skal ikke modtage  

 garanti fra det offentlige, men til gengæld for risikoen skal långiver have  

 mulighed for at kræve en andel af rederens indtjening, således at den  

 faktiske tilbagebetaling i nogle tilfælde kan udgøre en høj forrentning af  

 lånebeløbet.
Skibskreditfonden har gjort Erhvervsministeriet opmærksom på, at  

 en vedtagelse i fondens bestyrelse om at etablere den beskrevne facilitet vil  

 forudsætte en modernisering af fondens vedtægter og en ny bekendtgørelse for  

 fonden.
En sådan modernisering er foretaget i de netop reviderede vedtægter  

 og i den bekendtgørelse, der blev sendt i høring i april og ventes udstedt af  

 erhvervsministeren i maj måned.
 Herefter indstiller udvalget lovforslaget til vedtagelse med  

 de af erhvervsministeren stillede ændringsforslag.
Et flertal (Venstres, Det Konservative Folkepartis, Socialistisk  

 Folkepartis, Fremskridtspartiets og Centrum-Demokraternes medlemmer af  

 udvalget) udtaler sammen med Dansk Folkeparti, der ikke er repræsenteret med  

 medlemmer i udvalget, at da der kan være tvivl om, hvorvidt lovforslaget vil  

 være tilstrækkeligt effektivt til at sikre en dansk coasterflåde af  

 tilstrækkeligt omfang, opfordres regeringen til at fremsætte lovforslag om  

 opblødning af anpartsindgrebet ved næste folketingsårs start.
Reglerne kan  

 f.eks. opblødes efter følgende retningslinjer:
Efter de gældende regler kan underskud fra skibsvirksomhed ikke fratrækkes  

 i anden indkomst, hvis der er mere end 10 passive deltagere i ejerskabet af  

 skibet.
Med henblik på at få skabt mulighed for investering i miljøvenlige  

 coastere til nærtrafik (Danmark, Skandinavien og Østersøen) bør det overvejes  

 at opbløde reglerne, der er en konsekvens af anpartsindgrebet fra 1989. Dette  

 bør dog kun ske på en sådan måde, at det er skatteudskydelsen, der er det  

 skattemæssige incitament kombineret med et positivt driftsresultat fra  

 virksomheden i driftsperioden.
Det betyder, at eventuelle opblødte regler  

 skal sikre, at der ikke opstår store likviditetsfordele ved deltagelsen,  

 således at det primært bliver den umiddelbare skattemæssige fordel, der  

 frister til deltagelse.
Desuden skal det sikres, at hvis det ikke går godt med virksomheden -  

 f.eks. fordi skibskonjunkturerne bliver dårligere - så skal tabet dækkes af  

 deltagerne og kreditorerne og ikke kun af skattevæsenet.
Dette betyder, at  

 der skal være fuld hæftelse, men også, at eventuel eftergivelse af gæld skal  

 medføre genbeskatning af tilsvarende skattemæssige fradrag.
Reglerne kan  

 f.eks. udformes således:
De skal omfatte mindre, nye miljøvenlige skibe.
Den nøjagtige afgrænsning  

 skal nærmere aftales.
 Deltagere i interessentskaber, der ejer sådanne skibe, får adgang til at  

 fratrække skattemæssigt underskud i anden virksomhed på trods af de  

 nugældende skattemæssige anpartsregler.
 Der gælder dog følgende betingelser:
1. At deltagerne hæfter personligt, ubegrænset og solidarisk for  

 rederiselskabets samlede gæld.
Dette betyder, at rederiselskabet ikke kan  

 være et aktieselskab eller anpartsselskab (begrænset hæftelse for  

 aktionærerne), et kommanditselskab (begrænset hæftelse for kommanditisterne),  

 et partrederi (ikke solidarisk hæftelse). Rederiselskabet skal altså  

 organiseres som et interessentskab.
Desuden skal der være fuld hæftelse for  

 al gæld.
Der kan altså ikke godkendes selskaber, hvor f.eks. hovedkreditor  

 har erklæret sig tilfreds med pant i skibet (såkaldte non recourse-lån). Der  

 kræves solidarisk hæftelse, idet dette sikrer, at de enkelte deltagere er  

 interesseret i, at meddeltagerne reelt er i stand til at opfylde deres  

 forpligtelser, og de vil derfor sikre sig meddeltagernes lødighed.
2. At eventuelt skattemæssigt underskud, der kan fratrækkes, ikke kan  

 overstige deltagerens samlede kontante indbetaling i rederiselskabet.
Dette  

 betyder, at der ikke opnås direkte likviditetsfordel af skattebesparelsen,  

 men kun en generel skatteudskydelse mod at indskyde penge i rederiselskabet.
3. Med henblik på at sikre, at den under nr. 2 nævnte indbetaling er reel,  

 gælder desuden, at det indbetalte beløb, der udgør maksimale fradrag,  

 nedsættes med eventuelle individuelle lån fra skibsværft, projektudbyder,  

 kreditorer i rederiselskaber og lign., hvis der reelt er tale om finansiering  

 af rederiselskabet.
Reglerne skal sikre, at reglen om fradragsmaksimering  

 svarende til kontant indskud ikke omgås.
Det accepteres altså ikke, at der  

 foretages indskud fra deltagerne, hvis de tilsvarende har opnået lån i  

 forbindelse med rederiselskabets virksomhed, men uden om rederiselskabet.
4. Hvis der opnås akkord eller anden gældseftergivelse fra  

 rederiselskabets kreditorer under selskabets drift eller afvikling, beskattes  

 denne akkordfordel hos deltagerne som indtægt fra rederidriften.
Reglen skal  

 sikre, at deltagerne ikke opnår en økonomisk gevinst ved at få eftergivet  

 gælden fra kreditorerne uden skattemæssig konsekvens, hvis der opstår  

 økonomiske problemer i rederiselskabet.
Efter gældende regler vil en sådan  

 akkord eller gældseftergivelse ofte være omfattet af reglerne om  

 underskudsbegrænsning i ligningslovens § 15 og personskattelovens § 13 a.  

 Imidlertid er denne regel uden betydning, hvis deltageren har fratrukket  

 skattemæssigt underskud fra rederiselskabet i anden indkomst.
Der er her  

 intet skattemæssigt underskud at begrænse.
5. Med henblik på at sikre, at ovenstående betingelser overholdes, skal  

 rederiselskabets virksomhed ved etableringen forelægges Ligningsrådet til  

 godkendelse af, at rederiselskabets virksomhed er omfattet af de opblødte  

 regler.
Reglen er indsat for at sikre, at der kun gives fradrag til  

 projekter, der opfylder betingelserne, herunder sikre, at der ikke udbydes  

 useriøse projekter, der »lokker« deltagere i projekter, der senere  

 viser sig ikke at overholde betingelserne, hvorved deltagerne sættes i en  

 vanskelig økonomisk situation, hvor det samtidig med de manglende  

 skattefradrag viser sig, at de økonomiske forudsætninger for projektet ikke  

 holder.
Erfaringer fra tidligere anpartstyper viser desuden, at der ofte vil  

 gå nogle år, før skattemyndighederne griber ind, hvorved deltagerne får  

 betydelige efterregninger fra skattevæsenet.
Et krav om forhåndsgodkendelse  

 bør kunne forhindre dette.
 ÆndringsforslagAf erhvervsministeren, tiltrådt af udvalget:
 Til § 1 1) I den under nr. 2 foreslåede affattelse af §  

 1 indsættes i stk. 6 efter 1. pkt. som nyt punktum:
»Låntager er forpligtet til, forinden skibet overgår til anden  

 anvendelse eller registrering, at give meddelelse herom til  

 Fragtskibsgarantiudvalget, jf. § 3, og långiver.« 2) I den under nr. 5 foreslåede § 3 b indsættes i  

stk. 1 efter »denne lov« ordene: »eller undlader at  

 afgive de efter § 1, stk. 6, pligtige oplysninger«.
Bemærkninger Til nr. 1 og 2 Garantien skal alene dække lån til erhvervelse eller  

 ombygning af mindre fragtskibe, som er eller vil blive registreret i Danmark  

 eller på Færøerne, og garantien vil derfor ikke kunne opretholdes, såfremt  

 skibet overgår til anden anvendelse eller registreres uden for Danmark eller  

 Færøerne.
Det er derfor af afgørende betydning, at garantigiver  

 (Fragtskibsgarantiudvalget) og långiver modtager oplysninger herom, når et  

 skib overgår til anden anvendelse eller registrering.
Det er baggrunden for,  

 at der indføres en strafsanktioneret pligt for låntager eller reder af skibet  

 til at give meddelelse til disse, forinden ændringerne for skibet  

 gennemføres.
 Hvis långiver i denne situation i henhold til lånebetingelserne har ret  

 til at opsige lånet og udnytter denne ret, kan långiver herefter forlange  

 pantet realiseret og gøre garantien gældende, såfremt der ikke opnås dækning  

 fra låntager og pantet.
Kim Nøhr Skibsted (S) Ole Vagn Christensen (S) Sonja Mikkelsen (S) Hardy  

 Hansen (S) Jacob Buksti (S) fmd.
Kjeld Rahbæk Møller (SF) Ulla Solvang  

 (RV) Frank Aaen (EL) Sonja Albrink (CD) Svend Erik Hovmand (V) Pia Larsen (V)  

 Svend Heiselberg (V) Erik Larsen (V) Kai Dige Bach (KF) nfmd.
Pernille  

 Sams (KF) Flemming Hansen (KF) Annette Just (FP) Dansk Folkeparti havde ikke  

 medlemmer i udvalget.
