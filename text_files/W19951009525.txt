 Tilladelse til at en registreret revisor indtrådte i bestyrelsen for  

 en sparekasse afslået.
 Registreret revisor K har i skrivelse af 16. august 1994 klaget over  

 Erhvervs- og Selskabsstyrelsens afgørelse af 22. juli 1994 (j.nr. 94-43.185),  

 hvorved styrelsen afslog at give hende tilladelse til at indtræde som medlem  

 af bestyrelsen for en sparekasse.
 Sagens omstændigheder:
Ved skrivelse af 27. juni 1994 ansøgte klageren, registreret revisor K, om  

 dispensation efter lov om registrerede revisorer med henblik på at indtræde  

 som bestyrelsesmedlem i bestyrelsen for X-by Spare- og Lånekasse.
Klageren,  

 som er medejer af A Revision ApS i Y-by, var blevet indvalgt i sparekassens  

 bestyrelse på et tidspunkt, hvor hun ikke var opmærksom på, at dette ville  

 kræve en dispensation fra Erhvervs- og Selskabsstyrelsen.
Til støtte for at  

 dispensation skulle gives, henviste klageren til, at A Revision ApS53s  

 arbejdsområde hovedsageligt ligger i Z-by, hvorimod sparekassens  

 arbejdsområde ligger i Æ-by.
Endvidere henviste hun til, at bestyrelsen for  

 sparekassen havde vedtaget, at klageren skulle udelukkes fra deltagelse i  

 bestyrelsesmøder, hvis der kunne opstå interessesammenfald.
 Ved den påklagede skrivelse af 22. juli 1994 afslog Erhvervs- og  

 Selskabsstyrelsen at give dispensation under henvisning til, at klagerens  

 medlemskab af sparekassens bestyrelse ville kunne bringe hendes uafhængighed  

 som revisor i fare.
Efter den dagældende lov om registrerede revisorer (lovbekendtgørelse nr.  

 322 af 18. maj 1993) § 8, stk. 2, kunne Erhvervs- og Selskabsstyrelsen  

 fastsætte nærmere regler for registrerede revisorers virksomhed og  

 forretningsbetingelser og herunder bestemme, at visse erhverv og stillinger  

 ikke kunne forenes med virksomhed som registreret revisor.
Sådanne regler var  

 fastsat ved Erhvervs- og Selskabsstyrelsens bekendtgørelse nr. 126 af 28.  

 februar 1989. Efter bekendtgørelsens § 2, stk. 1, nr. 4, måtte registrerede  

 revisorer ikke beklæde stilling som bestyrelsesmedlem i en  

 erhvervsvirksomhed, som driver anden erhvervsvirksomhed end bogførings-,  

 regnskabs- og revisionsvirksomhed.
Efter bekendtgørelsens § 2, stk. 2, kunne  

 Erhvervs- og Selskabsstyrelsen undtage fra bestemmelserne i stk. 1.
 Loven om registrerede revisorer er ændret ved lov nr. 427 af 1. juni 1994  

 med delvis ikrafttræden den 1. september 1994. Lovændringen er indarbejdet i  

 lovbekendtgørelse nr. 763 af 22. august 1994. Efter den nugældende lovs § 4  

 a, stk. 1, omfatter en registreret revisors virksomhed »revision af  

 regnskaber m.v. samt rådgivning og assistance i forbindelse hermed og inden  

 for tilgrænsende områder.« Efter lovens § 6 a, stk. 2, er stillingen som  

 registreret revisor »uforenelig ... med stilling som bestyrelsesmedlem  

 ... i en virksomhed, der driver anden erhvervsvirksomhed end den i § 4 a  

 nævnte.« Erhvervs- og Selskabsstyrelsen kan efter loven undtage fra  

 bl.a. stk. 2, hvis det skønnes, at den omhandlede virksomhed er uden  

 indflydelse på revisors uafhængighed.
I klageskrivelsen af 16. august 1994 anfører klageren, at hun står  

 uforstående over for, hvorfor hendes uafhængighed kan komme i fare ved at  

 være medlem af sparekassens bestyrelse, når hun i ansøgningen netop har  

 pointeret ikke at ville deltage i bestyrelsesmøder, hvor dette kan være et  

 problem.
Som bilag til klagen har klageren vedlagt kopi af skrivelse af 16.  

 august 1994 fra sparekassen, hvor denne opfordrer til, at der meddeles  

 klageren dispensation, idet hun er valgt af repræsentantskabet og dermed af  

 sparekassens kunder.
Sparekassens erhvervskunder består hovedsagelig af  

 landbrugere, som benytter sig af de Landøkonomiske Foreninger, så klagerens  

 uafhængighed som revisor kan ikke derved komme i fare.
 Erhvervs- og Selskabsstyrelsen har i en redegørelse for sagen af 28.  

 september 1994 fastholdt den trufne afgørelse og bl. a. udtalt: ».....
Med skrivelse af 27. november 1992 har styrelsen i en anden sag for  

 ankenævnet - j. nr. 92.884 ... - på ankenævnets anmodning ved notat af 26.  

 november 1992 redegjort for hidtidig dispensationspraksis i forbindelse med  

 statsautoriserede og registrerede revisorers mulighed for at indtræde i  

 bestyrelsen i en erhvervsvirksomhed.
Notatet indeholder et særligt afsnit  

 vedrørende revisorers indtræden i repræsentantskaber og lignende i banker og  

 sparekasser.
Der siges det indledningsvis, at der ikke er givet dispensation  

 til at kunne sidde i en bank eller en sparekasses bestyrelse.
 Baggrunden herfor er, at netop banker og sparekasser i særlig grad driver  

 erhvervsvirksomhed med omfattende kontakter til andre erhvervsvirksomheder.  

 Med en så omfattende kontaktflade vil det være vanskeligt at forestille sig,  

 at et bestyrelseshverv i en bank eller sparekasse vil kunne varetages uden at  

 revisors uafhængighed berøres heraf.
 I lighed hermed skal styrelsen henvise til Erhvervsankenævnets kendelse af  

 22. september 1993, j.nr. 92-29.582, hvor ankenævnet bl.a. udtaler, at  

 »(h)vervet som bestyrelsesmedlem i et pengeinstitut er af en sådan  

 karakter, at det ikke bør kunne forenes med virksomhed som registreret  

 revisor.«.
 De af klageren anførte forhold kan efter styrelsens opfattelse heller ikke  

 i nærværende sag begrunde dispensation og fravigelse af hidtidig praksis.
 At hovedarbejdsområderne mellem klageren og sparekassen skulle være  

 forskellige, er ikke tilstrækkeligt grundlag for meddelelse af dispensation,  

 da områdefordelingen ikke ændrer på muligheden for at uafhængigheden kan  

 berøres.
At klageren kan udelukkes fra bestyrelsesmøder ved inhabilitet har ingen  

 indvirkning på klagerens uafhængighed som revisor, hvorfor dette forhold ikke  

 ændrer på muligheden for, at klagerens uafhængighed som revisor kan berøres  

 af posten som bestyrelsesmedlem. .....' Erhvervs- og Selskabsstyrelsens redegørelse af 28. september 1994 har  

 været forelagt klageren, som ikke har fremsat yderligere bemærkninger hertil.
 Ankenævnet udtaler:
 Af de grunde, der er anført af Erhvervs- og Selskabsstyrelsen i skrivelsen  

 af 28. september 1994 til Erhvervsankenævnet tiltrædes det, at der ikke efter  

 det af klageren oplyste er grundlag for at undtage klageren fra § 6 a, stk.  

 2, i lovbekendtgørelse nr. 763 af 22. august 1994 om registrerede revisorer.
