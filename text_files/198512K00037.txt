Nr LSF 37 Forslag til Lov om ændring af lov om forsikring af varer og fragt mod  

 krigsfare til søs Fremsat af Industriministeren den 16. oktober 1985 § 1 I lov nr. 184 af 4. maj 1939 om forsikring af varer og fragt mod krigsfare til søs, som ændret senest ved lov nr. 654 af 23.
 december 1975, foretages følgende ændringer:
1. Ordene »ministeren for handel, industri, og søfart« ændres  

 overalt i loven til: »industriministeren«.
2. I § 2 indsættes i 1. pkt. efter ordene »8 medlemmer«: »,  

 der vælges for en 4-årig periode, idet dog et medlem skal fratræde ved det fyldte 70. år«.
 3. § 11 ophæves.
§ 2 Loven træder i kraft den 1. januar 1986.
Oprindeligt fremsat lovforslag Blad nr. 69 § 1 I lov nr. 184 af 4. maj 1939 om forsikring af varer og fragt mod krigsfare til søs som ændret senest ved lov nr. 654 af 23.
 december 1975 foretages følgende ændring:
1. Ordene »ministeren for handel, industri, og søfart« ændres  

 overalt i loven til: »industriministeren«.
 2. § 11 ophæves.
§ 2 Loven træder i kraft den 1. januar 1986.
BEMÆRKNINGER TIL LOVFORSLAGET Ved lov nr. 654 af 23. december 1975 blev gyldigheden af lov nr. 184 af 4. maj 1939 om forsikring af varer og fragt mod krigsfare til søs med senere ændringer forlænget indtil udgangen af året 1985.
 Loven med senere ændringer er aftrykt som bilag 1 til dette forslag.
Spørgsmålet om yderligere forlængelse af loven har været behandlet i bestyrelsen for det ved loven oprettede forsikringsinstitut »Dansk krigs-søforsikring for varer«.
Bestyrelsen har ensstemmigt indstillet, at loven, der hidtil er blevet forlænget for 10 år ad gangen, gøres permanent, således at bestemmelsen om lovens gyldighed i § 11 ophæves.
Bestyrelsen begrunder denne indstilling med, at de grunde som førte til instituttets oprettelse, nemlig risikoen for krigsfare til søs, stadig må antages at foreligge, og at intet tyder på, at disse forhold vil blive ændret inden for en overskuelig årrække.
Såfremt dette ikke desto mindre skulle vise sig at være tilfældet, kan ordningen ophæves ved lov.
Instituttets garantikapital udgør 40 mill. kr. af et i dette øjemed dannet konsortium og 6 mill. kr. af danske forsikringsselskaber.
Når staten er gået ind på at stille et garantibeløb på 20 mill. kr., skyldes det, at Foreningen af danske Søassurandører ikke finder det forsvarligt, at de private forsikringsselskaber alene påtager sig krigsfareforsikringen.
Risikoen for, at krigsfare indtræffer kan vanskeligt forudberegnes, hvorimod det må anses for sandsynligt, at dersom et krigsudbrud kommer til at omfatte et større antal lande, vil en betydelig andel af den danske handelsflåde med tilhørende ofte værdifulde ladninger være i risiko for at blive skadesramt eller beslaglagt.
Den genforsikring, søforsikringsselskaberne kan dække sig ind under, vil være af tvivlsom værdi i de tilfælde, hvor genforsikringsselskaberne er hjemmehørende i en stat, som ved et krigsudbrud er i krig med Danmark.
Søassurandørforeningen støtter derfor ordningens opretholdelse.
Der har i indeværende 10-års periode hidtil været anmeldt skader til et samlet beløb af ca. 60.000 kr.
I 1955 oprettedes et konsortium hovedsageligt bestående af de forsikringsselskaber, der i henhold til loven har tegnet sig for en del af instituttets garantikapital med det formål inden for et beløb på 3 mill. kr. at kunne overtage garantiandele, hvor det måtte skønnes ønskeligt at kunne frigøre en garant for den ham påhvilende personlige garantiforpligtelse.
Af dette beløb er i de forløbne 30 år ca. 2.155.400 kr. blevet udnyttet navnlig ved død, likvidation eller ophør af en deltagende virksomhed.
Konsortiet har givet tilsagn om at ville fortsætte uændret inden for den tilbageværende kapitalramme på ca. 844.600 kr.
Instituttets driftsregnskab for 1984 samt status pr. 31. december 1984 er aftrykt som bilag 2.
Lovforslaget vil ikke medføre økonomiske konsekvenser for det offentlige eller forøget offentlig administration.
Bemærkninger til de enkelte bestemmelser Til § 1 Til nr. 1.
Ændringen er redaktionel og er en konsekvens af at ministeriet den 26. oktober 1979 skiftede navn til industriministeriet.
 Til nr. 2.
Ved at ophæve lovens § 11 gøres ordningen tidsubegrænset.
Der har været enighed i bestyrelsen om, at der fortsat må skønnes at foreligge en risiko for krigsfare i visse farvande for danske skibe og varer, der transporteres til og fra Danmark.
Til § 2 Loven sættes i kraft den 1. januar 1986, på hvilken dato den hidtidige ordning ellers ville være ophørt.
Bilag 1 Lov nr. 184, 4. maj 1939 om forsikring af varer og fragt mod krigsfare til søs som ændret ved lov nr. 140 af 29. marts 1955 og lov nr. 654 af 23. december 1975 § 1. Til forsikring af varer og fragt mod krigsfare til søs dannes et forsikringsinstitut med en garantikapital på 40 mill. kr., hvoraf 20 mill. kr. tegnes af staten, 14 mill. kr. af deltagerne i et i dette øjemed dannet konsortium og 6 mill. kr. af danske forsikringsselskaber.
§ 2. Forsikringsinstituttet, der benævnes »Dansk Krigs-Søforsikring for Varer« og har sæde i København, forestås af en bestyrelse på 8 medlemmer.
Formanden og tre af bestyrelsens øvrige medlemmer vælges af ministeren for handel, industri og søfart, deriblandt en repræsentant for vareejernes interesser.
To medlemmer vælges af konsortiet, heraf en repræsentant for vareejernes interesser og en repræsentant for bankinteresser, og to medlemmer vælges af de i § 1 nævnte forsikringsselskaber.
Bestyrelsen vælger af sin midte en næstformand, hvis valg godkendes af ministeren for handel, industri og søfart.
Bestyrelsen udarbejder vedtægter, som godkendes af ministeren for handel, industri og søfart.
I øvrigt bestemmer bestyrelsen selv sin arbejdsordning og ansætter den fornødne medhjælp.
§ 3. Forsikring af varer i henhold til denne lov kan kun finde sted for vareforsendelser i indlandet, forsendelser af varer med Danmark som bestemmelsessted eller forsendelser af varer fra Danmark til udlandet, og kun for så vidt varerne forsendes med dansk skib; dog kan også vareforsendelser med andre, neutrale landes skibe indgå under forsikringen, når forholdene efter bestyrelsens skøn taler derfor.
Under de i denne lov angivne betingelser kan forsikring finde sted af vareforsendelser til eller fra Grønland.
 Kun fragt for danske skibe kan forsikres i henhold til denne lov.
Bestyrelsen kan afvise en forsikring, selv om den pågældende risiko opfylder betingelserne for dækning hos instituttet.
§ 4. Varer forsikres for den værdi, der er fastsat for deres almindelige søforsikring, dog kan avancen ikke overstige 5 pct.
Coutumemæssig tillægsforsikring på basis af gældende dagspris på afskibningsstedet kan tegnes.
Er varerne ikke søforsikrede, fastsætter bestyrelsen på tilsvarende måde forsikringsværdien.
Instituttets bestyrelse kan fastsætte et højeste beløb for, hvad instituttet kan overtage på en enkelt køl for varer og fragt tilsammen.
Forsikringstagere har adgang til selv at overtage risikoen for en del af varernes eller fragtens værdi.
Præmierne fastsættes af bestyrelsen for hver enkelt rejse under hensyn til de til enhver tid bestående forhold og muligt opstået underskud.
 Præmierne kan inddrives ved udpantning.
 (Stk. 4 ophævet ved lov nr. 654, 23/12 1975).
§ 5. Så længe en europæisk krig, i hvilken to eller flere stormagter deltager, ikke er udbrudt, og i et tidsrum af 3 uger efter at en sådan krig er udbrudt, kan instituttet til de præmier, som fastsættes derfor, enten som direkte forsikring eller som genforsikring for danske søforsikringsselskaber overtage krigssøforsikring for varer, merværdi eller fragt for her i landet hjemmehørende forsikringstagere, uanset at forsikringerne ikke opfylder betingelserne i § 3 og uanset de i § 4 fastsatte begrænsninger.
Denne bestemmelse gælder også genforsikring af den tilbagestående del af risikoen i henhold til en krigs-søforsikring, efter hvilken forsikringsselskabernes ansvar ved lovens ikrafttræden er begyndt.
§ 6. Forsikring i henhold til denne lov dækker krigsfare, herunder skade som følge af krigslignende begivenheder, samt skade som følge af sådant oprør og sådanne borgerlige uroligheder, hvorunder krigsvåben anvendes, alt i overensstemmelse med de i denne lov og i vedtægterne nærmere fastsatte betingelser.
§ 7. For instituttets forpligtelser hæfter den tegnede garantikapital.
Ingen garant hæfter ud over det af vedkommende tegnede garantibeløb; dette gælder også konsortiets enkelte deltagere og de enkelte forsikringsselskaber.
Beløb, der til dækning af erstatningskrav forskudsvis måtte være stillet til rådighed af staten, forrentes af instituttet med en til Danmarks Nationalbanks laveste udlånsrente til enhver tid svarende rente.
Ministeren for handel, industri og søfart kan efter indstilling fra bestyrelsen bestemme, at betalingen af garantibeløb, det påhviler konsortiets deltagere og forsikringsselskaberne at indbetale til instituttet, fordeles over et eller flere år.
Sådanne beløb forrentes med den i 3die stykke fastsatte rente, indtil betaling sker.
Det overskud, som måtte fremkomme ved den endelige opgørelse af instituttets regnskab ved forsikringsvirksomhedens ophør, fordeles mellem de i § 1 nævnte garanter i forhold til den af dem tegnede garantikapital.
 § 8. (Ophævet ved lov nr. 495, 19/12 1951).
§ 9. De dokumenter, vedrørende forsikringen, som måtte blive oprettet i medfør af denne lov, er stempelfrie.
Ministeren for handel, industri og søfart kan over for det i denne lov omhandlede institut meddele sådanne undtagelser fra bestemmelserne i lov om forsikringsvirksomhed, der måtte findes påkrævet.
 Instituttet er fritaget for indkomstskat til stat og kommune.
 § 10. (Ophævet ved lov nr. 654, 23/12 1975).
§ 11. Loven har gyldighed indtil udgangen af året 1985. Ministeren for handel, industri og søfart kan dog bestemme, at instituttets forsikringsvirksomhed skal ophøre forinden udløbet af lovens gyldighedstid.
