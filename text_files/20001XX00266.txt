Skriftlig fremsættelse (25. januar  

 2001) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om afholdelse af danske prøver  

 og eksaminer i udlandet.
(Lovforslag nr.
L 145).
 Formålet med lovforslaget er at få en  

 udtrykkelig hjemmel til at godkende, at folkeskolens afsluttende  

 prøver i visse fag kan finde sted i udlandet.
En privat skole i Spanien, som bl.a. giver  

 danskundervisning til danske børn og unge med bopæl i Spanien,  

 har i nogle år haft tilladelse til at afholde folkeskolens afsluttende  

 afgangsprøver i dansk i Spanien.
Noget lignende er tidligere  

 forekommet med hensyn til en skole i Paris og en skole i London.
 Tilsvarende behov er konstateret på især  

 erhvervsskolernes område, men også andre skole- eller  

 uddannelsesområder kan få brug for denne mulighed, idet  

 fjernundervisning og anden form for utraditionel tilrettelæggelse af  

 undervisning i stigende grad har medført ønsker om at kunne  

 aflægge danske prøver i udlandet.
 Forslaget består af to dele, dels en hjemmel til, at  

 prøver og eksaminer kan afholdes i udlandet efter nærmere  

 fastsatte regler, dels en hjemmel til, at det ved de nærmere  

 forholdsregler kan bestemmes, at skoler m.v. kan pålægge private,  

 der har begæret den pågældende prøve eller eksamen  

 afholdt, at afholde udgifterne helt eller delvist hertil.
For så vidt angår hjemlen til at lade  

 prøver og eksaminer afholde i udlandet, indebærer forslaget  en  

 bemyndigelse for undervisningsministeren til at fastsætte nærmere  

 regler, hvorefter der kan afholdes prøver og eksaminer i udlandet.  

 Reglerne kan efter bestemmelsen fastsættes som led i regler om  

 prøver og eksaminer, der udfærdiges af undervisningsministeren  

 efter lovgivningen i øvrigt.
Reglerne vil kunne tage højde for  

 afholdelse af prøver og eksaminer overalt uden for rigets  

 grænser, herunder på danske repræsentationer i udlandet,  

 på danske skibe uden for dansk farvand og på skoler i  

 udlandet.
 For så vidt angår hjemlen til, at private, der  

 har begæret den pågældende prøve eller eksamen  

 afholdt, kan pålægges at yde bidrag til hel eller delvis betaling  

 af udgifterne til afholdelsen af prøverne eller eksaminerne i  

 udlandet, er det tanken, at det i almindelighed bliver de skoler, der  

 får tilladelsen til at afholde prøver og eksaminer i udlandet,  

 som i de pågældende eksamensbekendtgørelser får  

 bemyndigelse til at opkræve brugerbetalingen.
 Loven skal efter forslaget træde i kraft den 1.  

 august 2001.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til velvillig behandling i det høje Ting.
