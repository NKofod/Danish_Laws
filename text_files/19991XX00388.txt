Skriftlig fremsættelse (22. marts 2000) Forskningsministeren (Birte Weiss):
 Herved tillader jeg mig for Folketinget at  

 fremsætte:
 Forslag til lov om elektroniske signaturer.
(Lovforslag nr.
L 229).
 Lovforslaget indeholder regler for nøglecentre, der  

 udsteder certifikater til elektroniske signaturer, og regler for visse  

 elektroniske signaturer.
 Sigtet med forslaget er at fremme en sikker og effektiv  

 anvendelse af elektronisk kommunikation ved at fastsætte en række  

 krav til de nøglecentre i Danmark, der ønsker at udstede  

 certifikater til elektroniske signaturer til offentligheden under betegnelsen  

 "kvalificerede certifikater". Der er to elementer i denne  

 regulering: En række tekniske og sikkerhedsmæssige minimumskrav  

 til nøglecentrenes virksomhed og en skærpet ansvarsregulering i  

 forhold til de omhandlede nøglecentre.
 Ved at benytte en elektronisk signatur og et certifikat  

 hertil, kan der skabes sikkerhed for, at en elektronisk meddelelse stammer  

 fra den, som er angivet som underskriver af meddelelsen, og for at  

 meddelelsens indhold ikke efterfølgende er blevet ændret.
Elektroniske signaturer kan således medvirke til at  

 gøre det mere sikkert og attraktivt for både forbrugere, private  

 virksomheder og offentlige myndigheder at bruge Internetttet til for eksempel  

 elektronisk handel, udveksling af oplysninger og levering af serviceydelser  

 m.v.
Eksemplerne rækker fra erhvervsvirksomheders elektroniske aftaler  

 om køb af varer og tjenesteydelser og kontakt til  

 underleverandører, til forbrugernes køb af alle former for  

 forbrugsvarer over nettet.
Også borgeres og virksomheders kontakt med  

 offentlige myndigheder i forbindelse med udstedelse af tilladelser,  

 indbetaling af skat og afgifter, og andre former for juridisk bindende  

 kommunikation med det offentlige, er en mulighed.
Med sigte på at skabe et marked for certifikater med  

 et tilstrækkeligt sikkerhedsniveau, indeholder lovforslaget en  

 række krav vedrørende sikkerhed, organisation, økonomiske  

 ressourcer, revision m.v., som skal opfyldes af de nøglecentre, som  

 ønsker at benytte betegnelsen "kvalificerede certifikater".  

 Der etableres samtidig et statsligt tilsyn med disse virksomheder i  

 Telestyrelsen.
Tilsynet skal foregå i et samarbejde med en  

 systemrevisor, som skal rapportere til tilsynsmyndigheden vedrørende  

 nøglecentrets systemer og dets overholdelse af reglerne i loven.  

 Også nøglecentrets ledelse skal indestå for  

 oplysningerne.
 Et andet element i reguleringen af kvalificerede  

 certifikater er, som nævnt ovenfor, skærpede regler om de  

 omhandlede nøglecentres erstatningsansvar overfor indehavere og  

 modtagere af kvalificerede certifikater i form af et præsumptionsansvar  

 (omvendt bevisbyrde).
 Desuden indeholder lovforslaget minimumskrav til de  

 konkrete digital signatur produkter (signaturgenereringssystemerne), som  

 anvendes til at afgive en elektronisk underskrift og til at opbevare denne.  

 Minimumskravene skal overholdes, hvis en producent ønsker at kunne  

 anvende betegnelsen et "sikkert signaturgenereringssystem" om sit  

 produkt.
Endelig indeholder forslaget en bestemmelse, der sikrer  

 elektroniske signaturer, som opfylder nærmere beskrevne kvalitetskrav,  

 retsvirkninger i de tilfælde, hvor der i den øvrige lovgivning  

 findes krav om anvendelse af en underskrift i forbindelse med elektronisk  

 kommunikation.
Bestemmelsen udgør sammen med en række  

 definitionsbestemmelser byggestenene for regulering af retsvirkninger i de  

 forskellige dele af særlovgivningen.
 For at tage højde for den hurtige udvikling inden  

 for informationsteknologien er forslaget søgt udformet sådan, at  

 det er neutralt i relation til de konkrete teknologier, som anvendes af  

 nøglecentrene.
 Forslaget gennemfører Europa-Parlamentets og  

 Rådets direktiv 1999/93/EF om en fællesskabsramme for  

 elektroniske signaturer og skaber derved grundlag for skabelsen af et Indre  

 Marked for tjenester vedrørende elektroniske signaturer og  

 certifikater til disse.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
