 1. Mellem den danske regering og Færøernes landsstyre  

 er der den 13. august 1971, jfr. finansministeriets bekendtgørelse af 27.  

 september 1971, der er optrykt som bilag til nærværende cirkulære,  

 undertegnet en protokol om ændring af den dansk-færøske  

 dobbeltbeskatningsaftale af 24. september 1968 (bekendtgørelse nr. 367 af 10.  

 oktober 1968).
 2. Protokollen har ifølge artikel 3 virkning fra og  

 med indkomståret 1971. Skatteansættelser og skatteberegninger, der er  

 foretaget i strid med de ændrede bestemmelser, skal derfor senest ved  

 slutligningen for indkomståret 1971 genoptages, således at de bringes i  

 overensstemmelse med disse bestemmelser.
 3. Om ændringerne bemærkes:
 Ad artikel 3,3, jfr. ændringsprotokollens artikel 1. Færøerne har ved lov  

 af 17. september 1970 indført bestemmelser, således at skattepligten ved til-  

 og fraflytning indtræder og ophører ved til- og fraflytningsdagen.  

 Dobbeltbeskatningsaftalens flytningsbestemmelse er således nu i  

 overensstemmelse med de i begge dele af riget gældende bestemmelser om  

 skattepligtens indtræden og ophør.
4. Ad artikel 10,3,a), jfr. ændringsprotokollens  

 artikel 2. Til denne bestemmelse er der sket en tilføjelse, således at  

 indkomst af arbejde beskattes i den del af riget, hvor den skattepligtige er  

 bosat, når arbejdet udføres om bord på skibe, der ikke omfattes af en dansk  

 eller færøsk sømandsbeskatning.
Medens sømandsskat betalt af sømænd bosat på  

 Færøerne i medfør af sømandsskattelovens § 28, stk. 5, tilfalder Færøernes  

 landskasse, har Danmark efter kildeskattelovens ikrafttræden hidtil kunnet  

 beskatte færøske sømænd om bord på skibe uden for sømandsskatteordningen.  

 Ændringen medfører således, at personer bosat på Færøerne, der gør tjeneste  

 om bord på danske skibe uden for sømandsskatteordningen, fra og med  

 indkomståret 1971 ikke skal beskattes i Danmark.
 5. Tvivlsspørgsmål med hensyn til protokollens  

 praktisering vil være at forelægge for skattedepartementet.
 Skattedepartementet, den 11. oktober  

 1971.
Hans P.
Gøtrik.
 /Ruth Ekhauge.
 Bilag.
 Finansministeriets bekendtgørelse nr. 472 af 27. september 1971 af  

 protokol af 13. august 1971 om ændring af aftale af 24. september 1968 mellem  

 den danske regering og Færøernes landsstyre til undgåelse af  

 dobbeltbeskatning.
 (Udelades her).
