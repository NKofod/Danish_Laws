 Under henvisning til den finansministeren ved § 14, stk. 7, i  

 lovbekendtgørelse nr. 281 af 2. juli 1965 om særlig indkomstskat m.v. givne  

 bemyndigelse fastsættes herved følgende regler vedrørende ansættelse m.v. til  

 særlig indkomstskat af personer, hvis skattepligt her til landet ophører:
1. En person, der på grund af fraflytning til udlandet  

 eller opgivelse af virksomhed her i landet skal ansættes til særlig  

 indkomstskat i henhold til § 14, stk. 2 eller 3, i ovennævnte  

 lovbekendtgørelse, er pligtig at indgive selvangivelse af særlig indkomst til  

 ligningsmyndigheden i den kommune, hvor han senest er ansat til statsskat.  

 Ophører skattepligten på grund af fraflytning, skal selvangivelsen indgives  

 inden bortrejsen finder sted.
Fortjenester, der erhverves efter bortrejsen,  

 men inden ophøret af den almindelige skattepligt, skal selvangives inden  

 udløbet af det kvartal, hvori bortrejsen sker.
Begrænset skattepligtige skal  

 indgive selvangivelse af særlig indkomst inden udløbet af den efter  

 erhvervelsen følgende måned.
 De ovennævnte personer er selv pligtige til ved henvendelse til  

 ligningsmyndigheden at rekvirere de fornødne selvangivelsesblanketter m.v.,  

 uanset at den i statsskattelovens § 22 omhandlede bekendtgørelse ikke har  

 fundet sted.
 2. De pågældende skal endvidere inden udløbet af de  

 under pkt. 1 nævnte frister til oppebørselsmyndigheden i den kommune, hvor de  

 senest er ansat til statsskat, indbetale de særlige indkomstskattebeløb, der  

 er pålignet for tidligere indkomstår, samt beregne og indbetale den særlige  

 indkomstskat for indkomstår, for hvilke påligning af skattebeløb endnu ikke  

 har fundet sted.
 3. Ligningsmyndigheden skal ikke foretage nogen  

 egentlig ansættelse, men snarest muligt videresende selvangivelsen med sine  

 eventuelle bemærkninger til skatterådet.
4. Ansættelsen til særlig indkomstskat skal snarest  

 muligt foretages af skatterådet i overensstemmelse med de almindelige regler.  

 Meddelelse om ansættelsen skal af skatterådet tilstilles skatteyderen på den  

 af ham opgivne adresse.
Såfremt den pågældendes opholdssted er ukendt, og der  

 ikke af ham er opgivet nogen repræsentant, hvortil meddelelsen kan sendes,  

 bekendtgøres det i Statstidende, at ansættelse er foretaget.
Bekendtgørelsen,  

 der kun skal indrykkes en gang, indeholder alene meddelelse om, at  

 ansættelsen er foretaget (uden beløbsangivelse), idet skatteyderen samtidig  

 opfordres til at gøre sig bekendt med den foretagne ansættelse ved  

 henvendelse til skatterådet inden 4 uger fra bekendtgørelsens indrykning i  

 Statstidende.
 5. Den af skatterådet foretagne ansættelse kan inden 4  

 uger fra meddelelsen, henholdsvis fra udløbet af ovennævnte 4-ugers frist,  

 påklages til landsskatteretten i overensstemmelse med de almindelige regler.
6. Strafrenter i anledning af for sen betaling skal  

 svares efter de almindelige regler i statsskattelovens § 38, stk. 2, med 0,50  

 pct. for hver påbegyndt måned.
Rentegodtgørelse ydes ligeledes efter de  

 almindelige regler, jfr. statsskattelovens § 38, stk. 7.
7. Ændring i henhold til lovbekendtgørelsens § 3, stk.  

 2, foretages af det skatteråd, der foretager den under pkt. 4 nævnte  

 ansættelse. Ændringen sker således, at de i § 3, stk. 2, omhandlede beløb  

 udgår af ansættelsen til almindelig indkomstskat og overføres til beskatning  

 som særlig indkomst.
Såfremt det overførte beløb er negativt, overføres alene  

 et beløb svarende til den eventuelt allerede ansatte særlige indkomst for  

 samme indkomstår.
Såfremt der herved opstår et krav på tilbagebetaling af  

 erlagt indkomstskat, skal dette beløb i første række anvendes til dækning af  

 de øvrige, forfaldne skattekrav, såfremt disse ikke er fuldt indbetalt.
 Finansministeriet, den 10. januar 1966.
 Henry Gruenbaum.
