Erhvervs- og Selskabsstyrelsen havde ikke efter § 61 i lov om  

 erhvervsdrivende fonde pligt til at give fondsbestyrelsen mulighed for at  

 udtale sig i almindelighed om en granskningsrapports indhold.
Efter sagens  

 forløb, herunder at der blev indhentet og forelå en udtalelse fra såvel  

 granskningsmanden som fondsmyndigheden, burde styrelsen i overensstemmelse  

 med god forvaltningsskik dog have indhentet en tilsvarende udtalelse fra  

 fondsbestyrelsen.
(Børge Dahl, Kirsten Levinsen og Niels Larsen) I skrivelse af 17. juni 1991 har K som formand for A-fonden klaget over,  

 at Erhvervs- og Selskabsstyrelsen den 12. juni 1991 (j.nr. 91-3.423)  

 bestemte, at beretningen vedrørende granskning af A-fonden kunne  

 offentliggøres i sin helhed, uden at bestyrelsen for A-fonden var blevet  

 gjort bekendt med beretningen og havde fået en rimelig frist til at  

 kommentere denne og imødegå fejl og misforståelser i denne.
 Sagens omstændigheder er følgende:
Ved skrivelse af 11. december 1990 til advokat B bestemte Erhvervs- og  

 Selskabsstyrelsen, jfr. § 59 i lov om erhvervsdrivende fonde, at der skulle  

 foretages granskning af A-fonden.
Skrivelsen har følgende indhold:
»Energiministeriet har som fondsmyndighed ...... anmodet ...... om,  

 at der foretages granskning af fondens forhold.
Anmodningen fremsættes i  

 fortsættelse af beslutning om en tilbundsgående undersøgelse af C I/S.
Dette  

 selskab har gennem årene haft nære forbindelser med A-fonden, hvilket er  

 blevet bestyrket af de foreløbige undersøgelser.
 I denne anledning skal Erhvervs- og Selskabsstyrelsen herved udpege Dem  

 som granskningsmand ......
 Granskningen ønskes udført over følgende tema:
»De foreløbige undersøgelser af C I/S har vist, at der er foretaget  

 en række kritisable dispositioner.
Det må på denne baggrund anses for et  

 naturligt og nødvendigt led i en tilbundsgående undersøgelse af C I/S, at der  

 skabes klarhed over A-fondens økonomiske og forvaltningsmæssige forhold,  

 herunder forbindelse mellem fonden, dens datterselskaber og C I/S.« Energiministeriet har ...... præciseret, at det nødvendige  

 regnskabsmateriale, aftaler samt andet relevant bilagsmateriale skal være til  

 rådighed for granskningsmanden.
 I den forbindelse skal styrelsen understrege, at bestyrelsen i medfør af  

 årsregnskabslovens § 61h, jf. lov om erhvervsdrivende fonde § 59, stk. 2 er  

 forpligtet til at give granskningsmanden de oplysninger, som må anses af  

 betydning for bedømmelsen af fonden og koncernen.
Bestyrelsen skal endvidere give granskningsmanden adgang til at foretage  

 de undersøgelser, denne finder nødvendige, og skal sørge for, at  

 granskningsmanden får de oplysninger og den bistand, som granskningsmanden  

 anser for nødvendig for udførelsen af sit arbejde.
En dattervirksomheds  

 bestyrelse og direktion har tilsvarende forpligtelser over for moderfondens  

 granskningsmand.
 Granskningsmanden kan antage fornøden regnskabsmæssig eller anden bistand.
Man skal bede om, at De løbende holder Erhvervs- og Selskabsstyrelsen  

 orienteret om omfanget af det udførte arbejde.
Omkost ningerne ved  

 granskningen skal ..... i første omfang udlægges af Erhvervs- og  

 Selskabsstyrelsen, men skal endeligt betales af fonden....
Fonden og fondens bestyrelsesmedlemmer har samtidig hermed modtaget  

 underretning om dette brev med granskningstema.' Den 31. maj 1991 fremsendte granskningsmanden til fondsbestyrelsens  

 formand et udkast til granskningsberetning for fonden med frist til  

 bemærkninger til fredag den 7. juni 1991. Udkastet modtages af  

 granskningsmanden retur fra postvæsenet på grund af adressering til tidligere  

 adresse og fremsendes på ny samme dag til korrekt adresse med samme  

 svarfrist.
Udkastet modtages ifølge fondsbestyrelsens formand herefter først  

 på denne adresse den 7. juni 1991. Formanden anmodede derfor om yderligere  

 frist på 14 dage.
I skrivelse af 7. juni 1991 meddelte advokatfirmaet, at man  

 af hensyn til tilrettelæggelse af repræsentantskabsmøder m.v. i C I/S, (som  

 granskningen havde sammenhæng med) ikke kunne imødekomme ønsket, men at  

 bemærkninger kunne fremsættes indtil tirsdag den 11. juni 1991 med  

 morgenposten.
I skrivelse af 10. juni 1991 protesterede klager over for bl.a.
Erhvervs-  

 og Selskabsstyrelsen og rejste bl.a. krav om, at Erhvervs- og  

 Selskabsstyrelsen indhentede en kommentar fra A-fondens bestyrelse, inden  

 resultatet af granskningen eventuelt blev offentliggjort.
Ved skrivelse af 12. juni 1991 til granskningsmanden traf Erhvervs- og  

 Selskabsstyrelsen bestemmelse om offentliggørelse.
Skrivelsen har følgende  

 indhold:
 »Erhvervs- og Selskabsstyrelsen har den 11. juni 1991 modtaget  

 beretningen om granskning af fonden, jf. lov om erhvervsdrivende fonde § 59,  

 stk. 3.
 På baggrund af granskningsmandens indstilling og en i forbindelse hermed  

 indhentet udtalelse fra Energiministeriet, skal Erhvervs- og  

 Selskabsstyrelsen herved meddele tilladelse til, at beretningen vedrørende  

 granskning af fonden, som indgår i rapporten om C-under søgelsen, vil kunne  

 offentliggøres i sin helhed, jf. lov om erhvervsdrivende fonde § 61, stk. 1.
Rapporten bør dog ikke offentliggøres, før den er kommet til bestyrelsens  

 og repræsentantskabets kendskab. .......« Granskningsmanden havde i en skrivelse ligeledes af 12. juni 1991 udtalt,  

 at der ikke efter hans opfattelse i C-rapportens afsnit, der vedrører  

 granskning af A-fonden, var indeholdt forhold af forretningsmæssig eller  

 personlig karakter, der kunne begrunde en hemmeligholdelse af rapporten.
I  

 udtalelsen af samme dato udtalte Energiministeriet, at der efter ministeriets  

 opfattelse ikke var noget til hinder for, at beretningen om granskningen af  

 fonden indgik i rapporten om C, og at den i den forbindelse blev  

 offentliggjort i sin helhed.
Ved skrivelse af 13. juni 1991 underrettede  

 Erhvervs- og Selskabsstyrelsen A-fondens bestyrelse om afgørelsen.
Ved skrivelse af 17. juni 1991 indbragte A-fonden beslutningen af 12. juni  

 1991, om offentliggørelse efter § 61, for Erhvervsankenævnet.
I skrivelsen  

 hedder det:
 »Herved skal jeg tillade mig at påklage den af Erhvervs- og  

 Selskabsstyrelsen ... trufne beslutning, hvorefter beretningen vedrørende  

 granskning af A-fonden af 14. juli 1981 vil kunne offentliggøres i sin  

 helhed, når den er kommet til bestyrelsens og repræsentantskabets (for C I/S  

 må det formodes) kendskab.
 Ved nærværende skal jeg anmode Ankenævnet om at omgøre denne beslutning,  

 således at beslutning om offentliggørelse i det mindste udsættes på, at  

 bestyrelsen for A-fonden bliver gjort bekendt med beretningen og får en  

 rimelig frist til at kommentere denne og imødegå fejl og misforståelser i  

 denne.
 Jeg bemærker i denne forbindelse, at granskningsmanden ikke mens  

 granskningen har pågået, og i strid med det fundamentale  

 kontradiktionsprincip, der vel også omfatter granskninger, har gjort forsøg  

 på at indhente oplysninger eller forklaringer fra A-fondens bestyrelse om de  

 forhold, som granskningen har berørt.
 Først for lidt over en uge siden modtog jeg dele af et udkast til  

 beretningen, men med så kort frist til besvarelse, at det har været umuligt  

 at kommentere de mange og betydelige fejl og misforståelser, af både faktisk  

 og retlig art, som det pågældende udkast var behæftet med.
Når det tillige erindres med hvilken interesse pressen behandlede  

 forundersøgelsesrapporten om C I/S« forhold, må det forventes, at den  

 endelige rapport, som nærværende granskningsberetning tilsyneladende indgår  

 som en del af, vil blive ligeså indgående behandlet.
Det må derfor være et  

 helt selvfølgeligt krav til beretningen, at fondens bestyrelse forinden en  

 evt. offentliggørelse er blevet hørt om dennes indhold. ...' Samme dag den 17. juni 1991, skrev formanden for A-fonden til Erhvervs- og  

 Selskabsstyrelsen, Energiministeriet, advokatfirmaet ... samt formanden for  

 bestyrelsen i C I/S.
Formanden for A-fonden beklagede, at Erhvervs- og  

 Selskabsstyrelsen og Energiministeriet ikke havde villet tage hensyn til  

 fondens ønske om at fremkomme med en kommentar til granskningsberetningen,  

 inden der blev givet tilladelse til dens offentliggørelse.
Kun formanden  

 havde modtaget et udkast, hvori der var adskillige unøjagtigheder af faktisk  

 art, som fondens bestyrelse gerne ville have lejlighed til at kommentere,  

 inden den endelige rapport blev offentliggjort.
Ved skrivelse af 18. juni  

 1991 blev fondens foreløbige bemærkninger til udkastet til  

 granskningsberetning efter et afholdt bestyrelsesmøde sendt til Erhvervs- og  

 Selskabsstyrelsen, Energiministeriet, granskningsmanden og til bestyrelsen i  

 C I/S.
Samme dag - den 18. juni - modtog fondens bestyrelse efterfølgende fra  

 granskningsmanden den endelige granskningsberetning.
 Granskningsberetningen blev offentliggjort den 20. juni 1991 i forbindelse  

 med et repræsentantskabsmøde i C I/S.
Da A-fonden har været under konkursbehandling under ankenævnets behandling  

 af klagen, har konkursboets tilsyn under ankenævnsbehandlingen været anmodet  

 om en udtalelse i sagen.
Tilsynet, der bestod af advokaterne D og E, meddelte  

 i skrivelse af 28. oktober 1991, at tilsynet ikke havde bemærkninger hertil,  

 ligesom tilsynet ikke havde indvendinger imod, at klagen realitetsbehandles.
 Ankenævnet har under ankenævnets behandling af klagen været i besiddelse  

 af beretningen »Undersøgelse, C«, hvori beretningen om fonden  

 indgår som en integreret del.
 Klagernes anbringender:
 Foruden i klageskrivelsen af 17. juni 1991 har klageren udtalt sig i  

 skrivelser af 8. juli 1991, 1. august 1991, 26. september 1991 og 18.  

 december 1991.
Klageren har gjort gældende, at det er i strid med det retlige grundlag  

 for Erhvervs- og Selskabsstyrelsens kompetence efter erhvervsfondslovens § 61  

 til at bestemme offentliggørelse og træffe beslutning om begrænsninger heri,  

 at beslutningen af 12. juni 1991 blev truffet uden at A-fondens bestyrelse  

 var blevet gjort bekendt med granskningsrapporten og uden at bestyrelsen  

 havde haft rimelig tid til at fremkomme med bemærkninger.
Det må ikke mindst  

 gælde, når granskningsmanden ikke under granskningen havde inddraget  

 bestyrelsen og ikke efterfølgende havde givet bestyrelsen rimelig tid til at  

 kommentere rapporten, der var behæftet med betydelige fejl og misforståelser.  

 På tidspunktet for beslutningen eller i hvert fald inden offentliggørelsen  

 var Erhvervs- og Selskabsstyrelsen bekendt hermed.
Erhvervs- og  

 Selskabsstyrelsen har endvidere pligt til at vurdere granskningen inden  

 beslutning om offentliggørelse finder sted.
Efter tidsforløbet bestrides det,  

 at Erhvervs- og Selskabsstyrelsen har haft mulighed herfor eller har gjort  

 det.
Beslutningen om offentliggørelse skal efter loven ske ud fra en  

 vurdering af, om granskningsberetningen indeholder oplysninger, som bl.a.  

 fonden kan have et berettiget ønske om ikke at få offentliggjort.
Foranlediget af en udtalelse fra styrelsen af 6. december 1991 om, at  

 granskningsinstituttet indebærer, at styrelsen skal udnævne en uafhængig  

 granskningsmand, har klageren om dette spørgsmål anført, at advokat B efter  

 klagerens opfattelse netop ikke var uafhængig, idet han af C var engageret  

 til den gennemførte forundersøgelse af forholdene i selskabet rettet mod den  

 tidligere bestyrelse og - primært - mod den tidligere direktør.
Denne  

 forundersøgelse, der forelå i november 1990, viser klart, at  

 granskningsmanden ikke kan betragtes som uvildig eller uafhængig.
 Erhvervs- og Selskabsstyrelsens anbringender:
 Erhvervs- og Selskabsstyrelsen har foruden i en redegørelse af 30. august  

 1991 udtalt sig i skrivelser af 6. december 1991 og 6. februar 1992.
 Erhvervs- og Selskabsstyrelsen har gjort gældende, at alene spørgsmålet om  

 granskningsberetningens offentliggørelse kan behandles af ankenævnet,  

 hvorimod nævnet ikke kan behandle spørgsmålet om fondsbestyrelsens manglende  

 mulighed for at udtale sig om indholdet før offentliggørelsen.
Det fremgår af bemærkningerne til § 58 i forslag til lov om  

 erhvervsdrivende fonde (lovens § 61) om offentliggørelse, at styrelsen i  

 hvert enkelt tilfælde skal træffe beslutning om, hvorvidt og da i hvilket  

 omfang beretningen eller dele af den skal være offentlig tilgængelig.  

 Bestemmelsen er begrundet i, at en beretning kan indeholde oplysninger om  

 forhold, herunder forretningsmæssige forhold, som fonden, dens kreditorer  

 eller andre trediemænd kan have berettiget ønske om ikke at få gjort  

 offentligt tilgængelig.
Da beretningen efter styrelsens opfattelse ikke  

 indeholdt oplysninger af denne karakter, bestemte styrelsen, at beretningen  

 ville kunne offentliggøres i sin helhed.
Styrelsen har om granskningsinstituttet i øvrigt bemærket, at  

 granskningsinstituttet indebærer, at der udnævnes en uafhængig  

 granskningsmand, der skal undersøge visse nærmere angivne forhold.  

 Granskningsmanden skal have adgang til alle de oplysninger, der må anses af  

 betydning for arbejdet, og adgang til at foretage de undersøgelser, som han  

 finder nødvendige for arbejdets udførelse svarende til en revisors  

 uafhængighed.
Efter afslutningen af undersøgelsesarbejdet udarbejder  

 granskningsmanden en beretning, hvis indhold styrelsen ingen indflydelse har  

 på, og som i det hele er granskningsmandens ansvar.
Styrelsen skal derfor  

 alene tage stilling til, om granskningsberetningen - henset til dens indhold  

 - vil kunne offentliggøres.
Under overvejelserne af dette spørgsmål har  

 styrelsen i den konkrete sag indhentet en udtalelse fra fondsmyndigheden  

 (Energiministeriet), der har et indgående kendskab til fondens forhold.
Under  

 hensyntagen til fondsmyndighedens udtalelse og til den omfangsrige og meget  

 detaljerede omtale i dagspressen om fondens forhold, har styrelsen skønnet,  

 at beretningen ikke indeholdt oplysninger, som ikke kunne offentliggøres i  

 fuldt omfang.
Styrelsen har derfor fastholdt sin afgørelse.
 Ankenævnet skal udtale:
Det følger af bemærkningerne til § 61 i lov om erhvervsdrivende fonde, at  

 Erhvervs- og Selskabsstyrelsen, ved beslutningen om hvorvidt og i hvilket  

 omfang den af en granskningsmand afgivne beretning eller dele af den skal  

 være offentlig tilgængelig, skal tage hensyn til, om beretningen indeholder  

 oplysninger om forhold, herunder forretningsmæssige forhold, som fonden, dens  

 kreditorer eller andre trediemænd kan have et berettiget ønske om ikke at få  

 gjort offentligt tilgængelige.
Bestemmelsen vedrører således ikke det  

 materielle indhold eller kvaliteten af beretningen, som granskningsmanden og  

 ikke Erhvervs- og Selskabsstyrelsen er ansvarlig for.
Erhvervs- og Selskabsstyrelsen har således ikke været forpligtet til eller  

 haft grundlag for at give fondsbestyrelsen mulighed for at udtale sig i  

 almindelighed om granskningsrapportens indhold og til at give  

 fondsbestyrelsen en rimelig frist til at kommentere denne og imødegå  

 eventuelle fejl og misforståelser i rapporten.
Det må endvidere anses for  

 tvivlsomt, om der efter forvaltningsloven påhvilede Erhvervs- og  

 Selskabsstyrelsen en egentlig retlig forpligtelse til forud for beslutningen  

 efter § 61 at indhente en udtalelse om, hvorvidt granskningsrapporten  

 indeholdt oplysninger, der helt eller delvis efter de nævnte bemærkninger til  

 § 61 måtte antages at være til hinder for offentliggørelse.
Men efter sagens  

 forløb, herunder at der forelå/blev indhentet en udtalelse fra såvel  

 granskningsmanden som fondsmyndigheden (Energiministeriet) om det nævnte  

 spørgsmål, er det ankenævnets opfattelse, at Erhvervs- og Selskabsstyrelsen i  

 overensstemmelse med god forvaltningsskik i det foreliggende tilfælde burde  

 have indhentet en tilsvarende udtalelse fra A-fondens bestyrelse.
 Det tilføjes, at den påklagede afgørelse alene vedrører Erhvervs- og  

 Selskabsstyrelsens beslutning om offentliggørelse af granskningsmandens  

 beretning, og at ankenævnet herefter ikke efter de bestemmelser, der gælder  

 for nævnets virksomhed, har grundlag for at tage stilling til de andre  

 spørgsmål i forbindelse med granskningen, som klager har rejst under  

 behandlingen af sagen i ankenævnet.
