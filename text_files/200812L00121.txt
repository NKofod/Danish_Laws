Fremsat den 29. januar 2009 af finansministeren (Lars Løkke Rasmussen) Forslag til Lov om ændring af lov om statens tjenestemænd i Grønland og lov om pension til statens tjenestemænd m.v. i Grønland (Ophævelse af den generelle pligtige afgangsalder) § 1 I lov om statens tjenestemænd i Grønland, jf. lovbekendtgørelse nr. 574 af 5. august 1991, som ændret ved § 4 i lov nr. 365 af 2. juni 1999, lov nr. 1264 af 20. december 2000 og § 1 i lov nr. 1426 af 22. december 2004, foretages følgende ændringer:
 1. I § 29 udgår »fylder 65 år eller«.
 2. I § 29 indsættes som stk. 2 :
»Stk. 2. Biskoppen over Grønlands stift afskediges fra udgangen af den måned, hvori den pågældende fylder 65 år.« 3. I overskriften til kapitel 7 ændres »ved Grønlands landsret« til: »og andre tjenestemandsansatte jurister ved Grønlands retsvæsen«.
 4. I § 34, stk. 1, ændres »retsassessor« til: »tjenestemandsansat jurist ved Grønlands retsvæsen«.
 5. I § 34 indsættes efter stk. 1 som nyt stykke:
»Stk. 2. Dommere og andre tjenestemandsansatte jurister ved Grønlands retsvæsen afskediges fra udgangen af den måned, hvori de fylder 65 år.« 6. I § 34, stk. 3, der bliver stk. 4, ændres to steder »retsassessorer« til: »andre tjenestemandsansatte jurister ved Grønlands retsvæsen«.
§ 2 I lov om pension til statens tjenestemænd m.v. i Grønland, jf. lovbekendtgørelse nr. 661 af 12. august 1993, som ændret ved § 6 i lov nr. 346 af 2. juni 1999, § 2 i lov nr. 1426 af 22. december 2004 og § 5 i lov nr. 527 af 24. juni 2005, foretages følgende ændringer:
 1. I § 6, stk. 1, ændres »det tidspunkt, da han skulle have været afskediget på grund af alder« til: »udgangen af den måned, hvori den pågældende fylder 65 år«.
§ 3 Stk. 1. Loven træder i kraft dagen efter bekendtgørelsen i Lovtidende.
 Stk. 2. § 29, stk. 1, i lov om statens tjenestemænd i Grønland, som ændret ved denne lovs § 1, nr. 1, berører ikke ansøgte eller uansøgte afskedigelser, der er foretaget før lovens ikrafttræden.
§ 4 Stk. 1. Efter lovens ikrafttræden skal de bestemmelser i lovgivningen, hvorefter det er en betingelse for udpegelse som formand for eller medlem af nævn og råd m.v., at den pågældende opfylder betingelserne for at være dommer, forstås således, at også den, der er fyldt 65 år, kan varetage hvervet.
 Stk. 2. Vedkommende minister kan efter forhandling med finansministeren fastsætte regler om, at bestemmelser i lovgivningen, hvorefter det er en betingelse for udpegelse som formand for eller medlem af nævn og råd m.v., at den pågældende er dommer, skal forstås således, at også en pensioneret dommer kan varetage hvervet.
Bemærkninger til lovforslaget Almindelige bemærkninger 1. Lovforslagets formål, baggrund og indhold Lovforslaget har til formål at ophæve den generelle pligtige afgangsalder på 65 år for statens tjenestemænd i Grønland, svarende til ophævelsen af den generelle pligtige afgangsalder på 70 år for statens tjenestemænd i Danmark.
Derved undgås det, at tjenestemænd, der kan og vil arbejde længere, afskediges på grund af en opnået alder.
2. Ophævelse af den generelle pligtige afgangsalder på 65 år for statens tjenestemænd i Grønland 2.1. Gældende ret Efter § 29 i lov om statens tjenestemænd i Grønland afskediges statens tjenestemænd i Grønland fra udgangen af den måned, hvori de fylder 65 år eller opnår den alder over 60 år, som er fastsat ved aftale, jf. lovens § 41.
Der er i dag ikke mulighed for, at ansættelsen kan fortsætte på tjenestemandsvilkår, efter at tjenestemanden er fyldt 65 år.
Selv om både ansættelsesmyndigheden og tjenestemanden måtte ønske, at tjenestemanden skal fortsætte, skal den pågældende således afskediges fra tjenestemandsstillingen fra udgangen af den måned, hvori vedkommende fylder 65 år.
Hvis ansættelsesmyndigheden og tjenestemanden ønsker, at den pågældende skal fortsætte efter det 65. år, må ansættelsesmyndigheden og den pågældende inden for rammerne af reglerne om aflønning af pensionerede indgå en individuel aftale om ansættelse og om vilkårene for ansættelsen.
En sådan aftale kan ikke indeholde bestemmelser om fortsat optjening af tjenestemandspension, selv om den pågældende ikke har opnået den højeste pensionsalder på 37 år.
 En tilsvarende afgangsalder er fastsat i landstingslovgivningen om Grønlands hjemmestyres og de grønlandske kommuners tjenestemænd.
 Efter § 48, stk. 2, i lov om statens tjenestemænd i Grønland gælder udpegningen til stedfortræder for formanden for Tjenestemandsretten for Statens Tjenestemænd i Grønland indtil udløbet af den måned, hvori den pågældende fylder 65 år eller i øvrigt ikke længere opfylder betingelserne for at kunne udpeges.
2.2. Overvejelser om ændring af reglerne Det er regeringens opfattelse, at der generelt ikke bør være pligtige aldersgrænser for tilbagetrækning fra arbejdsmarkedet, hverken i lovgivningen eller i overenskomster, og tidspunktet for hvornår man stopper på arbejdsmarkedet, skal ikke afgøres af utidssvarende regler.
 De ansatte bør således ikke tvinges ud af arbejdsmarkedet, fordi de når en bestemt alder, men bør have mulighed for at fortsætte, så længe de har lyst og evne til det.
Ved lov nr. 484 af 17. juni 2008 om ændring af lov om tjenestemænd og forskellige andre love (Ophævelse af den generelle pligtige afgangsalder på 70 år m.v.) er den generelle pligtige afgangsalder på 70 år ophævet for statens tjenestemænd i Danmark.
Det fremgår af bemærkningerne til lovforslaget, at en stillingtagen til, om den pligtige afgangsalder for statens tjenestemænd i Grønland bør ophæves, bør afvente, at Finansministeriet har drøftet spørgsmålet med Grønlands hjemmestyre.
 Grønlands hjemmestyre har tilkendegivet, at hjemmestyret påtænker at ophæve afgangsalderen i landstingslovgivningen om hjemmestyrets og de grønlandske kommuners tjenestemænd.
2.3. Den foreslåede ordning Efter drøftelse med hjemmestyret fremsættes herefter forslag om ophævelse af aldersgrænsen på 65 år for statens tjenestemænd i Grønland.
Forslaget omfatter som udgangspunkt alle statens tjenestemænd i Grønland.
For enkelte grupper af tjenestemænd er der dog behov for særlige overvejelser af spørgsmålet om pligtig afgangsalder.
Der henvises til pkt. 2.3.1. om dommere og andre tjenestemandsansatte jurister ved Grønlands retsvæsen og pkt. 2.3.2. om biskoppen over Grønlands stift.
Den foreslåede ophævelse af den pligtige afgangsalder på 65 år i lov om statens tjenestemænd i Grønland vil indebære, at der kan ske ansættelse på tjenestemandsvilkår, selv om den, der ansættes, er fyldt 65 år.
Der skal således ikke indgås kollektive eller individuelle aftaler om ophævelse af denne afgangsalder.
En ophævelse af den pligtige afgangsalder på 65 år har ikke betydning for tjenestemændenes ret til at søge sig afskediget, og de vil i forhold til retten til pension være stillet på samme måde som hidtil, hvis de vælger af søge sig afskediget ved det fyldte 65. år.
Der er således efter Finansministeriets opfattelse ikke noget tjenestemandsretligt til hinder for at ophæve den pligtige afgangsalder på 65 år.
 Tjenestemænd, der ansættes eller fortsætter efter det fyldte 65. år, vil være omfattet af lov om pension til statens tjenestemænd m.v. i Grønland og herunder optjene pensionsalder, indtil de opnår den højeste pensionsalder på 37 år.
Ansættelsesforholdet fortsætter, indtil tjenestemanden afskediges efter ansøgning eller uden ansøgning.
Saglige grunde til uansøgt afsked kan på samme måde som for tjenestemænd under 65 år f.eks. være sygdom eller uegnethed.
Alder vil derimod ikke længere være en saglig afskedsgrund, medmindre der i lovgivningen er fastsat en aldersgrænse, eller der er aftalt en pligtig afgangsalder.
Ophævelsen af den generelle pligtige afgangsalder på 65 år berører ikke ansøgte eller uansøgte afskedigelser, der er foretaget før lovens ikrafttræden.
En tjenestemand, der før lovens ikrafttræden er afskediget ansøgt eller uansøgt på grund af den nuværende generelle afgangsalder på 65 år, fratræder således på det fastsatte fratrædelsestidspunkt, også selv om tjenestemanden først fylder 65 år efter lovens ikrafttræden.
Der vil dog ikke være noget til hinder for, at ansættelsesmyndigheden kan trække afskedigelsen tilbage, hvis ansættelsesmyndigheden og tjenestemanden er enige om, at ansættelsesforholdet skal fortsætte.
Ansættelsesforholdet fortsætter i givet fald uændret på tjenestemandsvilkår.
2.3.1. Dommere og andre tjenestemandsansatte jurister ved Grønlands retsvæsen Grønlands retsvæsen står over for en reform, der blandt andet indebærer, at der oprettes en ny juridisk domstol som 1. instans, Retten i Grønland.
Reformen træder i kraft den 1. januar 2010, dog således at dommeren ved Retten i Grønland kan udnævnes tidligere.
Der vil derfor være dommere og andre tjenestemandsansatte jurister ved både Retten i Grønland og Grønlands Landsret, der sammen med kredsretterne vil udgøre Grønlands retsvæsen.
 Som nævnt under pkt. 2.2. blev den generelle pligtige afgangsalder på 70 år for tjenestemænd i Danmark ophævet ved lov nr. 484 af 17. juni 2008 om ændring af lov om tjenestemænd og forskellige andre love.
 Dommere og andre tjenestemandsansatte jurister ved de danske domstole er ikke omfattet af den nævnte lovændring og afskediges således fortsat fra udgangen af den måned, hvori de fylder 70 år, jf. tjenestemandslovens § 34, stk. 2, som affattet ved lov nr. 484 af 17. juni 2008.
 I forbindelse med behandlingen af det pågældende lovforslag drøftede Justitsministeriet og Finansministeriet spørgsmålet om en eventuel regulering af den pligtige afgangsalder for dommere og andre tjenestemandsansatte jurister ved domstolene med repræsentanter for domstolene, Dommerforeningen, Dommerfuldmægtigforeningen og Domstolsstyrelsen.
Regeringen besluttede på baggrund af disse drøftelser, at spørgsmålet om ændring af den pligtige afgangsalder for dommere og andre tjenestemandsansatte jurister ved domstolene ikke skulle være omfattet af det omhandlede lovforslag.
Regeringen tilkendegav samtidig, at man ville tage initiativ til, at der efter lovens vedtagelse blev gennemført et udvalgsarbejde om eventuel fastsættelse af en højere pligtig afgangsalder for dommere og andre tjenestemandsansatte jurister ved domstolene.
En eventuel regulering af den pligtige afgangsalder på 65 år for dommere og andre tjenestemandsansatte jurister ved Grønlands retsvæsen bør på den baggrund afvente udfaldet af dette udvalgsarbejde.
Det samme gælder for hvervet som stedfortræder for formanden for Tjenestemandsretten for Statens Tjenestemænd i Grønland.
De nævnte stillinger og det nævnte hverv er således ikke omfattet af det foreliggende forslag om at ophæve den pligtige afgangsalder på 65 år for statens tjenestemænd i Grønland.
2.3.2. Biskoppen over Grønlands stift Efter de gældende regler reguleres ansættelsesvilkårene for biskoppen over Grønlands stift af lovgivningen om statens tjenestemænd i Grønland.
Biskoppen er således omfattet af den generelle pligtige afgangsalder på 65 år for statens tjenestemænd i Grønland.
 Ved ophævelsen af tjenestemandslovens generelle pligtige afgangsalder, blev en afgangsalder på 70 år opretholdt for præster, provster og biskopper i Danmark med henblik på nærmere overvejelser af de særlige spørgsmål for disse stillinger.
Det foreslås, at en eventuel ændring af den pligtige afgangsalder på 65 år for biskoppen over Grønlands stift afventer udfaldet af disse overvejelser.
Denne stilling er således ikke omfattet af det foreliggende forslag om at ophæve den pligtige afgangsalder på 65 år for statens tjenestemænd i Grønland.
2.3.3. Aftalt afgangsalder Forslaget berører ikke adgangen til at indgå aftaler om pligtig afgangsalder, jf. § 41 i lov om statens tjenestemænd i Grønland.
En sådan aftale om en lavere pligtig afgangsalder er indgået for polititjenestemænd i Grønland.
Ifølge aftalen afskediges disse fra udgangen af den måned, hvori de fylder 63 år.
2.3.4. Konsekvensændringer i lov om pension til statens tjenestemænd m.v. i Grønland Forslaget i pkt. 2.3. om at ophæve den pligtige afgangsalder på 65 år for statens tjenestemænd i Grønland nødvendiggør en ændret formulering af bestemmelsen om beregning af kvalificeret svagelighedspension i lov om pension til statens tjenestemænd m.v. i Grønland.
Ved den foreslåede ændring opretholdes den gældende retstilstand.
3. Økonomiske og administrative konsekvenser for det offentlige Lovforslaget har ingen økonomiske eller administrative konsekvenser for det offentlige.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Lovforslaget har ingen administrative konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
 8. Høring m.v.
 Lovforslaget har været i høring hos Domstolsstyrelsen, Centralorganisationernes Fællesudvalg, Offentligt Ansattes Organisationer, Stats- og Kommunalt Ansattes Forhandlingsfællesskab, Akademikernes Centralorganisation, Grønlands hjemmestyre, Advokatrådet og Rigsombudsmanden i Grønland.
 Lovforslaget har været forhandlet med tjenestemændenes centralorganisationer.
9. Sammenfattende skema Bemærkninger til lovforslagets enkelte bestemmelser Til § 1 (lov om statens tjenestemænd i Grønland) Til nr. 1 Efter § 29 i lov om statens tjenestemænd i Grønland afskediges statens tjenestemænd i Grønland fra udgangen af den måned, hvori de fylder 65 år eller opnår den alder over 60 år, som er fastsat ved aftale, jf. lovens § 41.
 Det foreslås at ophæve den generelle pligtige afgangsalder på 65 år for statens tjenestemænd i Grønland.
Forslaget indebærer, at der kan ske ansættelse på tjenestemandsvilkår, selv om den, der ansættes, er fyldt 65 år, og at tjenestemænd kan forblive ansat på tjenestemandsvilkår, selv om de fylder 65 år.
Ansættelsesforholdet fortsætter således, efter at tjenestemanden er fyldt 65 år, indtil tjenestemanden afskediges efter ansøgning eller uden ansøgning.
Saglige grunde til uansøgt afsked kan f.eks. være sygdom eller uegnethed.
Alder vil derimod ikke længere være en saglig afskedsgrund, medmindre der er aftalt en pligtig afgangsalder.
 Tjenestemænd, der ansættes eller fortsætter efter det fyldte 65. år, vil være omfattet af lovgivningen om statens tjenestemænd i Grønland og herunder optjene pensionsalder, hvis de ikke har opnået den højeste pensionsalder på 37 år.
 Den foreslåede bestemmelse omfatter ikke biskoppen over Grønlands stift samt dommere og andre tjenestemandsansatte jurister ved Grønlands retsvæsen, jf. forslagets § 1, nr. 2 og 5 (lovens § 29, stk. 2, og § 34, stk. 2).
Til nr. 2 Den foreslåede bestemmelse opretholder den hidtidige pligtige afgangsalder på 65 år for biskoppen over Grønlands stift, jf. pkt. 2.3.2. i de almindelige bemærkninger.
 Det er ikke nødvendigt at opretholde den gældende henvisning til aftalte afgangsaldre, idet det ikke er aktuelt at indgå en sådan aftale for stillingen som biskop.
Til nr. 3 Der er tale om en redaktionel ændring.
Den foreslåede ændring er en konsekvens af forslagets § 1, nr. 4-6.
Til nr. 4 Efter § 34, stk. 1, i lov om statens tjenestemænd i Grønland, kan ansættelse som dommer og retsassessor ved Grønlands Landsret kun ske som varig ansættelse.
Grønlands retsvæsen står over for en reform, der blandt andet indebærer, at der oprettes en ny juridisk domstol som 1. instans, Retten i Grønland.
Reformen træder i kraft den 1. januar 2010, dog således at dommeren ved Retten i Grønland kan udnævnes tidligere.
Der vil derfor være dommere og andre tjenestemandsansatte jurister ved både Retten i Grønland og Grønlands Landsret, der sammen med kredsretterne vil udgøre Grønlands retsvæsen.
Det foreslås, at bestemmelsen udstrækkes til at gælde for alle tjenestemandsansatte jurister ved Grønlands retsvæsen.
Bestemmelsen vil derved svare til bestemmelsen i tjenestemandslovens § 34, stk. 1, og der tages samtidig højde for den kommende reform af Grønlands retsvæsen.
 Der henvises i øvrigt til pkt. 2.3.1. i de almindelige bemærkninger.
Til nr. 5 Den foreslåede bestemmelse, der indsættes i lovens kapitel 7 om særbestemmelser om dommere og retsassessorer, opretholder den hidtidige pligtige afgangsalder på 65 år for dommere og andre tjenestemandsansatte jurister ved Grønlands retsvæsen, jf. pkt. 2.3.1. i de almindelige bemærkninger.
Det er ikke nødvendigt at opretholde den gældende henvisning til aftalte afgangsaldre, idet det ikke er aktuelt at indgå sådanne aftaler for disse grupper.
Til nr. 6 Efter § 34, stk. 3, i lov om statens tjenestemænd i Grønland, gælder en række af lovens bestemmelser ikke eller ikke fuldt ud for retsassessorer.
Det drejer sig om bestemmelserne i § 13, stk. 2 og 3, om stillingsforandring, §§ 19-25 om suspension, disciplinærforfølgning og injuriesøgsmål samt § 49, stk. 1, nr. 2, og stk. 4, § 49 b og § 49 c, stk. 2, om kompetencen for Tjenestemandsretten for Statens Tjenestemænd i Grønland.
Bestemmelserne i §§ 28 og 31 om afsked gælder kun for retsassessorer, når disse kan afskediges administrativt uden ansøgning.
Det foreslås, at bestemmelsen udstrækkes til at gælde for alle tjenestemandsansatte jurister ved Grønlands retsvæsen, bortset fra dommere.
Bestemmelsen vil derved svare til bestemmelsen i tjenestemandslovens § 34, stk. 3, og der tages samtidig højde for den kommende reform af Grønlands retsvæsen.
Til § 2 (lov om pension til statens tjenestemænd m.v. i Grønland) Til nr. 1 Som konsekvens af forslaget om at ophæve den pligtige afgangsalder på 65 år, jf. pkt. 2.2. i de almindelige bemærkninger, forslås det at ændre § 6, stk. 1, i lov om pension til statens tjenestemænd m.v. i Grønland.
Efter lovens § 6, stk. 1, har en tjenestemand ret til kvalificeret tjenestemandspension, hvis den pågældendes erhvervsevne er nedsat til 1/3 af fuld erhvervsevne eller derunder.
Den kvalificerede tjenestemandspension fastsættes efter den pensionsalder, som tjenestemanden ville have opnået ved forbliven i tjeneste indtil det tidspunkt, hvor den pågældende skulle have været afskediget på grund af alder.
Det betyder, at tjenestemandspensionen beregnes efter den pensionsalder, som tjenestemanden ville have opnået ved fratræden ved udgangen af den måned, hvori den pågældende fylder 65 år.
 Det foreslås derfor at ændre § 6, stk. 1, i lov om pension til statens tjenestemænd m.v. i Grønland med henblik på at opretholde den gældende retstilstand for beregning af kvalificeret svagelighedspension.
Til § 3 Det foreslås i stk. 1, at loven træder i kraft dagen efter bekendtgørelsen i Lovtidende.
 I stk. 2 foreslås det, at § 29, stk. 1, i lov om statens tjenestemænd i Grønland, som ændret ved denne lovs § 1, nr. 1, ikke berører ansøgte eller uansøgte afskedigelser, der er foretaget før lovens ikrafttræden.
 Den foreslåede bestemmelse indebærer, at en tjenestemand, der før lovens ikrafttræden er afskediget ansøgt eller uansøgt på grund af den nuværende generelle pligtige afgangsalder på 65 år, fratræder på det fastsatte fratrædelsestidspunkt, også selv om tjenestemanden først fylder 65 år efter lovens ikrafttræden.
Der vil dog ikke være noget til hinder for, at ansættelsesmyndigheden kan trække afskedigelsen tilbage, hvis ansættelsesmyndigheden og tjenestemanden er enige om, at ansættelsesforholdet skal fortsætte.
Ansættelsesforholdet fortsætter i givet fald uændret på tjenestemandsvilkår.
Til § 4 Den foreslåede bestemmelse i stk. 1 vedrører dommeres varetagelse af hverv som formand for eller medlem af nævn og råd m.v.
 Den foreslåede bestemmelse i stk. 2 vedrører forståelsen af bestemmelser i lovgivningen, hvorefter det er en betingelse for udpegningen som formand for eller medlem af råd og nævn m.v., at den pågældende er dommer.
 De foreslåede bestemmelser svarer til bestemmelserne i § 10 i lov nr. 484 af 17. juni 2008 om ændring af lov om tjenestemænd og forskellige andre love (Ophævelse af den generelle pligtige afgangsalder på 70 år m.v.).
