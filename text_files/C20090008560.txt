Bilag 1 Vejledning om opgørelse af individuelt solvensbehov Vejledningen erstatter vejledning nr. 9451 af 20. juni 2007 om tilstrækkelig basiskapital og individuelt solvensbehov.
Baggrund 1) Vejledningen er Finanstilsynets fortolkning af § 5 i bekendtgørelse om solvens og driftsplaner for forsikringsselskaber.
 2) Vejledningen indeholder en nærmere beskrivelse af de forhold, som virksomhederne skal tage i betragtning ved opgørelsen af det individuelle solvensbehov.
3) Vejledningen indeholder desuden et bilag med en beskrivelse af risici, der kan være forbundet med forsikringsvirksomhed.
Bestyrelsen skal overveje, hvorvidt disse er væsentlige for virksomheden.
Bilaget er i sagens natur ikke udtømmende.
Generelle forhold 4) Ved opgørelsen af det individuelle solvensbehov skal følgende tages i betragtning:
a) Virksomhedens risikoprofil og de samfundsmæssige forhold, som har betydning for virksomhedens udvikling.
Der skal tages hensyn til arten, størrelsen og kompleksiteten af virksomheden.
Det samme gælder omfanget af den proces, der ligger til grund for vurderingen.
 b) Den kapital, som virksomheden har til rådighed, uanset om det er egenkapital eller lånt kapital (f.eks. ansvarlig lånekapital). Vurderingen skal udmøntes i en kapitalplan og en kapitalnødplan, der skal bruges, når kapitalplanens forudsætninger brister.
 5) Virksomheden skal have effektive procedurer til at identificere, forvalte, overvåge, kontrollere og rapportere om de risici, som virksomheden er eller kan blive udsat for, jf. § 71 i lov om finansiel virksomhed.
 6) Det individuelle solvensbehov skal revurderes så ofte, som det er nødvendigt for at sikre, at alle risici er dækket og at opgørelsen er udtryk for den aktuelle risikoprofil.
 7) Ændringer i virksomhedens strategi, forretningsområder, de økonomiske eller forretningsmæssige betingelser eller andre forhold, som er egnede til at ændre virksomhedens risikoprofil vil altid medføre behov for en ny opgørelse af det individuelle solvensbehov.
8) Opgørelsen af det individuelle solvensbehov skal være skriftligt dokumenteret.
Dokumentationen skal omfatte en beskrivelse af de metoder, forudsætninger og procedurer, der er anvendt til opgørelsen.
Dokumentationens omfang vil typisk være voksende med virksomhedens størrelse og kompleksitet.
9) Den præcise udformning af dokumentationen fastlægges af den enkelte virksomhed.
Følgende skal dog kunne dokumenteres:
 a) At opgørelsen af det individuelle solvensbehov er godkendt af bestyrelsen.
 b) At bestyrelsen har identificeret og kvantificeret de væsentlige risici.
 c) At bestyrelsen har godkendt de overordnede metoder, som anvendes ved opgørelsen af det individuelle solvensbehov.
 d) De forudsætninger og den metode, som virksomheden anvender til opgørelse af det individuelle solvensbehov.
 e) De følsomhedsanalyser virksomheden gør brug af.
 f) Den interne proces for opgørelsen af det individuelle solvensbehov.
 g) Den interne rapportering.
 h) Kapitalplanen.
 i) Kapitalnødplanen.
 10) Dokumentationen skal udformes således, at den på anmodning kan indsendes til Finanstilsynet på papir eller andet varigt medium.
Bestyrelsens opgaver 11) Bestyrelsen har ansvaret for følgende:
 a) Mindst én gang om året at identificere og kvantificere de væsentlige risici, som virksomheden er eller vil blive udsat for.
 b) At godkende de overordnede metoder.
 c) At vælge sikkerhedsniveauet.
 d) At godkende opgørelsen af det individuelle solvensbehov.
 e) At beslutte en kapitalplan.
 f) At beslutte en kapitalnødplan.
Identifikation og kvantificering af risici 12) Bestyrelsen skal identificere og kvantificere de væsentlige risici, som virksomheden påtager sig eller bliver udsat for.
Dette vil kunne ske som en afslutning på en årlig kortlægning af risici, som er foretaget af virksomhedens enkelte områder.
Denne kortlægning kan også danne baggrund for fremtidig risikostyring og kapitalallokering.
Denne proces vil med fordel kunne placeres samtidig med budgetprocessen.
Metoder og følsomhedsanalyse 13) Der er metodefrihed.
Virksomheden kan tage udgangspunkt i mere eller mindre avancerede metoder.
Der stilles ikke krav om, at opgørelsen skal foretages ved hjælp af avancerede økonomiske modeller.
14) Modellerne skal tage korrekt højde for gældende regler og aftaler.
Virksomheden kan eksempelvis anvende VaR-modeller eller ALM-modeller.
Der skal være foretaget en validering af modellen, uanset hvilken model der anvendes.
15) Det vil også være muligt at anvende mere simple modeller.
Dette kan ske ved f.eks. at tage udgangspunkt i det (negative) regnskabsresultat, som en stresstest af virksomhedens regnskab vil medføre.
En stresstest er et forsøg på at stresse virksomheden ud fra en række forudsætninger.
Forudsætningerne fastsættes af bestyrelsen.
Disse kan f.eks. være forøgelser af levetiden, forøgelse af invalideintensiteter, stigning i skadesfrekvens eller gennemsnitsskadestørrelsen, natur- eller menneskeskabte katastrofer, store renteændringer, store ændringer i aktiekurser, store ændringer i ejendomspriser eller store ændringer i valutakurser.
16) Hvis virksomhedens bestyrelse har besluttet, at de risikoscenarier, der indgår i prøveberegningerne til Solvens II (QIS), er repræsentative for virksomheden, og bestyrelsen vælger at anvende disse risikoscenarier, kan virksomheden ved beregningen af det individuelle solvensbehov også tage højde for de korrelationer, der indgår ved beregningen af solvenskapitalkravet (SCR). Det er Finanstilsynets vurdering, at den seneste QIS i højere grad end de tidligere, afspejler de enkelte risici og danske forhold.
Beregningen af solvenskapitalkravet under Solvens II er fortsat under udvikling.
17) Uanset, hvilken metode der anvendes, skal virksomheden løbende lave følsomhedsanalyser for alle væsentlige risici.
I følsomhedsanalyserne skal indgå vurderinger af forudsætningerne, herunder modellernes input, modellernes parametre samt følsomheden omkring stødniveauerne.
Virksomheder, der udbyder produkter med ret til bonus, skal endvidere analysere, hvilke stødniveauer der skal til for at de kollektive og individuelle potentialer er opbrugt.
Formålet med følsomhedsanalyserne er at bestemme, hvilke ændringer i forudsætningerne virksomheden har kapital til at modstå uden at blive insolvent.
Sikkerhedsniveau 18) Bestyrelsen skal vælge det sikkerhedsniveau, der skal anvendes ved opgørelsen af det individuelle solvensbehov.
Sikkerhedsniveauet skal fastsættes således, at sandsynligheden for at virksomheden bliver insolvent over de kommende 12 måneder ikke overstiger 0,5 pct.
Det svarer til, at virksomhedens basiskapital skal kunne modstå tab, der er så store, at de med statistisk sandsynlighed kun vil opstå hvert 200. år.
Dette sikkerhedsniveau gælder for alle risikotyper.
Virksomheden kan dog tage udgangspunkt i det røde risikoscenarie for de risikotyper, der indgår i risikoscenariet, såfremt virksomhedens bestyrelse finder, at dette er tilstrækkeligt for de relevante risici.
Bestyrelsens beslutning og begrundelse omkring det lavere sikkerhedsniveau i det røde risikoscenarie skal kunne dokumenteres.
19) Ved opgørelsen af det individuelle solvensbehov skal fordelingen af tab ske i henhold til de gældende regler, f.eks. regnskabs-, skatte- og kontributionsregler.
Herved vil en del af de samlede beregnede tab skulle dækkes af basiskapitalen.
Godkendelse 20) Når bestyrelsen får forelagt opgørelsen af det individuelle solvensbehov til godkendelse, skal den tillige tage stilling til, om opgørelsen giver et fornuftigt resultat.
Indberetning til Finanstilsynet kan ske uafhængigt af bestyrelsens godkendelse.
Kapitalplan 21) Kapitalplanen skal på baggrund af virksomhedens strategi og risikoappetit tage stilling til det fremtidige kapitalbehov til virksomhedens fortsatte drift i henhold til den fastsatte strategi.
Kapitalplanen strækker sig typisk over en flerårig periode.
Det fremtidige kapitalbehov kan evt. dækkes af fremtidig indtjening, kapitaludvidelse, ved at låne (ansvarlig lånekapital) eller ved risikooverførsel, hvilket f.eks. kan ske ved genforsikring.
Når den forventede fremtidige indtjening skal opgøres, skal virksomheden bl.a. vurdere sin evne til at realisere sine budgetter.
Kapitalnødplan 22) En kapitalnødplan skal bruges, når kapitalplanens forudsætninger brister, og der er usikkerhed om, hvorvidt forsikringstagernes interesser er i fare.
Det er derfor nødvendigt, at nødplanen er umiddelbart anvendelig.
Det vil sige, at der skal være foretaget de nødvendige sonderinger eller aftaler, således at der f.eks. kan stilles kapital til rådighed eller ske en virksomhedsovertagelse.
