Tillægsbetænkning afgivet af Klima-, Energi- og Bygningsudvalget den 30. maj 2013 Tillægsbetænkning over Forslag til lov om ændring af lov om fremme af vedvarende energi (Ændring af støtte til visse solcelleanlæg) [af klima-, energi- og bygningsministeren (Martin Lidegaard)]:
1. Udvalgsarbejdet Lovforslaget blev fremsat den 20. marts 2013 og var til 1. behandling den 30. april 2013. Lovforslaget blev efter 1. behandling henvist til behandling i Klima-, Energi- og Bygningsudvalget.
Udvalget afgav betænkning den 23. maj 2013. Lovforslaget var til 2. behandling den 28. maj 2013, hvorefter det blev henvist til fornyet behandling i Klima-, Energi- og Bygningsudvalget.
Møder Udvalget har efter afgivelse af betænkning behandlet lovforslaget i 2 møder.
Skriftlige henvendelser Udvalget har i forbindelse med udvalgsarbejdet efter afgivelse af betænkning modtaget skriftlige henvendelser fra:
Leif Blichfeld-Grosen, Nordisk Solenergi ApS, Dansk Solcelleforening og VE Energy.dk.
 Klima-, energi- og bygningsministeren har over for udvalget kommenteret nogle af de skriftlige henvendelser til udvalget.
Samråd Udvalget har efter afgivelse af betænkning stillet 2 spørgsmål til klima-, energi- og bygningsministeren til mundtlig besvarelse, som denne har besvaret i åbne samråd med udvalget den 28. og 30. maj 2013. Ministeren har efterfølgende sendt udvalget de talepapirer, der dannede grundlag for ministerens besvarelse af spørgsmålene.
Spørgsmål Udvalget har efter afgivelse af betænkning stillet 4 spørgsmål til klima-, energi- og bygningsministeren til skriftlig besvarelse, som denne har besvaret bortset fra 2 spørgsmål, som forventes bevaret inden 3. behandling.
2. Politiske bemærkninger Udvalget konstaterer, at Folketinget ikke på rimelig måde blev orienteret om det hul, der ville gøre det muligt at omgå 400 kW-grænsen for solcelleanlæg i forbindelse med behandlingen af lovforslag nr.
L 86, selv om ministeriet var vidende om dette huls eksistens og om konsekvenserne af dette.
Sagen er yderst alvorlig af både principielle og mere konkrete grunde.
Et tillidsfuldt samarbejde mellem ministeren og Folketinget forudsætter, at Folketinget kan være sikker på, at det får korrekt og fyldestgørende information i forbindelse med lovgivning og i sit øvrige samarbejde med ministeren, og dette er ikke sket i denne sag.
Konkret er denne sag alvorlig, fordi konsekvenserne både kan være en markant udbygning af store solcelleanlæg i direkte modstrid med de politiske ønsker til, hvilken udvikling der skal fremmes, og indebærer en risiko for at påføre staten store ekstraudgifter, og fordi virksomheder, der planlægger ud fra eksisterende lovgivning, risikerer at blive påført tab i forbindelse med reparationen af det hul, som L 86 efterlod.
 Udvalget mener på den baggrund, at ministeriets ageren i denne sag har været stærkt utilfredsstillende, og noterer sig, at ministeren har beklaget forløbet og taget initiativer, der kan sikre, at et tilsvarende forløb ikke gentager sig.
3. Indstillinger Et flertal i udvalget (udvalget med undtagelse af LA) indstiller lovforslaget til vedtagelse i den affattelse, hvori det foreligger efter 2. behandling.
 Et mindretal i udvalget (LA) indstiller lovforslaget til forkastelse.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Julie Skovsby (S) Jens Joel (S) Karin Gaardsted (S) Jesper Petersen (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Lotte Rod (RV) Steen Gade (SF) fmd.
Jonas Dahl (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Hans Christian Schmidt (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kim Christiansen (DF) Villum Christensen (LA) Mike Legarth (KF) Vivi Kier (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag omdelt efter afgivelse af betænkning Bilagsnr.
