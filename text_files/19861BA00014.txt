Nr BSF 14 Forslag til folketingsbeslutning om en ny ungdomsboligpolitik Fremsat af Albrechtsen (VS) Elisabeth Bruun Olesen (VS) Tinning (VS) den 16. oktober 1986 Folketinget opfordrer regeringen til at fremsætte lovforslag til gennemførelse af en ny ungdomsboligpolitik efter følgende retningslinjer:
1. Ungdomsboligkvoten forhøjes til 3500 årlig i en fem-årig periode, og de til etablering af 3500 ungdomsboliger pr. år afsatte midler i deres helhed anvendes til at forøge antallet af ungdomsboliger.
2. Den i 1984 indførte kommunale medfinansiering af ungdomsboliger ophæves, og der gøres en indsats over for de særlige problemer i Københavns kommune.
Herunder skal der ydes en ekstraordinær statslig støtte til indretning i 1987 af 1000 midlertidige ungdomsboliger ud over kommunens sædvanlige andel af ungdomsboligkvoten.
3. Indførelse af kommunal værelsesanvisning og en ordning, hvorefter udlejere af private værelser skal have forhåndsgodkendt huslejen for de værelser, der ønskes udlejet, hos huslejenævnet.
4. En revision af reglerne om huslejestøtte til kollegier, således at der indføres et loft på 800 kr. om måneden i husleje inkl. varme og el for et enkeltværelse.
 5. Indførelse af beboerdemokrati på kollegier/ ungdomsboliger.
6. Rammebeløbet for ungdomsboliger forhøjes, således at der enten sker en øjeblikkelig forhøjelse med de nødvendige 10-30 pct., eller således at der indføres ændrede regler for fastsættelse af rammebeløbet svarende til f.eks. reglerne for almennyttigt nybyggeri.
BEMÆRKNINGER TIL FORSLAGET I sommeren 1986 afvistes - som enhver kunne forudse på forhånd igen mange tusind ansøgere til kollegieværelser.
I alt blev omkring 6000 ansøgere afvist i sommeren 1986, heraf 2100 i hovedstaden.
I sommeren 1985 var situationen helt tilsvarende.
Her fik således ca. 90 pct. af ansøgerne i København afslag (1955 ud af 2180).
Det hidtidige niveau for ungdomsboligbyggeriet har ikke kunnet nedbringe problemerne.
Det hænger bl.a. sammen med, at mange boliger for unge er forsvundet og fortsat forsvinder som følge af saneringer og ombygninger af ejendomme i den ældre boligmasse.
 Der mangler akut 15.000-25.000 ungdomsboliger.
Forslaget har derfor til formål at gennemføre en hurtig forøgelse af ungdomsboligbyggeriet.
Den 2. oktober 1985 fremsatte VS et forslag til folketingsbeslutning om en ny ungdomsboligpolitik (B 7) (se Folketingstidende 1985-86, forhandlingerne sp. 84 og 3149 samt tillæg A sp. 665). VS foreslog her en ungdomsboligkvote på 5000 i hvert af årene 1986 og 1987.
 Dette forslag kunne ikke samle flertal (nåede ej heller til 2.
behandling), men i forbindelse med færdigbehandlingen af forslag til lov om ændring af lov om boligbyggeri (L 29) (se Folketingstidende 1985-86, tillæg B sp. 323), stillede Socialdemokratiet og Socialistisk Folkeparti forslag om en kvote på 3500. Ved lovens vedtagelse blev kvoten for 1986 fastsat til 2500. VS støttede S-SF-forslaget.
I november 1985 fremsatte Socialdemokratiet et beslutningsforslag om forbedring af de unges boligsituation.
Også heri foresloges en kvote på 3500 (B 49) (se Folketingstidende 1985-86, forhandlingerne sp. 2697 og 3149 samt tillæg A sp. 1967).
Ved udarbejdelsen af nærværende forslag har VS lagt til grund, at en kvote på 5000 i hvert af årene 1987 og 1988 ville være det bedste, men at bestræbelserne må koncentreres om at samle flertal for forslaget om 3500 nye ungdomsboliger hvert af de kommende år.
Det har ikke mindst her været afgørende, at det socialdemokratiske forslag indeholder den formulering, at de afsatte midler i deres helhed skal anvendes til at forøge antallet af ungdomsboliger, dvs. der skal ikke ske reduktion af kvoten på grund af overførsel af midler til andre formål (i 1986 er bruttokvoten på 2500 blevet reduceret til en nettokvote på kun godt 2000 enheder, idet et beløb svarende til 475 enheder gik til byggeskader m.v.
Forslaget indebærer således en nettokvote på 3500 enheder i hvert af årene 1987, 1988, 1989, 1990 og 1991.
Vedrørende kvoten er forslaget altså bragt i overensstemmelse med det socialdemokratiske forslag fra 1985 (der dog omfattede årene 1986-90).
I sammenhæng med forslaget om forøgelse af kvoten stilles forslag om ophævelse af den kommunale medfinansiering af ungdomsboligerne.
Denne medfinansiering, der indførtes ved en lovændring i maj 1984, kan gøre det vanskeligt for kommunalbestyrelserne at finde plads til opgaven i budgetterne.
Kommunerne - især i de store byer, hvor ungdomsboligmanglen er mest omfattende - bør tilskyndes til så aktiv en ungdomsboligpolitik som muligt, og det kan bl.a. ske ved at fjerne medfinansieringen.
Endelig foreslås en særlig indsats til støtte for en løsning af problemerne i Københavns kommune.
Københavns kommune er det sted, hvor bolignøden er størst, og hvor også ungdomsboligproblemerne er mest akutte.
Kommunen har ikke selv magtet denne opgave.
Der er i de senere år kun opført et meget ringe antal nye ungdomsboliger i kommunen, og i forbindelse med saneringer har unge således også været henvist til at bo i tomme ejendomme, som de har taget i brug (BZ).
Dette har imidlertid ikke alene været et resultat af bolignød, men også af BZernes ønske om at få lov til at indrette sig i deres bolig på deres egne betingelser.
Københavns kommune svigtede fuldstændig BZerne i september 1986, da boligselskabet Ungbo havde anmodet politiet om at sætte BZerne ud af Ryesgade 58, og hvor en løsning kunne have været tilvejebragt, hvis Københavns kommune havde indvilliget i at overtage huset og stille det til rådighed for beboerne.
Da beboerne, der risikerede en konfrontation med politiet, imidlertid forlod ejendommen, svigtede kommunen fuldstændig.
Kommunen lod simpelt hen, som om problemet nu var forsvundet.
Københavns kommune har derfor brug for støtte til løsning af disse problemer.
Derfor foreslås det, at kommunen får statslig støtte til indretning af 1000 midlertidige ungdomsboliger.
Disse boliger skal indrettes i de tomme bygninger i København.
Der kan både være tale om boliger, som indrettes med henblik på at kunne bruges på acceptabel vis i en kortere årrække, og om istandsættelser, som tager sigte på regulær genopretning af tomme ejendomme med henblik på permanent anvendelse.
Organisatorisk skal der sikres regler, der gør det muligt for Københavns kommune selv at forestå dette arbejde.
En del af pengene og husene skal stilles til rådighed for unge på deres egne betingelser i det omfang, de selv ønsker at indrette og administrere en ejendom.
Den øvrige del af ejendommen indrettes af kommunen og får status som ungdomsboliger.
VS foreslår, at staten i 1987 yder Københavns kommune et tilskud på 200 mill. kr. til opgaven.
Reglerne skal indrettes således, at det bliver muligt at gennemføre den fysiske indretning af boligerne på kort tid.
Reglerne skal derfor kun omfatte disse 1000 boliger og skal altså ikke afvente generelle ændringer af byfornyelseslovgivningen m.v.
Et af de store problemer på ungdomsboligområdet er den store husleje, som private udlejere er i stand til at opnå ved udlejning af private værelser til unge, der må tage, hvad der udbydes.
Huslejeniveauet er derfor skruet i vejret, og f.eks. har det Centrale Indstillingsudvalg (CIU) i hovedstadsområdet foretaget en undersøgelse, der viser, at halvdelen af de ledige værelser i København pr. 18. juli 1986 kostede omkring 1.400 kr. om måneden.
Et kollegieværelse koster normalt omkring 900 kr. om måneden.
De private værelser, som udlejes er ofte af ringe standard.
Ifølge Danske Studerendes Fællesråd er 80 pct. af de private værelser under 20 m2, kun 30 pct. har eget toilet, mens kun 21 pct. har eget bad.
DSF har yderligere gjort opmærksom på, at med 60.000 unge på private værelser havde udlejerne i 1985 en indtægt på omkring 800 mill.
kr.
Denne indtægt er skattefri, hvilket svarer til et statstilskud på omkring 400 mill. kr.
Dette vældige statstilskud har ikke formået at presse huslejen ned i nærheden i kollegiehuslejen.
Derfor må der indføres en kommunal værelsesanvisning og en ordning, hvorefter udlejere af private værelser skal have forhåndsgodkendt huslejen for de værelser, der ønskes udlejet, hos Huslejenævnet.
For yderligere at medvirke til skabelsen af et mere rimeligt og stabilt huslejeniveau på ungdomsboligområdet foreslås en forbedret huslejestøtte til kollegier.
Forslagsstillerne så gerne en mere langsigtet løsning, der skulle bygge på samme princip som boligydelsen, dvs. at nettohuslejen for den enkelte højst skal udgøre 15 pct. af indtægten.
Men indtil dette kan gennemføres, foreslås et loft over kollegiehuslejerne på 800 kr.
Ud fra en bedømmelse af de uddannelsessøgendes indtægtsforhold findes det ikke forsvarligt at opkræve mere end ca. 800 kr. i husleje for et enkeltværelse.
Dette er endda i overkanten.
Beboerne på kollegier/ ungdomsboliger har i øjeblikket alt for ringe indflydelse på deres egen boligsituation og deres eget kollegium.
Sammenlignet med f.eks. almennyttigt byggeri, især andelsboligforeninger, er tilstanden helt uholdbar, idet kollegianerne kun har ret til en tredjedel af pladserne i bestyrelsen.
Derfor må der for det første indføres beboervalgt flertal i bestyrelsen (mindst 2/3 af pladserne), og desuden må det sikres, at beboermødet/ kollegianerrådet som minimum får samme rettigheder, som afdelingsmødet har i en almennyttig boligafdeling (boligbyggerilovens § 15, stk. 8-12).
Endelig skal en sikring af beboerdemokratiet også indeholde en ophævelse af boligbyggerilovens bestemmelser om indgreb imod huslejeaktioner (§77) og ophævelse af den bestemmelse, der giver boligministeren adgang til at sætte et kollegium under administration (§ 74, stk. 3).
Et særligt problem har plaget ungdomsboligbyggeriet i den senere tid, nemlig udhulingen af rammebeløbet.
I en analyse udarbejdet af landsforeningen Ungbo, august 1986, gennemgås problemet, og det oplyses, at rammebeløbet bør forhøjes med 10-30 pct. en gang for alle.
Der peges dog også på alternative løsninger, herunder især at rammebeløbet kunne fastlægges efter samme retningslinjer, som gælder for almennyttigt nybyggeri.
Studenterrådet ved Århus Universitet har i et brev til boligministeren peget på lignende løsningsmuligheder (forhøjelse af rammebeløbet med 20-30 pct. eller en ordning svarende til det almennyttige nybyggeris rammebeløb, hvor udgangspunktet er en m2-pris). Som Studenterrådet har påpeget, vil en forhøjelse nødvendiggøre en forbedret finansieringsordning for de nye ungdomsboliger.
Indføres der imidlertid huslejeloft som foreslået under nr. 4, vil en forhøjelse af rammebeløbet ikke medføre huslejeproblemer for beboerne.
