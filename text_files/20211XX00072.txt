Skriftlig fremsættelse (7. oktober 2021) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om forsøgsordning med medicinsk cannabis (Forlængelse af forsøgsordningen og permanent mulighed for dyrkning af cannabis m.v.) (Lovforslag nr.
L 44) Lovforslaget er en udmøntning af Aftale om videreførelse af forsøgsordningen med medicinsk cannabis, som blev indgået den 25. maj 2021 af regeringen (Socialdemokratiet), Venstre, Dansk Folkeparti, Socialistisk Folkeparti, Enhedslisten, Nye Borgerlige, Liberal Alliance, Alternativet, Kristendemokraterne og Frie Grønne.
Med lovforslaget foreslås at forlænge forsøgsordningen med medicinsk cannabis i fire år for så vidt angår lægers mulighed for at ordinere medicinsk cannabis til patienter.
Endvidere foreslås at permanentgøre virksomheders mulighed for dyrkning og fremstilling af medicinsk cannabis i Danmark.
Permanentgørelsen vil særligt få betydning for mulighederne for eksport af danske cannabisprodukter og sikre et stabilt grundlag for fortsat udførelse af dele af de aktiviteter, som danske cannabisproducenter har, også såfremt forsøgsordningen for behandling af patienter i Danmark ikke fortsætter efter den næste fireårige forsøgsperiode.
Der er ikke som led i Aftale om videreførelse af forsøgsordningen med medicinsk cannabis afsat midler til tilskud til patienters køb af medicinsk cannabis fra 1. januar 2022. Det foreslås derfor, at de gældende regler om tilskud til medicinsk cannabis ophæves og erstattes af en bestemmelse, som giver sundhedsministeren bemyndigelse til på bekendtgørelsesniveau at fastsætte tilskud til medicinsk cannabis, såfremt der findes finansiering hertil.
En eventuel aftale om tilskud vil kunne få virkning for borgerne på et tidligere tidspunkt, såfremt den kan udmøntes i en bekendtgørelse fremfor at skulle blive behandlet i en lovgivningsproces.
Dertil kommer, at muligheden for at opjustere eller nedjustere tilskuddet fremadrettet vil være mere fleksibel, hvis reglerne herom er fastsat på bekendtgørelsesniveau.
Det foreslås desuden, at cannabisvirksomhederne forpligtes til at vedlægge et egnet medicinmål i pakningerne i de tilfælde, hvor der ikke findes et standard medicinmål på markedet, som kan bruges.
Formålet hermed er at sikre patienters mulighed for at kunne udtage den tilsigtede dosis ved indtagelse af medicinsk cannabis og dermed højne patientsikkerheden.
 Endelig foreslås en række mindre, tekniske justeringer, ligesom det foreslås, at tre bemyndigelsesbestemmelser om tekniske forhold overgår fra sundhedsministeren til Lægemiddelstyrelsen.
 Der er tale om delvist erhvervsrettet lovgivning, hvorfor lovforslaget ønskes vedtaget senest fire uger før den 1. januar 2022.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
