Beretning afgivet af Socialudvalget den 1. oktober 2012 Beretning over Forslag til folketingsbeslutning om nedsættelse af en social retssikkerhedskommission [af Finn Sørensen (EL) m.fl.]:
1. Udvalgsarbejdet Beslutningsforslaget blev fremsat den 10. april 2012 og var til 1. behandling den 29. maj 2012. Beslutningsforslaget blev efter 1. behandling henvist til Socialudvalget.
2. Møder Udvalget har behandlet beslutningsforslaget i 2 møder.
3. Høring Udvalget holdt den 20. september 2012 en høring om retssikkerhed og socialt bedrageri.
4. Politiske bemærkninger Et flertal i udvalget (S, RV, SF og EL) finder, at der er behov for at understøtte borgernes retssikkerhed gennem målrettede, konkrete reformer.
 Flertallet anerkender, at regeringen har igangsat vigtige initiativer til en styrkelse af borgernes retssikkerhed som f.eks. oprettelse af børnehuse, oprettelse af et børnekontor hos Folketingets Ombudsmand og nedsættelse af en hjemmeplejekommission, hvor udgangspunktet er, at de ældres retssikkerhed skal sikres ved tildelingen af hjemmehjælp, samt den bebudede ratifikation af tillægget til FN´s handicapkonvention.
 Flertallet anerkender også ministerens målsætninger med det kommende lovgivningsarbejde, som skal bidrage til at styrke den enkeltes position i forhold til myndighederne gennem forbedret lovkvalitet og fjernelse af overflødige processer i sagsbehandlingen, så der kan komme fokus på den egentlige sociale indsats.
 Flertallet ser endvidere frem til ministerens arbejde med en ny socialreform, der bl.a. skal sikre en højere og mere ensartet kvalitet i indsatsen og mindske risikoen for svigt og misbrug, og at der i den forbindelse skal ske en styrkelse af tilsynet med sociale botilbud for udsatte børn og voksne i døgnophold og en styrkelse af det forebyggende arbejde.
 Flertallet mener dog, at der herudover er en række områder, hvor der bør sættes ind for at styrke borgernes retssikkerhed på det sociale område.
 Flertallet opfordrer derfor regeringen til i løbet af folketingsåret 2012-13 at tage initiativer, der kan styrke borgernes retssikkerhed ved i administrative sager om socialt bedrageri at sikre, at sagerne i højere grad overholder proportionalitetsprincippet og er tilstrækkeligt oplyst, inden der træffes afgørelse om stop for borgernes ydelser eller rejses krav om tilbagebetaling på grund af svig.
Flertallet finder det afgørende, at der er en høj grad af gennemsigtighed og forudsigelighed for den enkelte borger i afgørelsen af sociale sager.
Flertallet opfordrer derfor regeringen til løbende at sikre klare beskrivelser i lovgivningen af borgernes rettigheder og pligter og klare beskrivelser af, hvem der har ansvar for rådgivning og afgørelser i forhold til den enkelte borger.
 P.u.v.
Özlem Sara Cekic formand Bilag 1 Oversigt over bilag vedrørende B 72 Bilagsnr.
