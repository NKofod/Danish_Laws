Cirkulæreskrivelse til politiet og anklagemyndigheden (om underretning af Det sociale Udvalg om afhøring af personer under 18 Ved Socialministeriets bekendtgørelse nr. 214 af 13. april 1987 er der  

 fastsat nærmere regler om Det sociale Udvalgs bistand til børn og unge i  

 forbindelse med uden- og indenretlig afhøring.
 Efter disse bestemmelser har Det sociale Udvalg i en række nærmere  

 opregnede tilfælde pligt til at sende en repræsentant til afhøringer hos  

 politiet eller i retten af personer under 18 år (f.eks. når den unge efter  

 det oplyste ikke tidligere har været sigtet, når der efter det oplyste kan  

 blive tale om fremstilling i retten, eller når den pågældende selv eller  

 dennes forældre efter det oplyste ønsker, at en repræsentant fra Det sociale  

 Udvalg er til stede).
 Det sociale Udvalg skal endvidere efter de nævnte bestemmelser underrette  

 forældrene om en forestående afhøring af en person under 18 år, medmindre  

 forældrene efter det oplyste i forvejen er bekendt med afhøringen eller ikke  

 kan findes, eller underretning vil stride imod, hvad der er bedst for barnet.
 Særtryk af den omhandlede bekendtgørelse har tidligere ved  

 Socialministeriets foranstaltning været fremsendt til politikredsene.
Justitsministeriet skal herved henlede politiets og anklagemyndighedens  

 opmærksomhed på disse bestemmelser og anmode om, at politiet og  

 anklagemyndigheden ved underretningen af Det sociale Udvalg om afhøring af  

 personer under 18 år meddeler udvalget sådanne oplysninger, at udvalget får  

 mulighed til at tage stilling til, hvorvidt en repræsentant for Det sociale  

 Udvalg skal eller bør være til stede ved afhøringen.
Det samme gælder med  

 hensyn til Det sociale Udvalgs opgave vedrørende underretning af forældre til  

 børn under 18 år.
