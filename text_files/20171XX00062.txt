Skriftlig fremsættelse (4. oktober 2017) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om udlodning af overskud og udbytte fra lotteri (Lovforslag nr.
L 45) Lovforslaget har til formål at udmønte den politiske stemmeaftale af 27. januar 2017 som blev indgået mellem regeringen, Socialdemokratiet, Dansk Folkeparti, Det Radikale Venstre og Socialistisk Folkeparti.
Lovforslaget er et forslag til en ny hovedlov, der skal erstatte den nuværende udlodningslov.
Formålet med udlodningsloven er som hidtil at fastsætte fordelingen af overskuddet fra Danske Spil A/S ved udbud af lotteri og udbyttet fra Det Danske Klasselotteri A/S.
 Hovedtemaerne i den politiske stemmeaftale og dermed i lovforslaget er en ændring af lovens finansieringsmodel, og en grundlæggende ændring i fordelingen af udlodningsmidlerne.
Med lovforslaget ændres risikodelingen mellem staten og udlodningsmodtagerne fra den tidligere 50-50 til en 60-40-riskodeling.
Det betyder, at staten fremadrettet bærer 60 pct. af risikoen og gevinsten ved udsving i overskud og udbytte fra de to spilselskaber.
Samtidig kalibreres udlodningsloftet, der beregningsteknisk anvendes til udmøntningen af risikodelingen mellem staten og udlodningsmodtagerne.
Lovforslaget indeholder endvidere en ændret fordeling af udlodningsmidlerne.
Baggrunden herfor er aftaleparternes ønske, om at sikre de faste udlodningsmodtagere budgetsikkerhed.
Udlodningsmidlerne er hidtil blevet fordelt således, at de faste modtagere får en procentuel andel af det samlede udlodningsbeløb.
Det årlige beløb afhænger dermed af størrelsen på overskud og udbytte fra de to spilselskaber, hvilket skaber usikkerhed for udlodningsmodtagerne.
Med lovforslaget foretages der en inddeling af udlodningsmodtagere i tre grupper.
Modtagerne  herunder hovedorganisationer, foreninger, selvejende institutioner og puljer til driftsmidler  i gruppe 1 og 2 sikres et fast beløb, der som udgangspunkt er uafhængigt af udviklingen i overskud og udbytte fra de to spilselskaber.
Beløbene til de faste udlodningsmodtagere i gruppe 1 og 2 reguleres årligt med forbrugerprisindekset.
Udlodningsmodtagerne i gruppe 3  projektmidler på de seks ministerområder  modtager den resterende del af udlodningsbeløbet.
Fordelingen i gruppe 3 sker efter en fordelingsnøgle, hvorefter hvert ministerområde modtager en procentuel andel af det resterende udlodningsbeløb.
 Fordelingen af midlerne sker således, at modtagerne i gruppe 1 sikres midler før modtagerne i gruppe 2 og 3. Modtagerne i gruppe 2 sikres midler før modtagerne i gruppe 3 og gruppe 3 modtager den resterende del af midlerne.
Med lovforslaget foreslås endvidere en udfasning af støtten til hestevæddeløbssporten.
Forslaget skal ses i lyset af, at der i forbindelse med liberaliseringen af hestevæddeløb bliver indført et særligt bidrag, som betales fra spiludbyderne direkte til hestevæddeløbssporten.
Sporten har imidlertid forsat behov fra støtte fra udlodningsmidlerne i en overgangsperiode.
På den baggrund er der i medfør af lovforslaget foreslået en overgangsperiode på fem år, hvor hestevæddeløbssporten sikres et fast beløb.
Efter de fem år udfases støtten til hestevæddeløbssporten over fire år.
Efter udfasningen skal der forsat gå et beløb fra udlodningsmidlerne til breddeidræt indenfor hestesporten.
Dette beløb fastsættes i forbindelse med udfasningen.
 Det foreslås at loven træder i kraft 1. januar 2018.
 Idet jeg i øvrigt henviser til bemærkninger til lovforslaget, skal jeg anbefale lovforslaget til Folketingets velvillige behandling.
