Fremsat den 10. december 2009 af Mette Gjerskov (S), Ole Vagn Christensen (S), Benny Engelbrecht (S), Torben Hansen (S), Ole Hækkerup (S) og Flemming Møller Mortensen (S) Forslag til folketingsbeslutning om støtte til klimatilpasning i kommunerne Folketinget pålægger regeringen at oprette en pulje på 1 mia. kr. til kommunernes tilpasning til klimaforandringerne.
Kommunerne kan søge midler fra puljerne til f.eks. renovering og klimatilpasning af kloakker og vil kunne få dækket op til halvdelen af omkostningerne.
Der afsættes i alt 1 mia. kr. til forslaget i årene 2010 og 2011.
Bemærkninger til forslaget Forslagsstillerne vil sikre en ansvarlig håndtering af klimaudfordringerne.
Klimaforandringer skal i videst muligt omfang forebygges ved at reducere udledningen af klimagasser.
Imidlertid må vi se i øjnene, at klimaet forandrer sig uanset den forebyggende indsats.
Når kommunerne skal vælge mellem en plejehjemsplads og kloakrenovering, er det ofte mest oplagt at prioritere det synlige.
I forvejen er der et stort vedligeholdelsesefterslæb i kommunerne, især på kloakområdet.
Situationen kendes på jernbaneområdet med gamle skinner og manglende vedligeholdelse.
Det er ikke et eksempel til efterfølgelse.
Klimaudviklingen stiller øgede krav til kloakkernes evne til at behandle/opsamle kraftige regnskyl.
Det skønnes, at kloakkernes kapacitet skal udvides, så de kan klare 30 pct. mere regnvand end i dag.
Ud over efterslæbet på vedligeholdelserne, som vil koste 2,2 mia. kr. årligt, vil klimaforandringerne stille øgede krav til kapaciteten.
Der kan derfor ses frem til et forøget investeringsbehov på området.
Analyser peger på en nødvendig forøgelse af investeringerne på omkring 490 mio. kr. årligt.
Med en pulje, som kommunerne kan søge til projekter, der har betydning for tilpasningen til klimaforandringer, kan Danmark få sat gang i en positiv og ansvarlig udvikling, hvor vi foregriber de største forandringer og sikrer, at ikke alt for mange mennesker står i en situation, hvor vandstandsstigning, regn eller orkan er kommet bag på dem.
Projekterne kan både bestå i vedligeholdelse og nyetableringer.
Kommunerne vil få dækket halvdelen af deres udgifter til projekterne.
Den samlede investering i en støttepulje til kommunernes klimatilpasning vil være 1 mia. kr.
Forslaget er en del af Socialdemokratiets klimajobplan, der skal skabe tusindvis af klimajob med en investering på 4 mia. kr. i 2010 og 2011.
Skriftlig fremsættelse Mette Gjerskov (S):
 Forslag til folketingsbeslutning om støtte til klimatilpasning i kommunerne.
(Beslutningsforslag nr.
B 79).
