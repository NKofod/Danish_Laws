Nr LSF 106 Forslag til Lov om ændring af lov om ændring af lov om radio- og  

 fjernsynsvirksomhed Fremsat af kultur- og kommunikationsministeren (H.
P.
Clausen) den 16. december 1987 Vedtaget ved tredjebehandling den 16. december 1987 Lov nr. 876 af 23/12/1987 I § 2, stk. 2, i lov nr. 373 af 10. juni 1987 om ændring af lov om radio- og fjernsynsvirksomhed. (Lokal radio- og fjernsynsvirksomhed) indsættes som 3. pkt.:
»Ministeren kan bestemme, at den forsøgsmæssige fjernsynsvirksomhed i lokale områder, hvor særlige forhold taler derfor, kan fortsætte ud over den 31. december 1987, dog ikke længere end til den 30. juni 1988.« Oprindeligt fremsat forslag I § 2, stk. 2, i lov nr. 373 af 10. juni 1987 om ændring af lov om radio- og fjernsynsvirksomhed (lokal radio- og fjernsynsvirksomhed) indsættes som 3. pkt.:
»Ministeren kan bestemme, at den forsøgsmæssige fjernsynsvirksomhed i lokale områder, hvor særlige forhold taler derfor, kan fortsætte ud over den 31. december 1987, dog ikke længere end til den 30. juni 1988.«.
Bemærkninger til lovforslaget 1. Ved lov nr. 373 af 10. juni 1987 om ændring af lov om radio- og fjernsynsvirksomhed (lokal radio- og fjernsynsvirksomhed) blev der indført en varig ordning for lokal fjernsynsvirksomhed, der svarer til lokalradioordningen.
For at der kan være rimelig tid til overgangen til den varige ordning i de områder, hvor der foregår forsøg med lokal-tv, er det i lovens § 2 fastsat, at forsøgsordningen kan fortsætte 1.
oktober - 31. december 1987. Dog bortfalder forsøgstilladelserne, hvis det lokale nævn i det pågældende område udsteder nye tilladelser.
Herved bliver der en glidende overgang fra forsøgs- til varig ordning.
2. Efter de oplysninger, der foreligger for Kultur- og Kommunikationsministeriet, giver overgangsbestemmelserne i almindelighed den fornødne tid til, at kommunalbestyrelserne kan tage stilling til spørgsmålet om eventuelt at nedsætte nævn specielt for lokal fjernsynsvirksomhed, samt at der kan finde en behandling af ansøgninger om tilladelse sted.
Det kan nu forudses, at der i enkelte områder kan opstå problemer, som det vil være ønskeligt at kunne søge løst inden for en begrænset yderligere forlængelse af forsøgsperioden.
Der sigtes hermed særlig til Storkøbenhavn (Københavns og Frederiksberg kommuner samt de 18 kommuner i Københavns Amt). I dette område er det endnu uafklaret, i hvilket omfang kommunerne vil nedsætte lokalfjernsynsnævn i fællesskab.
3. Det lovforslag om lokal radio- og fjernsynsvirksomhed, hvormed grunden blev lagt til de nuværende bestemmelser, blev fremsat den 9. oktober 1985 (L 31 - se Folketingstidende 1985-86, sp. 437, A sp. 905).
Med hensyn til spørgsmålet om, hvor mange kommuner der vil kunne nedsætte et nævn i fællesskab, blev det i bemærkningerne til lovforslaget anført, at der ikke ville kunne blive tale om programvirksomhed af regional karakter, det vil sige programvirksomhed der er bestemt for områder som et amt eller større områder, idet en sådan programforsyning faldt uden for lovforslaget.
Dog blev det yderligere anført, at forslaget åbnede mulighed for »at der ved afgrænsningen af det lokale område kan tages hensyn til de særlige forhold i Storkøbenhavn.«.
4. Efter ministeriets opfattelse vil det således være i overensstemmelse med forudsætningerne for lovgivningen, at der oprettes et fælles fjernsynsnævn, der omfatter f.eks. samtlige kommuner i Københavns Amt.
Bestyrelsen for Foreningen af Kommuner i Københavns Amt (FKKA) har taget initiativ til forhandlinger om, hvorvidt et sådant nævn vil kunne etableres.
Ministeriet er imidlertid bekendt med, at der både føres drøftelser mellem kommuner inden for Københavns Amt og mellem kommuner i dette amt og Roskilde Amt om mulighederne for at oprette fælles nævn.
Man vil anse det for rigtigt, at der sikres den fornødne tid til at træffe beslutningerne om nedsættelse af nævn, således at alle muligheder forinden har kunnet undersøges til bunds.
5. Der foregår i øjeblikket udsendelser fra 3 trådløse tv-forsøg i området: Vestegnens Lokal-TV, der anvender en sender i Høje-Taastrup, og Kanal 2 og KKR, der samsender over en sender i København og en sender i Kgs.
Lyngby.
Ikke mindst under hensyn til, at eet af de 3 lokale tv-foretagenders økonomi er baseret på udlejning af dekodere til et meget stort antal abonnenter, ville ministeriet finde det uheldigt, hvis de skulle tvinges til at lukke kortere eller længere tid alene på grund af uklarhed om nævnenes nedsættelse og uden en vis afviklingsperiode.
En lukning ville også være uhensigtsmæssig set i lyset af, at der i øjeblikket foregår en undersøgelse af mulighederne for en abonnementsfinansieret dansk filmkanal.
6. Fordelingen af sendemuligheder foretages af Udvalget vedr.
Lokal Radio og TV (det centrale udvalg) efter forhandling med Generaldirektoratet for Post- og Telegrafvæsenet.
Der vil i Storkøbenhavn være to sendefrekvenser til rådighed, begge med så stor effekt, at hver af senderne med en rimeligt central placering, f.eks. i Gladsaxe, vil kunne dække hele området.
Bestyrelsen for FKKA har foreslået, at de to sendemuligheder fordeles med een til Københavns og Frederiksberg Kommuner og een til kommunerne i amtet.
Fra udvalgets side er det tilkendegivet, at man er indstillet på at lægge stor vægt på kommunernes ønsker.
7. Den nuværende frekvensfordeling for lokal-tv i Storkøbenhavn er følgende:
Vestegnens Lokal-TV (City 2) Kanal 25.
Kanal 2 og KKR (Lyngby) Kanal 53.
Kanal 2 og KKR (Hotel Scandinavia) Kanal 56.
Den fremtidige fordeling for lokal-tv samt Danmars Radio og TV 2 i samme område vil være:
 Sender nr. 1 for lokal-tv Kanal 23.
 Hove-sender (DR) Kanal 31.
 Hove-sender (TV 2) Kanal 53.
 Sender nr. 2 for lokal-tv Kanal 60.
Kanal 25 og 56 vil eventuelt blive anvendt til lokal-tv i Hillerød og Helsingør.
8. Det kan påregnes at den nuværende anvendelse af kanal 25, 53 og 56 til lokal-tv i Storkøbenhavn vil kunne fortsætte i en overgangsperiode efter den 31. december 1987.
 For Kanal 53's vedkommende vil dette være tilfældet indtil den 1.
april 1988, når den nye Hove-sender for Danmarks Radio og TV 2 sættes i drift.
For Kanal 25 og 56's vedkommende vil der hengå en formentlig ikke ringe tid fra det tidspunkt, da der eventuelt udstedes tilladelser i Hillerød og Helsingør, hvor der ikke i forsøgsordningen har været lokal-tv, indtil man i disse byer kan være klar til at begynde udsendelserne.
9. Med hensyn til de 2 nye sendere for lokal-tv i Storkøbenhavn på kanal 23 og 60 gælder det i øvrigt også, at deres ibrugtagning ikke kan antages at være umiddelbart forestående, efter at de fornødne tilladelser fra de pågældende lokale nævn måtte være blevet udstedt.
Ud over at tilladelseshaverne vil skulle organisere sig i sendersamvirker om de 2 sendere, må det navnlig tages i betragtning, at der må regnes med en vis leveringstid på sendere og installation.
Det vil ikke være urealistisk at forudse, at der kan gå omkring 6 måneder fra bestillingen til ibrugtagningen af en sender.
En igangsætning af lokal udsendelsesvirksomhed over nye sendere i Storkøbenhavn pr. 1. januar 1988 må således anses for usandsynlig.
10. På denne baggrund foreslås det, at kultur- og kommunikationsministeren på grundlag af en vurdering af oplysninger om forholdene i enkelte lokale områder, hvor der i øjeblikket pågår trådløse fjernsynsforsøg, skal kunne træffe bestemmelse om, at forsøgsvirksomheden kan fortsætte ud over den 31. december 1987, dog ikke længere end til den 30. juni 1988.
Denne fortsatte virksomhed, der er baseret på den tilladelse, som er udstedt i forsøgsordningen, vil skulle foregå på de vilkår, som har været gældende i denne ordning.
Under hensyn til, at der ikke er tale om en generel forlængelse af forsøgsordningen, vil man dog anse det for mindre hensigtsmæssigt at opretholde Lokalradio- og -TV-udvalget (forsøgsudvalget), der hidtil som led i sit arbejde blandt andet har ført tilsyn med, at de i ordningen gældende regler bliver efterlevet.
Udvalget vil således planmæssigt afslutte sin virksomhed i løbet af december 1987, og tilsynet med virksomheden vil herefter blive ført af ministeriets departement efter rådgivning fra Udvalget vedr.
Lokal Radio og TV (det centrale udvalg).
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget I § 2, stk. 2, i lov nr. 373 af 10. juni 1987 om ændring af lov om radio- og fjernsynsvirksomhed (lokal radio- og fjernsynsvirksomhed) indsættes som 3. pkt.:
»Ministeren kan bestemme, at den forsøgsmæssige fjernsynsvirksomhed i lokale områder, hvor særlige forhold taler derfor, kan fortsætte ud over den 31. december 1987, dog ikke længere end til den 30. juni 1988.«.
§ 2 Stk. 1. Loven træder i kraft dagen efter bekendtgørelsen i Lovtidende.
Stk. 2. Den forsøgsmæssige fjernsynsvirksomhed i lokale områder, der efter lov nr. 336 af 4. juni 1986 om forlængelse af forsøg med lokal fjernsynsvirksomhed kan fortsætte indtil den 30. september 1987, vil kunne fortsætte på de hidtil gældende vilkår ud over den 30. september 1987 indtil det tidspunkt, da tilladelse er udstedt i den kommune, hvor senderen er opstillet eller fællesantenneanlægget er beliggende, dog ikke længere end til den 31. december 1987. Ministeren for kulturelle anliggender afgør i tvivlstilfælde, om en tilladelse til forsøg er bortfaldet.
