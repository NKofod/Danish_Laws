Nr BSF 49 Forslag til folketingsbeslutning om at skabe øget åbenhed om Folketingets  

 behandling af EU-forslag Fremsat af Kristian Thulesen Dahl (DF) Ole Donner (DF) Pia Kjærsgaard (DF)  

 Egil Møller (DF) Poul Nødgaard (DF) Peter Skaarup (DF) den 4. juni 1998 Folketinget beslutter at gennemføre et udvalgsarbejde via Udvalget for  

 Forretningsordenen med henblik på i det kommende folketingsår 1998-99 at  

 vedtage en mere demokratisk og åben behandling af EU-forslag i Folketinget.
Udvalgsarbejdet bør primært rette sig imod, 1. at behandlingen af EU-forslag i Europaudvalget i videst muligt omfang  

 sker i fuld offentlighed, 2. at Folketingets fagudvalg inddrages direkte i behandlingen af de  

 enkelte forslag, 3. at der gennemføres en 1. behandling af EU-forslag på linje med 1.  

 behandling af traditionelle lov- og beslutningsforslag i Folketinget, og 4. at der tages initiativer med henblik på at fremme danske forslag til,  

 hvordan mængden af EU-forslag kan mindskes - eventuelt via et særligt  

 kommissionsarbejde.
Bemærkninger til forslaget I de senere år er mængden af lovgivning via EU-systemet vokset markant.  

 Dette har nødvendiggjort en løbende tilpasning af forretningsgangene i  

 Folketinget.
Således er der gennem beretninger afgivet af Europaudvalget søgt  

 en mere hensigtsmæssig behandling af EU-forslag, som i højere grad sikrer, at  

 Folketinget inddrages i regeringens behandling af EU-forslag.
Forslagsstillerne har aktivt medvirket til gennemførelsen af disse tiltag,  

 som forslagsstillerne finder har været skridt i den rigtige retning.
Omvendt  

 har det stået klart, at forslagsstillerne ikke mener, at initiativerne fra  

 Europaudvalget har været tilstrækkelige.
 Dette er baggrunden for, at nærværende forslag stilles.
 Når forslaget stilles nu, skyldes det for det første, at flere partier i  

 forbindelse med Højesterets afsigelse af dom i den såkaldte grundlovssag har  

 markeret, at det nu var på tide, at man fik set Folketingets behandling af  

 EU-spørgsmål efter i kortene, specielt med henblik på at sikre en mere  

 demokratisk og åben behandling af EU-forslag, som Højesteret i øvrigt også  

 efterlyser i sin dom.
For det andet er resultatet af folkeafstemningen om Amsterdamtraktaten den  

 28. maj 1998, hvor 1.341.000 vælgere, svarende til 44,9 pct. af befolkningen,  

 stemte imod traktatforslaget, over for 1.648.000 vælgere, svarende til 55,1  

 pct., der stemte for forslaget, en anledning til at komme et betydeligt  

 mindretal af befolkningen i møde.
Partilederne, politiske kommentatorer,  

 avisernes ledende artikler osv. talte således alle efter  

 afstemningsresultatet samstemmende om, at der må tages hensyn til dette store  

 mindretal, bl.a. ved at der skabes mere åbenhed og demokrati omkring  

 beslutningsvejene og processerne i EU-spørgsmål.
Dette har naturligvis givet forslagsstillerne håb om, at det nu er muligt  

 at få flertal for de ændringer, som rent faktisk kan skabe den større åbenhed  

 og mere demokratiske proces, som efterlyses om EU-spørgsmål.
Et håb om, at  

 der ikke mere blot skal tales herom, men rent faktisk tages handling! Forslagsstillerne finder det helt afgørende, at der i løbet af kort tid  

 sker de nødvendige ændringer af Folketingets måde at behandle EU-forslag på.  

 I stedet for at fremsætte forslagene direkte til vedtagelse nu med risiko for  

 at få disse nedstemt håber forslagsstillerne derfor på et positivt medspil  

 fra samtlige Folketingets partier til, at der hen over sommeren gennemføres  

 et tilbundsgående udvalgsarbejde via Folketingets Udvalg for  

 Forretningsordenen, således at dette arbejde kan resultere i konkrete  

 forslag, som kan vedtages af partierne i folketingssamlingen 1998-99.
Forslagsstillerne forestiller sig 4 områder, som et sådant arbejde primært  

 bør rette sig imod 1. at skabe offentlighed omkring Europaudvalgets arbejde, ved at  

 behandlingen af EU-forslag og spørgsmål i videst muligt omfang sker i fuld  

 offentlighed, 2. at Folketingets fagudvalg inddrages direkte i behandlingen af de  

 enkelte forslag på en måde, så fagudvalgets viden og indsigt altid kan indgå  

 direkte i behandlingen af EU-forslag, 3. at der i det omfang, det er praktisk muligt, gennemføres en 1.  

 behandling af EU-forslag på linje med 1. behandling af traditionelle lov- og  

 beslutningsforslag i Folketinget, og 4. at udvalget diskuterer forslag til, hvordan danske initiativer kan være  

 med til at sikre, at mængden af EU-forslag kan mindskes.
Mængden af  

 lovgivning via EU-systemet er de senere år vokset markant, hvilket har  

 svækket demokratiet.
Færre EU-forslag vil gøre det nemmere at sikre, at der  

 ikke gås på kompromis om den demokratiske proces.
 Omdrejningspunktet for udvalgsarbejdet må være en ambition om at styrke  

 demokratiet og sikre en mere åben behandling af EU-forslag og EU-spørgsmål.
Skriftlig fremsættelse Kristian Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at skabe øget åbenhed om  

 Folketingets behandling af EU-forslag.
(Beslutningsforslag nr.
B 49).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
