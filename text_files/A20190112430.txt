Lov om ændring af ligningsloven, kursgevinstloven og pensionsafkastbeskatningsloven (Ophævelse af visse regler om beskatning af renter og kursgevinster og -tab på hybrid kernekapital m.v.) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I ligningsloven, jf. lovbekendtgørelse nr. 806 af 8. august 2019, som ændret senest ved § 18 i lov nr. 551 af 7. maj 2019, foretages følgende ændring:
 1. § 6 B ophæves.
§ 2 I kursgevinstloven, jf. lovbekendtgørelse nr. 1283 af 25. oktober 2016, som ændret ved § 3 i lov nr. 1555 af 19. december 2017, § 35 i lov nr. 1429 af 5. december 2018 og § 5 i lov nr. 84 af 30. januar 2019, foretages følgende ændring:
 1. § 1, stk. 5 og 6, ophæves.
§ 3 I pensionsafkastbeskatningsloven, jf. lovbekendtgørelse nr. 1126 af 10. oktober 2014, som ændret senest ved § 6 i lov nr. 324 af 30. marts 2019, foretages følgende ændringer:
1. I § 15, stk. 1, 1. og 3. pkt., indsættes efter »renteindtægter«: »og lign.«, og i stk. 1, 2. pkt., indsættes efter »Renteindtægter«: »og lign.« 2. I § 15, stk. 3, 1. pkt., indsættes efter »fordringer«: »og lign.« § 4 Stk. 1. Loven træder i kraft den 1. januar 2020.
 Stk. 2. § 1 har virkning for indtægter og udgifter, der påløber fra og med den 1. januar 2020.
 Stk. 3. § 2 har virkning for gevinst og tab ved afståelser og indfrielser, der sker fra og med den 1. januar 2020. Fordringer og gæld, som den 31. december 2019 er omfattet af kursgevinstlovens § 1, stk. 5 eller 6, anses for afstået og generhvervet eller for frigjort og genpåtaget den 31. december 2019 til værdien samme dag.
 Stk. 4. § 3 har virkning fra og med indkomståret 2020.
Givet på Christiansborg Slot, den 19. november 2019 Under Vor Kongelige Hånd og Segl MARGRETHE R.
