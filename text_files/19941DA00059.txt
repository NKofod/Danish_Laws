Nr BTB 59 Betænkning over Forslag til folketingsbeslutning om bekæmpelse af  

 biltyverier   

 Nr B 59 1994-95, 1. samling Afgivet af Retsudvalget Afgivet: 19950511 Udvalget har behandlet beslutningsforslaget i nogle møder og har herunder  

 stillet spørgsmål til justitsministeren og trafikministeren.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Retsudvalget har noteret sig, at justitsministeren i forbindelse med  

 udvalgsbehandlingen af B 58 (forslag til folketingsbeslutning om skærpede  

 sanktioner over for spritbilister, der dræber og kvæster andre mennesker (af  

 Helge Adam Møller (KF) og Birthe Rønn Hornbech (V) m.fl.)) har oplyst  

 følgende til udvalget:
 ». . . jeg er indstillet på sammen med trafikministeren at nedsætte  

 en arbejdsgruppe, der skal fremkomme med forslag til, hvorledes man mere  

 bredt kan sætte ind mod spritbilismen og de tragiske ulykker, som den fører  

 med sig.
Som et element, der kan tænkes at indgå i en sådan forstærket indsats mod  

 spritbilisme, kan nævnes en yderligere behandlingsindsats over for  

 spritbilister, der har et alkoholproblem, ikke mindst for at forebygge, at de  

 pågældende på ny gør sig skyldige i spirituskørsel.
I den forbindelse er det  

 også vigtigt at sikre en effektiv kontrol med, at de pågældende følger  

 behandlingen.
 Arbejdsgruppen vil også bl.a. skulle overveje, om den ordning med hurtig  

 behandling af voldssager og hurtig indkaldelse til afsoning af voldsdømte,  

 der blev igangsat i 1994 som led i regeringens voldspakke, bør udvides til at  

 omfatte sager om overtrædelse af straffelovens § 241 (uagtsomt manddrab)  

 eller § 249 (uagtsom betydelig legemsskade) begået i forbindelse med  

 spirituskørsel.
 Af andre spørgsmål, der skal indgå i arbejdsgruppens overvejelser, kan  

 f.eks. nævnes en forlængelse af frakendelsestiden og en øget anvendelse af  

 konfiskation af biler i tilfælde af spirituskørsel.
 Når arbejdsgruppen har afsluttet sit arbejde til efteråret, vil jeg  

 naturligvis orientere Retsudvalget om resultatet af arbejdsgruppens  

 overvejelser og sammen med trafikministeren tage de nødvendige initiativer på  

 området, herunder i form af ændret lovgivning.
Som nævnt under 1. behandling af beslutningsforslaget er jeg i øvrigt  

 indstillet på allerede nu at anmode Rigsadvokaten om at være opmærksom på  

 egnede sager, der vil kunne indbringes for Højesteret med henblik på at give  

 retten lejlighed til at afgøre, om der bør ske en skærpelse af strafniveauet  

 i de meget alvorlige og ulykkelige sager, der omfattes af  

 beslutningsforslaget.
Jeg kan i den forbindelse oplyse, at Rigsadvokaten  

 efter aftale med Justitsministeriet til brug herfor følger de verserende  

 sager på området.« Da spirituskørsel i stjålne biler er et stort problem, forventer  

 Retsudvalget, at også dette spørgsmål inddrages i arbejdsgruppens arbejde.
På dette område er det med tilfredshed konstateret, at visse  

 forsikringsselskaber allerede i dag giver præmienedsættelse til  

 forsikringstagere, der har anskaffet sig elektronisk startspærre til deres  

 biler.
Dette initiativ, hvorefter bilejernes investering i det elektroniske  

 udstyr belønnes økonomisk af forsikringsselskaberne, må forventes at føre  

 til, at flere bilejere foretager investering i montering af en elektronisk  

 startspærre eller andre effektive sikringer.
Dette vil have en positiv effekt  

 på antallet af biltyverier.
Og det vil derfor være nyttigt, hvis disse  

 ordninger udbredes til de øvrige forsikringsselskaber i tiden frem til 1998,  

 hvor EU-regler formodentlig vil kræve, at alle nye personbiler har  

 installeret elektronisk startspærre eller anden effektiv tyverisikring.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse, men er  

 villige til at fremme en bedre indsats mod såvel spritbilisme som  

 biltyverier, jf. også betænkningen over B 58 (forslag til  

 folketingsbeslutning om skærpede sanktioner over for spritbilister, der  

 dræber og kvæster andre mennesker (af Helge Adam Møller (KF) og Birthe Rønn  

 Hornbech (V) m.fl.)).
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller beslutningsforslaget  

 til vedtagelse med det stillede ændringsforslag.
 ÆndringsforslagAf et mindretal (V, KF og FP):
 Til teksten 1) I nr. 1 udgår ordene »snarest, dog  

 senest den 1. januar 1997«, og i stedet indsættes: »snarest muligt  

 under hensyn til EU's direktiv på området«.
Bemærkninger Til nr. 1 Hensigten med ændringsforslaget er at sikre, at  

 beslutningsforslaget ikke er i modstrid med EU-retten.
