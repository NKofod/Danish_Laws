Ankestyrelsens principafgørelse D-26-98 om beregning - forlagt arbejdstid - natarbejde - dagpenge Resume:
 En lønmodtager med forlagt arbejdstid på 35 timer pr. uge (natarbejde), der ifølge overenskomsten svarede til fuld beskæftigelse, havde ret til dagpenge beregnet på grundlag af en arbejdsuge på 37 timer.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 9, stk. 6 Lov om sygedagpenge - lov nr. 563 af 9. juni 2006 - § 47, stk. 2 Sagsfremstilling:
En lønmodtager arbejdede som natportier på et hotel i 35 timer pr. uge.
Lønmodtageren var ansat efter Hotel- og Restaurationspersonalets overenskomst.
I dennes § 9 var det fastsat, at arbejdstiden ved fast natarbejde reduceres med 2 timer pr. uge, således at en arbejdsuge på 35 timer var fuldtidsbeskæftigelse og blev aflønnet som en 37 timers uge.
 Kommunen beregnede dagpenge på grundlag af 35 timers ugentligt arbejde.
 Afgørelse:
 Lønmodtageren havde ret til at få dagpenge i forbindelse med barselsfravær fra den 13. oktober 1997 beregnet på grundlag af en ugentlig arbejdsuge på 37 timer, jf. dagpengelovens § 9, stk. 6 og Socialministeriets bekendtgørelse nr. 701 af 22. juli 1994 § 31, stk. 3.
 Dagpengeudvalget lagde ved afgørelsen vægt på, at lønmodtageren ved fraværets begyndelse var i ansættelse med forlagt arbejdstid, hvor 35 timers beskæftigelse ugentligt efter overenskomsten var fuldtidsbeskæftigelse.
 Dagpengeudvalget ændrede således kommunens afgørelse.
