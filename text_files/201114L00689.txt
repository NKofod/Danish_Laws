Betænkning afgivet af Socialudvalget den 10. maj 2012 Betænkning over Forslag til lov om ændring af lov om social service og lov om retssikkerhed og administration på det sociale område (Inddragelse af faglige og økonomiske hensyn, fastsættelse af serviceniveauer, refusion for særlig dyre enkeltsager, afregningsfrister og opprioritering af juridisk sagkyndige i de sociale nævn m.v.) [af social- og integrationsministeren (Karen Hækkerup)] 1. Ændringsforslag Social- og integrationsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 29. marts 2012 og var til 1. behandling den 17. april 2012. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og social- og integrationsministeren sendte den 9. februar 2012 dette udkast til udvalget, jf.
SOU alm. del  bilag 188. Den 29. marts 2012 sendte social- og integrationsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra PS Landsforening, Pårørende til Spiseforstyrrede.
 Social- og integrationsministeren har over for udvalget kommenteret de skriftlige henvendelser til udvalget.
Deputationer Endvidere har PS Landsforening, Pårørende til Spiseforstyrrede, mundtligt over for udvalget redegjort for sin holdning til lovforslaget.
Spørgsmål Udvalget har stillet 21 spørgsmål til social- og integrationsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med det stillede ændringsforslag.
Venstres medlemmer af udvalget anerkender, at der er behov for alle fem delelementer af lovforslaget, men udtrykker bekymring for den del, der omhandler en justering af refusionsordningen for de særlig dyre enkeltsager på området for udsatte børn og unge, samt den gunstigere refusion, når der er tale om større søskendeflokke.
Venstre har vanskeligt ved at finde den helt klare argumentation for, at beløbet skal sættes op med de nævnte refusionsgrænser.
Desuden er Venstre bekymret for, hvordan kommunerne vil håndtere de store søskendeflokke med de nye refusionsregler.
Derfor tilkendegiver Venstre hermed et ønske om, at udviklingen følges tæt.
Dansk Folkepartis medlemmer af udvalget støtter intentionerne i lovforslaget, men ønsker dog at præcisere, at økonomi aldrig kan komme forud for vurderingen af et tilbud til udsatte borgere.  Dansk Folkeparti går ud fra, at kommunerne altid kigger på de saglige hensyn.
Hvad er det for en udfordring, det her barn eller den her unge har? Og hvad er det så for et tilbud, kommunen kan få til borgeren? Og der har vi jo ved mange tidligere lejligheder haft mulighed for at diskutere, hvad det så er for nogle tilbud, der er på tilbudsportalen.
Har de tilbud  som kommunerne kan købe ofte til en meget, meget dyr pris  den kvalitet, som de giver sig ud for at have på tilbudsportalen? Dansk Folkeparti vil gerne påpege, at det er et kvalitetsmål, kommunerne skal gå efter.
Børn og unge har krav på at få det, som det enkelte barn og den enkelte unge har behov for.
Derfor skal kommunerne selvfølgelig hele tiden være på vagt over for, om den ydelse, de køber, også lever op til det, den giver sig ud for.
Dansk Folkeparti håber, at det kan være med til, at kommunerne tænker sig om.
Får kommunerne den kvalitet i de tilbud, de reelt betaler for i forbindelse med borgere, som har særlige behov, og som skal have de pågældende tilbud? Det er sådan, Dansk Folkeparti ser denne præcisering.
Kommunerne skal være opmærksomme på, hvad det er for ydelser, de yder eller køber, og hvad det er, de får.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Enhedslistens medlemmer af udvalget kan ikke tilslutte sig lovforslaget.
Enhedslisten mener, at lovændringen vil få den effekt, at kommunerne vil vægte økonomiske hensyn højere end faglige hensyn.
For Enhedslisten er det afgørende, at vi fastholder, at den faglige vurdering af borgerens behov bør veje tungest.
Enhedslisten mener, at lovændringerne medfører en svækkelse af borgernes retssikkerhed, fordi det bliver mere kompliceret at gennemskue, hvilke rettigheder man har som borger.
Såfremt regeringen ønsker at præcisere gældende ret, mener Enhedslisten, at det bør løses via vejledninger til kommunerne.
Enhedslisten støtter heller ikke forslaget om at udpege et medlem til de sociale nævn blandt Ankestyrelsens ansatte.
For Enhedslisten er det vigtigt, at de sociale nævn fortsat er en lægmandsinstitution, og at lægmændene dermed bevarer et flertal og er uafhængige af Ankestyrelsen.
Nævnets juridiske kompetence kan styrkes via sekretariatet, som betjener det enkelte nævn.
Lovforslagets sidste to elementer om at ændre ved refusionsreglerne i anbringelsessager samt nye afregningsfrister kan Enhedslisten tilslutte sig.
Enhedslisten har derfor anmodet om at få lovforslaget delt op, men det har ministeriet ikke ønsket at imødekomme, og derfor kan Enhedslisten ikke tilslutte sig det samlede lovforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af social- og integrationsministeren, tiltrådt af udvalget:
 1) Efter nr. 3 indsættes som nyt nummer:
»01. I § 174, stk. 1, ændres »stk. 3« til: »stk. 4«.« [Konsekvensrettelse] Bemærkninger Til nr. 1 Der er tale om en konsekvensrettelse.
Henvisningen til stk. 3 i den gældende § 174, stk. 1, er ikke længere korrekt, da stk. 3 med lovforslaget foreslås at blive stk. 4.
Orla Hav (S) Maja Panduro (S) Jacob Bjerregaard (S) Jens Joel (S) Karen J.
Klint (S) Rasmus Horn Langhoff (S) Julie Skovsby (S) Hans Vestager (RV) Liv Holm Andersen (RV) Andreas Steenberg (RV) Özlem Sara Cekic (SF) fmd.
Annette Vilhelmsen (SF) Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Louise Schack Elholm (V) Karen Ellemann (V) Sophie Løhde (V) Eyvind Vesselbo (V) Fatma Øktem (V) Karin Nødgaard (DF) René Christensen (DF) Karina Adsbøl (DF) Christian Langballe (DF) Simon Emil Ammitzbøll (LA) Thyra Frank (LA) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
