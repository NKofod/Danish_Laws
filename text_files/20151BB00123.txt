Fremsat den 1. april 2016 af Christian Poll (ALT), Josephine Fock (ALT) og Rasmus Nordqvist (ALT) Forslag til folketingsbeslutning om fritagelse af jordbeskatning for arealer udlagt til natur med biodiversitetsformål Folketinget pålægger regeringen at fritage lodsejere for jordbeskatning af registrerede § 3-arealer samt skov og krat registreret som natur.
Såfremt der etableres naturbeskyttelseszoner omkring de beskyttede arealer, kan disse regnes med i det areal, der kan fritages for jordbeskatning.
Desuden bør arealer, der tinglyses som permanent natur, også fritages for beskatning.
 Det er en forudsætning for fritagelse for beskatning, at der ikke gødskes, omlægges eller sprøjtes, og at der ikke er en forstmæssig udnyttelse af skov.
Bemærkninger til forslaget Formålet med beslutningsforslaget er at skabe incitament for lodsejere til at beskytte og udlægge arealer til natur, hvor behovet er størst, og vil sænke den økonomiske byrde for skoveejere og landmænd med store naturarealer.
Forslaget skal bidrage til at standse tabet af biodiversitet i Danmark.
Lodsejere bør derfor stadig væk kunne modtage støtte til naturpleje og naturgenopretning på arealet, såfremt dette sikrer den truede biodiversitet bedre vilkår.
Lodsejere må desuden kun lave tiltag på arealet, der forbedrer naturtilstanden på arealet.
Lodsejere må derfor ikke fodre vildt eller etablere vildtagre på arealet, da dette kan have negativ påvirkning på den truede biodiversitet.
Sådanne tiltag skal ske uden for de beskyttede arealer.
Baggrund Mange år er gået siden FN-mødet i Rio de Janeiro, Brasilien, hvor biodiversitetsmålsætningen blev vedtaget.
I 2020 skal tabet af biodiversitet være stoppet, men al forskning viser, at naturen generelt ikke har fået det bedre siden FN-mødet i Rio.
I 2013 indberettede Danmark til EU, at 90 pct. af naturtyperne og 39 pct. af arterne under EUs habitatsdirektiv har ugunstig bevaringsstatus.
Mange arter har brug for både skov og lysåben natur for at klare sig.
Det er derfor vigtigt, at der sker en samlet indsats med fokus på at sikre naturskoven og den lysåbne natur, og at der derfor findes så mange incitamenter som muligt, der stimulerer og belønner lodsejere, som tager hensyn til og beskytter naturen.
