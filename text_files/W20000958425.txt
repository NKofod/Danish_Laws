Fadrag for moms Reference:
 A  A/S' klage til Landsskatteretten skyldes, at told- og skatteregionen  

 ikke har godkendt fradrag for moms af flytteudgifter, 32.124 kr., og fradrag  

 for moms af kursusudgifter, 26.270 kr.
 Ad flytteudgifter:
Det er oplyst, at selskabet har afholdt flytteudgifter ved  

 medarbejderes flytning på selskabets initiativ fra en afdeling til en  

 anden inden for koncernen.
Momsen af disse udgifter har udgjort 29.724 kr.  

 Videre har selskabet afholdt udgifter til formidling af fremleje for en  

 ansat.
Momsen heraf har udgjort 2.400 kr.
Der er fremlagt fakturaer for de omhandlede udgifter.
Selskabet har  

 foretaget fradrag for momsen af udgifterne.
Regionen havde ved den påklagede afgørelse anset udgifterne  

 for at være omfattet af momslovens § 42, stk. 1, nr. 2, hvorefter der  

 ikke er fradrag for momsen af udgifter til anskaffelse og drift af bolig for  

 virksomhedens personale.
Regionen havde anset omkostninger i forbindelse med  

 flytning af privat bohave for at være omkostninger til endeligt  

 forbrug, idet personalet, hvis der i stedet blev givet højere  

 pengeløn, måtte betale moms af disse udgifter på linie med  

 andre omkostninger til drift af bolig såsom ombygning,  

 møblering, vedligeholdelse, reparation, lys, varme og  

 rengøring.
Det samme gælder omkostninger i forbindelse med  

 anskaffelse af midlertidigt fremlejet bolig.
 Selskabets repræsentant har over for Landsskatteretten nedlagt  

 påstand om, at der skal godkendes fradrag for de omhandlede udgifter.
 Der er til støtte herfor bl.a. gjort gældende, at udgifter  

 til transport af bohave ikke er omfattet af ordlyden af momslovens § 42, stk.  

 1, nr. 2.
Det er anført, at flytninger, der enten sker for at styrke  

 virksomhedens ressourcer i en anden afdeling eller med henblik på at  

 styrke medarbejderens kvalifikationer til fortsat at bestride jobbet eller  

 kvalificere medarbejderen til et andet job i virksomheden, sker i  

 virksomhedens interesse og vedrører virksomhedens aktiviteter.
I  

 sådanne situationer dækker virksomheden selvfølgelig de  

 ekstraordinære omkostninger, herunder selve flytningen, som  

 medarbejderen pådrages som følge af flytningen.
Det er hertil  

 anført, at i de konkrete situationer i nærværende sag, er  

 der tale om flytninger, som er sket på virksomhedens initiativ.
 Det er videre gjort gældende, at medarbejderen ikke beskattes af de  

 afholdte udgifter, idet der ikke er tale om et lønaccessorium.
For så vidt angår udgiften til formidling af udleje er det  

 anført, at dette er en engangsudgift så tæt knyttet til  

 den flytning, der bliver pålagt den ansatte, hvorefter også denne  

 udgift må anses at være erhvervsmæssigt relateret.  

 Repræsentanten har herefter gjort gældende, at der ikke er tale  

 om anskaffelse eller drift af bolig.
Han har hertil henvist til, at i  

 Belgien, hvor der findes en tilsvarende fradragsbegrænsningsbestemmelse  

 som i § 42, stk. 1, nr. 2, godkendes der fradrag for udgifter afholdt at  

 virksomheden til montering af gardiner hos den forflyttede ansatte.
Styrelsen har indstillet afgørelsen stadfæstet.
Styrelsen har  

 anset udgifterne for at være omfattet af momslovens § 42, stk. 1, nr.  

 2, og har i denne forbindelse henvist til definitionen af drift og  

 anskaffelse af bolig i Momsvejledningen, hvorunder bl.a. møblering er  

 anført.
Det er herefter gjort gældende, at så må  

 flytning af allerede anskaffede møbler også være omfattet.  

 Det er endelig anført, at § 42, stk. 1, omhandler udgiftens art uanset  

 om der er tale om en driftsudgift.
 Landsskatteretten udtalte:
 I henhold til momslovens § 37 er der fradragsret for afgiften af  

 virksomhedens indkøb af varer og ydelser, der udelukkende anvendes til  

 brug for virksomhedens leverancer, som ikke er fritaget for afgift efter §  

 13, herunder leverancer udført i udlandet.
 I henhold til momslovens § 42, stk. 1, nr. 2 er der ikke fradrag for  

 anskaffelse og drift af bolig for virksomhedens indehaver og personale og i  

 nr. 3 er der ikke fradrag for naturalaflønning af virksomhedens  

 personale.
Retten finder ikke, at der er tale om naturalaflønning jf. § 42,  

 stk. 1, nr. 3, når flytningen sker under samme arbejdsgiver og  

 arbejdsgiveren afholder udgifter til flytning af bohave.
Retten finder videre  

 ikke, at flytteudgifter kan anses at være omfattet af anskaffelse og  

 drift af bolig, jf. § 42, stk. 1, nr. 2, idet retten dog finder, at  

 udgifterne til formidling af fremleje, 2.400 kr. må være omfattet  

 heraf og dermed ikke fradragsberettiget.
 Retten finder herefter, at flytteudgifter for ansatte, der forflyttes  

 under samme arbejdsgiver er omfattet af momslovens § 37, stk. 1, hvorefter  

 der kan godkendes fradrag for momsen heraf eller 29.724 kr.
 Ad kursusudgifter:
Det er oplyst, at selskabet har afholdt udgifter til kursus med  

 betegnelsen "3. alder kursus" afholdt af Ældre Sagen.
Det er oplyst, at  

 kurserne tilbydes til medarbejdere, der mindst er fyldt 58 år og som i  

 løbet af 2-3 år påtænker at gå på  

 pension og /eller efterløn samt disses ægtefæller.
Der har  

 deltaget i alt 12 ægtefæller.
Kurserne omhandler planlægning af livet efter arbejdslivet og  

 indeholder bl.a. personlig planlægning, socialrådgivning,  

 juridisk rådgivning samt økonomisk konsultation.
Der er fremlagt  

 kursusprogram.
Kurset har strakt sig over 2 dage, fredag og lørdag, og  

 de ansatte har fået tjenestefri om fredagen.
 Det er oplyst, at ved kurserne for selskabet, har det udelukkende  

 været dette selskabs medarbejdere, der deltog.
 Der er vedlagt fakturaer for de afholdte udgifter.
 Selskabet har foretaget fradrag for momsen af udgifterne med 25.270 kr.,  

 hvoraf momsandelen vedrørende ægtefællerne ifølge  

 sagsfremstillingen udgør 10.935 kr.
Regionen har ved den påklagede afgørelse ikke godkendt  

 fradraget, idet kursusbeskrivelsen intet indeholder om medarbejderens  

 arbejdssituation, hvorfor kurserne ikke findes at være til brug for  

 virksomhedens leverancer.
Der kan derfor ikke godkendes fradrag efter  

 momslovens § 37, stk. 1.
 Selskabets repræsentant har over for Landsskatteretten nedlagt  

 principal påstand om, at der er fradragsret efter momslovens § 37, stk.  

 1. Subsidiært er der nedlagt påstand om, at der er fradragsret  

 efter momslovens § 38, stk. 2, for den andel af momsen, der vedrører  

 de ansattes deltagelse.
Der er til støtte for den principale påstand bl.a. gjort  

 gældende, at virksomheden forsøger at leve op til sit sociale  

 ansvar, idet der dog skeles til, om virksomheden opnår et udbytte  

 herved.
Han anførte, at det ikke kunne være rigtigt, at en  

 virksomheds efterlevelse af regeringens politik om det sociale ansvar ikke  

 kunne give fradrag momsmæssigt.
Det er tillige gjort gældende, at  

 såfremt virksomheden ikke troede på, at man fik en bedre  

 medarbejder ud af kurset, ville man ikke afholde udgiften hertil.  

 Virksomheden fik udbytte afledt i form at et bedre image og derved en  

 langsigtet mulighed for at tiltrække og fastholde medarbejdere.  

 Udgifterne kunne således tillige anses for reklameudgifter, der er  

 fradrag for momsen af.
Det er videre anført, at uden ægtefæller er kurset  

 mindre værd for den ansatte og som afsmittende effekt tillige for  

 virksomheden.
Det er videre anført, at virksomheden på denne  

 måde køber sig fra at skulle medtage denne problemstilling under  

 medarbejdersamtaler mv.
 Det er anført, at momsen på disse kurser, på samme  

 måde som en række andre kurser, der ikke har et specifikt,  

 fagteknisk indhold, er fradragsberettiget efter momslovens § 37, idet  

 virksomheden opnår en ikke ubetydelig nytteværdi af, at  

 medarbejderne gennemfører kurserne.
 Der er endelig henvist til Told- og Skattestyrelsens udtalelse i TfS  

 2000.442, hvorefter ægtefællers deltagelse i firmafest ikke  

 diskvalificerede udgifterne fra at være erhvervsmæssigt  

 begrundet.
Told- og Skattestyrelsen har indstillet, at der godkendes fradrag for  

 momsen af den del af udgifterne, der vedrører de ansatte.
For så  

 vidt angår ægtefællerne har styrelsen indstillet  

 stadfæstelse, idet der findes at være tale om et personalegode  

 omfattet af momslovens § 42, stk. 1, nr. 3. Det er hertil anført, at  

 det er den ansattes afgørelse, hvorvidt ægtefællen skal  

 deltage på kurset.
Retten finder, at de omhandlede kursusudgifter for selskabets ansatte er  

 fradragsberettiget som personalerelaterede udgifter efter momslovens § 37.  

 Retten finder således efter det oplyste, at udgifterne tillige kan  

 anses at være afholdt i selskabets interesse som et led i den  

 almindelige personalepolitik og dermed tillige selskabets image.
Retten  

 finder imidlertid ikke, at udgifterne ved ægtefællernes  

 deltagelse er anvendt til brug for virksomhedens leverancer, jf. § 37, og  

 anses derfor at være anvendt til virksomheden uvedkommende  

 formål.
Der kan således alene godkendes fradrag for den  

 skønsmæssige andel af udgifterne, der vedrører de  

 ansatte, jf. momslovens § 38, stk. 2.
 Der gives derfor medhold i den subsidiære påstand og henset  

 til, at ægtefællernes andel af momsen er fastsat til 10.935 kr.,  

  kan der godkendes fradrag for de resterende 15.335 kr.
