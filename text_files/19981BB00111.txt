Fremsat den 6. april 1999 af Peter Skaarup (DF),  

 Kristian Thulesen Dahl (DF) og Pia Kjærsg  

 aard (DF) Forslag til folketingsbeslutning om at udstyre strafafsonere på udgang eller under  

 prøveløsladelse med en elektronisk mikrochip Folketinget opfordrer regeringen til at fremsætte  

 nødvendige lovforslag og foretage fornødne ændringer i  

 bekendtgørelser, cirkulærer og øvrige administrative  

 forskrifter, således at der skabes mulighed for, at strafafsonere  

 på udgang eller under prøveløsladelse kan udstyres med en  

 elektronisk mikrochip, så deres færden kan følges eller  

 efterkontrolleres af myndighederne.
Bemærkninger til forslaget Forslagsstillerne er af den opfattelse, at  

 mulighederne for udgange og prøveløsladelser for indsatte i  

 fængslerne skal indskrænkes betydeligt i forhold til i dag.
Men  

 så længe mulighederne findes, bør der tages en række  

 initiativer for at undgå de mange flugter under udgange og  

 prøveløsladelser.
Nærværende forslag er et af disse  

 initiativer.
 Forslagsstillerne er af den opfattelse, at indsatte  

 på udgang eller under prøveløsladelse skal kunne  

 mærkes med en elektronisk, bærbar mikrochip, som kan  

 følges eller efterkontrolleres af myndighederne, som dermed kan  

 fastslå den pågældendes færden.
 En sådan mikrochip kunne anbringes i en stærk  

 kæde diskret om ankelen, håndleddet, halsen eller på anden  

 måde, som ikke umiddelbart afslører, at der er tale om en indsat  

 på udgang eller under prøveløsladelse.
 En gennemførelse af forslaget vil indebære  

 flere fordele.
 For det første vil en eventuel mistanke mod en  

 strafafsoner om fornyet kriminalitet begået under udgang eller  

 prøveløsladelse bedre kunne bevises eller afvises.  

 Myndighederne vil hurtigt kunne se, om en person, der bærer en sporbar  

 mikrochip, har været på et givet gerningssted, og vil dermed  

 kunne fastslå, om den pågældende er en mulig  

 gerningsperson.
 Herudover vil påstande om, at hovedparten af f.eks.  

 tyverier begås af afsonere på udgang eller under  

 prøveløsladelse, kunne klarlægges mere præcist.  

 Hvis det viser sig ikke at være tilfældet, er det en urimelig  

 mistanke at hæfte på en gruppe, der er på vej tilbage til  

 en normal tilværelse i samfundet.
Endelig vil en indsat på udgang bedre kunne  

 efterspores, hvis vedkommende ikke dukker op igen.
Dermed lettes  

 eftersøgningen af undvegne.
Politiet vil kunne målrette sin  

 eftersøgning og køre direkte efter signalet fra den mikrochip,  

 som bæres af den indsatte.
Det må være logisk, at indsatte, der har flere  

 domme bag sig, under udgang eller prøveløsladelse udstyres med  

 en mikrochip.
Muligvis kunne det også gøres til en betingelse  

 for, at en tidligere dømt kunne få udgangstilladelse eller blive  

 prøveløsladt, at personen blev udstyret med en mikrochip.
Der foregår i disse år en rivende udvikling  

 inden for elektronikbranchen, og prisen på elektronisk udstyr falder  

 år for år.
I dag er der intet til hinder for, at en person kan  

 udstyres med en lille diskret mikrochip, der i den periode, som udgangen  

 eller prøveløsladelsen varer, kan følges af  

 myndighederne.
Det er logisk, at også kriminalforsorgen tager den  

 nyeste elektronik i anvendelse.
 Det skal understreges, at den dag, udgangen eller  

 prøveløsladelsen er slut og personen dermed enten er tilbage i  

 fængslet eller vedkommendes straf således endeligt er  

 udstået, afmonteres mikrochippen.
Der er en vis risiko for, at personer, der allerede er  

 idømt én frihedsstraf, vender tilbage til en kriminel  

 løbebane.
Samfundet har en klar interesse i, at der er snor i de  

 indsatte i udslusningsfasen.
Hensynet til samfundet må veje tungere end  

 hensynet til den indsatte, der måske vil opfatte det som en ulempe at  

 blive udstyret med en mikrochip.
Hvis samfundet gennem en »elektronisk snor«  

 kan holde et vågent øje med kriminelle på udgang eller  

 under prøveløsladelse eller kan efterspore deres færden,  

 skal en sådan mulighed naturligvis anvendes.
Den offentlige sektor  

 bør ikke holde sig tilbage, når det gælder udnyttelsen af  

 nyudviklede elektroniske virkemidler.
Et oplagt eksempel herpå er den  

 moderne, lille mikrochip, som kan anvendes med stor fordel.
 Da man i sagens natur ikke på forhånd kan  

 vide, hvilke afsonere på udgang eller under  

 prøveløsladelse der muligvis vil begå fornyet  

 kriminalitet eller vil undlade at møde op til fortsat afsoning,  

 må det overvejes, om alle afsonere på udgang eller under  

 prøveløsladelse skal udstyres med en mikrochip, om det blot  

 skal være et vist udsnit, eller om der skal foretages en  

 bedømmelse i hvert enkelt tilfælde.
Det er forslagsstillernes opfattelse, at personer, der er  

 dømt for grov kriminalitet som røveri, vold, voldtægt og  

 tilsvarende, automatisk skal udstyres med en mikrochip under udgang og  

 prøveløsladelse.
Indsatte, som man efter en konkret vurdering  

 frygter vil begå fornyet kriminalitet, må ligeledes skulle  

 udstyres med en mikrochip.
Endvidere må et større, tilfældigt  

 valgt antal indsatte udstyres med en mikrochip for at komme de tilfælde  

 til livs, hvor en indsat blot udebliver, og hvor man ikke umiddelbart  

 på forhånd har kunnet forudse dette.
Endelig bør indsatte,  

 der indlægges på hospitaler, klinikker og lignende uden for  

 fængslet, kunne udstyres med en mikrochip for at forebygge flugt under  

 indlæggelsen.
 Det er forslagsstillernes opfattelse, at en  

 gennemførelse af dette beslutningsforslag vil føre til  

 færre tilfælde af fornyet kriminalitet begået af indsatte  

 på udgang og under prøveløsladelse, og at indsatte  

 på flugt hurtigere vil kunne spores og pågribes.
 Den foreslåede ordning må herudover antages at  

 få betydelige præventive virkninger og stimulere  

 pårørende til indsatte på udgang og under  

 prøveløsladelse til at hjælpe de pågældende  

 til ikke at begå ny kriminalitet, da risikoen for opdagelse,  

 pågribelse og en ny dom er for stor.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om at udstyre  

 strafafsonere på udgang eller under prøveløsladelse med  

 en elektronisk mikrochip.
(Beslutningsforslag nr.
B 111).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
