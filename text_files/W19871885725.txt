 Ved beregning af tillæg i henhold til investeringsfondslovens § 10,  

 stk. 1, blev perioden for den ekstraordinære ansættelse i anledning af  

 likvidation anset for et år, uanset perioden omfattende 17 måneder.
 A Marked ApS, der for skatteårene 1984/85 og 1985/86 var efterbeskattet af  

 ubenyttede investeringsfondshenlæggelser på henholdsvis 25.000 kr. og 218.000  

 kr. i anledning af selskabets likvidation i februar måned 1986, klagede over  

 de i forbindelse hermed beregnede tillæg i henhold til  

 investeringsfondslovens § 10, stk. 1.
Det fremgik af sagen, at det klagende selskab for regnskabsåret 1. oktober  

 1982 til 30. september 1983 havde foretaget henlæggelse af 25.000 kr. til  

 investeringsfond, og for det efterfølgende regnskabsår, 1. oktober 1983 til  

 30. september 1984, en henlæggelse på 218.000 kr.
Selskabet var trådt i  

 likvidation i februar måned 1986.
 De stedlige skattemyndigheder havde i forbindelse med efterbeskatningen af  

 de ubenyttede investeringsfondshenlæggelser i henhold til ordlyden af  

 investeringsfondslovens § 10, stk. 1, forhøjet med 5 % af henlæggelsesbeløbet  

 for hvert år, regnet fra henlæggelsesårets udløb og indtil likvidationsårets  

 udløb, eller med 3 x 5 % for årene 1984, 1985 og 1986 ved ansættelsen for  

 skatteåret 1984/85, og med 2 x 5 % for årene 1985 og 1986 ved ansættelsen for  

 skatteåret 1985/86.
 Efter det oplyste - og i overensstemmelse med en af  

 Statsskattedirektoratet til sagen afgiven indstilling - fandt  

 Landsskatteretten, at bestemmelsen i investeringsfondslovens § 10, stk. 1,  

 skulle forstås således, at den periode, som den ekstraordinære ansættelse for  

 skatteåret 1985/86 omfattede - 1. oktober 1984 til den 28. februar 1986 -  

 skulle behandles som et år, hvorfor der for skatteåret 1984/85 alene skulle  

 beregnes et tillæg på 2 x 5 % og for skatteåret 1985/86 et tillæg på 5 %.
 De påklagede ansættelser blev herefter nedsat med henholdsvis 5 % af  

 25.000 kr., eller 1.250 kr., og 5 % af 218.000 kr., eller 10.900 kr.
 LV 1986, L 5.7.6.2.
