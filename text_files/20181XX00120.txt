Skriftlig fremsættelse (4. oktober 2018) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af sundhedsloven (Indførelse af forsøgsordning med risikodeling i medicintilskudssystemet) (Lovforslag nr.
L 64) Formålet med forslaget er at styrke patienternes lette adgang til tilskud til receptpligtige lægemidler og give patienterne mulighed for hurtigere og nemmere ibrugtagning af nye og innovative lægemidler.
Forslaget er ét af initiativerne i Regeringens vækstplan for Life Science, der blev lanceret marts 2018. Endvidere afspejler forslaget også anbefalingerne fra arbejdsgruppen, der gennemførte et serviceeftersyn af medicintilskudssystemet i 2017.
 Med lovforslaget foreslås det, at der indføres en 3 årig forsøgsordning, hvor Lægemiddelstyrelsen får mulighed for at meddele et receptpligtigt lægemiddel generelt klausuleret tilskud på vilkår om risikodeling.
 Generelt klausuleret tilskud på vilkår om risikodeling betyder, at det offentlige sundhedsvæsen dækker udgifterne til tilskud til et nærmere bestemt antal patienter, der vurderes at opfylde tilskudsklausulen, og hvor den behandlingsmæssige værdi vurderes at stå i rimeligt forhold til prisen, mens lægemiddelvirksomhederne dækker det offentliges udgifter til tilskud til det antal patienter, der måtte overstige målpopulationen.
Forslaget muliggør, at lægemidler, hvor der er en økonomisk risiko for uhensigtsmæssigt førstevalg, og som derfor i dag ikke ville opnå generelt klausuleret tilskud, alligevel kan have mulighed herfor, ved at Lægemiddelstyrelsen med virksomhedernes accept træffer afgørelse om risikodeling.
Det således at det offentlige sundhedsvæsen kan friholdes for den økonomiske risiko forbundet med uhensigtsmæssigt førstevalg.
Forslaget kan derved medvirke til, at flere patienter, der opfylder tilskudsklausulen for de to lægemidler, fremadrettet vil få tilskud, hvis ikke alle i dag får enkelttilskud (fx fordi lægen ikke søger herom).
Det foreslås, at sundhedsministeren i folketingsåret 2021-2022 fremsætter forslag om revision af de ændringer af sundhedsloven, som er indeholdt i lovforslaget.
Det betyder, at forsøgsordningen skal evalueres forud for, at sundhedsministeren i folketingsåret 2021-2022 fremsætter lovforslag om revision af de ændringer af sundhedsloven, som er indeholdt i lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
