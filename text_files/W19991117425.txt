Landsskatteretskendelse Vederlag for administrationsarbejde - moder-/datterselskab - skattepligtigt tilskud Reference:
SL § 4 LL § 2, stk. 4 A A/S klagede for skatteåret 1996/97 over, at  

 skatteankenævnet havde anset B's manglende opkrævning af vederlag  

 for udført administrationsarbejde for A, som skattepligtigt  

 tilskud.
Det fremgik af sagens oplysninger, at B A/S havde  

 udført administrationsarbejde for datterselskabet A A/S (herefter  

 benævnt selskabet). Lokalt i selskabet foretog man den daglige  

 bogføring, mens lønningsbogholderiet for selskabets 76 ansatte  

 blev ført af moderselskabet.
Selskabets månedsregnskab blev  

 udarbejdet af et par medarbejdere fra moderselskabet, som en gang pr.  

 måned tog over til datterselskabet i 3 dage for at udføre dette  

 arbejde.
 Moderselskabet modtog ikke betaling for udførelsen  

 af arbejdet i forbindelse med udarbejdelse af datterselskabets  

 månedsregnskaber.
 De stedlige skattemyndigheder forhøjede i december  

 1997 moderselskabets skattepligtige indkomst med 350.000 kr., idet  

 moderselskabet ansås for skattepligtigt af administrationsvederlag.  

 Samtidig hermed ansatte de stedlige skattemyndigheder selskabets  

 skattepligtige indkomst til det selvangivne, idet selskabet ansås for  

 skattepligtigt af et tilskud på 350.000 kr. samtidig med at man  

 indrømmede fradrag for yderligere administrationsomkostninger svarende  

 til tilskuddet.
 Ankenævnet havde ved den påklagede  

 ansættelse ændret de stedlige skattemyndigheders ansættelse  

 og forhøjet selskabets skattepligtige indkomst med 350.000 kr., idet  

 moderselskabets manglende opkrævning af vederlag for udført  

 administrationsarbejde for datterselskabet var anset som et skattepligtigt  

 tilskud.
Ankenævnet havde bl.a. henset til, at selskaberne  

 ikke havde haft nogen aftale om vederlag for den foretagne administration og  

 at moderselskabet reelt havde udført arbejde for datterselskabet.
Der  

 var således udført et arbejde af værdi, uden at der var  

 opkrævet vederlag herfor og et sådant tilskud skulle beskattes i  

 datterselskabet A A/S,  jf. statsskatteloven § 4.
 Moderselskabet havde ikke fradragsret for dette tilskud,  

 da dette ikke var ydet for at erhverve, sikre og vedligeholde indkomsten i  

 moderselskabet jf. statsskatteloven § 6. Vedrørende moderselskabet  

 fandt ankenævnet, at den ansatte indkomst skulle nedsættes med  

 350.000 kr.
 Tilskuddets værdi på 350.000 kr. havde  

 ankenævnet fastsat på baggrund af et skøn over  

 medgået arbejdstid samt værdien af administrationen.
 Selskabets repræsentant havde over for  

 Landsskatteretten nedlagt påstand om, at den skattepligtige indkomst i  

 A A/S blev nedsat med 350.000 kr.
 Til støtte herfor havde repræsentanten bl.a.  

 gjort gældende, at det ikke var i overensstemmelse med gældende  

 praksis at få foretaget skønsmæssige asymmetriske  

 korrektioner, navnlig ikke for udgifter til naturlige koncernfunktioner,  

 mellem sambeskattede selskaber, som her var sket.
Han havde endvidere bl.a. gjort gældende, at der  

 skulle ydes fradrag i overensstemmelse med § 1, stk. 4, i lov nr. 432 af 26.  

 juli 1998, idet skatteankenævnets ansættelse var foretaget efter  

 lovens ikrafttræden.
Dette forudsatte endvidere, at selskabet ligeledes  

 påtog sig en forpligtelse til at betale det omhandlede vederlag, jf.  

 stk. 1. Konsekvenserne af de stedlige skattemyndigheders ansættelse og  

 ankenævnets ansættelse var den samme, nemlig at 350.000 kr.  

 skulle beskattes, hvilket udgjorde en sekundær justering.
Selskabet  

 havde et retskrav på at kunne betale og herved undgå beskatning,  

 jf. herved tillige forarbejderne til bestemmelsen i ligningslovens § 2, stk.  

 4, hvoraf bl.a. fremgik følgende: "En sekundær justering  

 betyder, at man justerer for det forhold, at der ikke er sket betaling  

 svarende til den pris, der er fastsat i overensstemmelse med armslængde  

 princippet." Det var yderligere bl.a. gjort gældende, at en  

 tilskudsbeskatning var i strid med kapitaltilførselsafgiftsdirektivet,  

 jf. herved EF-domstolens præjudicielle afgørelse i sag nr.  

 277/94 vedrørende rentefiksering, præmisserne 12 og 13.  

 Afgørelsen omfattede således også sparede driftsudgifter  

 af anden art.
 Landsskatteretten udtalte:
 Henset til, at moderselskabet ubestridt vederlagsfrit  

 havde stillet arbejdskraft til rådighed for selskabet, fandt retten som  

 udgangspunkt, at det var med rette, at selskabet var anset for at have  

 modtaget et skattepligtigt tilskud fra moderselskabet, jf. herved  

 statsskattelovens § 4.
Det fremgik af bestemmelsen i Ligningsloven § 2, stk. 1,  

 at interesseforbundne parter ved opgørelsen af den skattepligtige  

 indkomst skulle anvende priser og vilkår for handelsmæssige eller  

 økonomiske transaktioner i overensstemmelse med, hvad der kunne  

 være opnået, hvis transaktionerne var afsluttet mellem  

 uafhængige parter.
Af bestemmelsens stk. 4 fremgik det bl.a., at  

 såfremt der var foretaget ændringer i ansættelsen af den  

 skattepligtige indkomst i henhold til stk. 1, da kunne den skattepligtige  

 undgå yderligere følgeændringer (sekundære  

 justeringer) ved at forpligte sig til betaling i overensstemmelse med de i  

 stk. 1 anvendte priser og vilkår.
 Bestemmelserne var indsat i Ligningsloven med virkning fra  

 den 28. juni 1998, og det fremgik videre af ikrafttrædelsesbestemmelsen  

 for stk. 4, at denne bestemmelse havde virkning for ændringer af den  

 skattepligtige indkomst, der var foretaget efter den 28. juni 1998.
 Retten bemærkede, at ankenævnets  

 afgørelse, hvorved selskabets skatteansættelse blev  

 ændret, var truffet efter den 28. juni 1998. Retten bemærkede  

 videre, at ankenævnet samtidig hermed nedsatte moderselskabets  

 skattepligtige indkomst til det selvangivne uden yderligere korrektioner,  

 herunder for allerede selvangivne fradrag for løn og andre  

 omkostninger i forbindelse med det for selskabet udførte arbejde.
Retten fandt derfor ikke, at der ved denne  

 ansættelse var foretaget sådanne korrektioner af såvel  

 moderselskabets som datterselskabets indkomster, som kunne foretages med  

 hjemmel i ligningslovens 2, stk. 1, for indkomstår, der var  

 påbegyndt 1. januar 1999 eller senere.
Da der således ikke var  

 foretaget en ændring af selskabets ansættelse som nævnt i  

 ligningslovens § 2, stk. 1, fandtes  korrektionen i form af  

 tilskudsbeskatning allerede af den grund ikke omfattet af ligningslovens § 2,  

 stk. 4.
Da det var med rette, at selskabet var beskattet som  

 tilskud af de af moderselskabet afholdte udgifter, og da retten ikke fandt,  

 at beskatningen var i strid med kapitaltilførselsafgiftsdirektivet,  

 jf. herved bl.a.
EF-domstolens præjudicielle afgørelse i sag  

 C-287/94, præmisserne 15 - 22, blev den påklagede  

 ansættelse stadfæstet.
