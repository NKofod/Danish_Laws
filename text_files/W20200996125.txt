Fastholdelse af påbud om at sikre, at arbejdsprocessen under anvendelse af kræftstoffet methylenchlorid (dichlormethan) (> 0,1%) på arbejdsstedet Z kun foregår i lukkede anlæg eller på anden måde, der hindrer frigørelse af stofferne, så enhver påvirkning herfra udelukkes.
Fastholdelse af påbud om, at bruge en autoriseret rådgivningsvirksomhed på arbejdsmiljøområdet til at bistå virksomheden med at efterkomme påbuddet og med at forebygge lignende arbejdsmiljøproblemer Resume Vedrørende påbud om arbejdsprocessen Arbejdsmiljøklagenævnet vurderede, at den ansatte blev udsat for kræftfremkaldende stoffer i form af methylenchlorid.
 Nævnet vurderede, at arbejdsprocessen med stoffet methylenchlorid på tilsynstidspunktet ikke foregik forskriftsmæssigt i et lukket anlæg eller på anden måde, der hindrede frigørelse af stoffet.
 Nævnet lagde vægt på, at Arbejdstilsynet konstaterede, at der i virksomhedens laboratorium, hvor der arbejdede en ansat, blev anvendt methylenchlorid i ren form (ca. 95 %) ved analyse af asfalt/bitumen i en såkaldt analysator, og at methylenchlorid anses for at være kræftfremkaldende.
 Nævnet lagde endvidere vægt på, at anvendelse af methylenchlorid ikke foregik i et lukket anlæg, idet Arbejdstilsynet konstaterede, at der foregik åben håndtering af stoffet under aftapning, transport, hældning og aftapning fra analysatoren.
 Afgørelsen blev truffet af et enigt nævn.
Vedrørende påbud om brug af autoriseret arbejdsmiljørådgiver Nævnet vurderede, at der var grundlag for Arbejdstilsynets påbud om at bruge autoriseret arbejdsmiljørådgiver, da der var tale om et alvorligt og komplekst arbejdsmiljøproblem, der var svært at løse.
 Nævnet lagde herved vægt på, at der var en ansat, der arbejdede med kræftfremkaldende stoffer og materialer, hvor der er krav om lukkede anlæg, men hvor arbejdet foregik uden for sådanne anlæg.
 Nævnet lægger hertil vægt på, at virksomheden ikke inden for det seneste år havde løst et identisk arbejdsmiljøproblem på samme arbejdssted, og hvor løsningen umiddelbart kunne overføres.
 Afgørelsen blev truffet af et enigt nævn.
Den konkrete afgørelse [Adressat udeladt] Afgørelser I har klaget over Arbejdstilsynets afgørelser af 29. oktober 2019 om brug af methylenchlorid og krav om rådgivningsvirksomhed.
 Arbejdsmiljøklagenævnet har nu afgjort sagen på møde den 2. juni 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 29. oktober 2019 med påbud til jer om at sikre, at arbejdsprocessen under anvendelse af kræftstoffet methylenchlorid (dichlormethan) (> 0,1%) på arbejdsstedet [adresse udeladt] kun foregår i lukkede anlæg eller på anden måde, der hindrer frigørelse af stofferne, så enhver påvirkning herfra udelukkes.
  Arbejdsmiljøklagenævnet fastholder Arbejdstilsynets afgørelse af 29. oktober 2019 med påbud til jer om at bruge en autoriseret rådgivningsvirksomhed på arbejdsmiljøområdet til at bistå jer med at efterkomme påbud om at sikre, at arbejdsprocessen under anvendelse af methylenchlorid kun foregår i lukkede anlæg samt med at forebygge lignende arbejdsmiljøproblemer.
 Det betyder, at nævnet er kommet til samme resultat som Arbejdstilsynet.
 [Navn udeladt] skal senest den 20. juli 2020 give meddelelse til Arbejdstilsynet om, hvilken autoriseret rådgivningsvirksomhed der er indgået aftale med.
 [Navn udeladt] skal efterkomme påbud og rådgivningspåbud senest den 6. oktober 2020.
 På de næste sider kan I læse mere om afgørelsen.
På nævnets vegne [Navn udeladt] Begrundelse for afgørelserne Påbuddet om at sikre, at arbejdsprocessen foregår i lukkede rum eller på anden måde, der hindrer frigivelse af stoffer Sådan vurderer vi sagen Arbejdsmiljøklagenævnet vurderer, at den ansatte blev udsat for kræftfremkaldende stoffer i form af methylenchlorid.
 Nævnet vurderer, at arbejdsprocessen med stoffet methylenchlorid på tilsynstidspunktet ikke foregik forskriftsmæssigt i et lukket anlæg eller på anden måde, der hindrede frigørelse af stoffet.
 Nævnet vurderer derfor, at der på tilsynstidspunktet var risiko for, at den ansatte i laboratoriet blev påvirket af det kræftfremkaldende stof i forbindelse med arbejdet, da stoffet ikke blev fjernet fuldstændigt fra udviklingsstedet.
Hvad er afgørende for resultatet Nævnet lægger vægt på, at Arbejdstilsynet konstaterede, at der i virksomhedens laboratorium, hvor der arbejdede en ansat, blev anvendt methylenchlorid i ren form (ca. 95 %) ved analyse af asfalt/bitumen i en såkaldt analysator, og at methylenchlorid anses for at være kræftfremkaldende.
 Nævnet lægger endvidere vægt på, at anvendelse af methylenchlorid ikke foregik i et lukket anlæg, idet Arbejdstilsynet konstaterede, at der foregik åben håndtering af stoffet under aftapning, transport, hældning og aftapning fra analysatoren.
 Nævnet lægger også vægt på, at det blev oplyst, at arbejdet var et led i den ansattes daglige arbejdsfunktion i området.
Nævnet er opmærksom på, at I har anført, at I efter tilsynsbesøget har indkøbt og anvendt godkendt udstyr inkl. maske, og at aftapning og transport af methylenchlorid nu foregår i en lukket beholder.
Derudover foregår arbejdsprocessen med kemikaliet kun ca. hver 14. dag, hvorfor eksponeringen er minimal.
Nævnet skal hertil bemærke, at det afgørende for afgivelse af påbuddene er forholdene på afgørelsestidspunktet.
Det er Arbejdstilsynet, der tager stilling til, om de efterfølgende iværksatte initiativer efterkommer påbuddet.
Om reglerne Det følger af arbejdsmiljøloven, at stoffer og materialer med egenskaber, der kan være farlige for eller i øvrigt forringe sikkerhed eller sundhed, kun må fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Det følger af reglerne om foranstaltninger til forebyggelse af kræftrisikoen ved arbejde med stoffer og materialer, at arbejdsprocesser, hvori stoffer eller materialer indgår, må kun foregå i lukkede anlæg eller på anden måde, der hindrer frigørelse af stofferne eller materialerne, så enhver påvirkning herfra udelukkes, i det omfang, det fremgår af reglerne.
 Hvis det ikke er teknisk muligt at opfylde dette skal stofferne og materialerne fjernes fuldstændigt fra udviklingsstedet.
 Hvis det ikke er teknisk muligt fuldstændigt at fjerne stofferne og materialerne, skal egnede personlige værnemidler anvendes.
 Methylenchlorid (dichlormethan) fremgår af listen i bilag 1 til reglerne over kræftfremkaldende stoffer og materialer.
Om påbud om at bruge arbejdsmiljørådgiver Sådan vurderer vi sagen Arbejdsmiljøklagenævnet vurderer, at der er grundlag for Arbejdstilsynets påbud om at bruge autoriseret arbejdsmiljørådgiver, da der er tale om et alvorligt og komplekst arbejdsmiljøproblem, der er svært at løse.
Hvad er afgørende for resultatet Nævnet lægger herved vægt på, at der var en ansat, der arbejdede med kræftfremkaldende stoffer og materialer, hvor der er krav om lukkede anlæg, men hvor arbejdet foregik uden for sådanne anlæg.
 Nævnet lægger hertil vægt på, at virksomheden ikke inden for det seneste år har løst et identisk arbejdsmiljøproblem på samme arbejdssted, og hvor løsningen umiddelbart kan overføres.
Om reglerne Det følger af arbejdsmiljøloven, at Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Det følger af reglerne om brug af om brug af autoriserede rådgivningsvirksomheder på arbejdsmiljøområdet, at Arbejdstilsynet afgiver rådgivningspåbud, når Arbejdstilsynet samtidigt afgiver påbud som følge af overtrædelse af arbejdsmiljølovgivningen vedrørende et eller flere komplekse eller alvorlige arbejdsmiljøproblemer, der er vanskelige at løse.
 Det følger endvidere af disse regler, at der ikke afgives rådgivningspåbud til arbejdsgiveren, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og hvor løsningen umiddelbart kan overføres.
 Det fremgår desuden af disse regler, at arbejdsgiveren skal indhente bistand fra en rådgivningsvirksomhed, når Arbejdstilsynet afgiver påbud, der vedrører arbejde med kræftfremkaldende stoffer og materialer, hvor der er krav om lukkede anlæg, men hvor arbejdet foregår uden for sådanne anlæg.
Bemærkninger til klagen I har anført, at I selv vil kunne efterkomme påbuddet og sikre, at arbejdsprocessen overholder reglerne ved at lave en sporgsanalyse, der dokumenterer, at stinkskabet kan hindre enhver påvirkning af den ansatte.
 Er dette ikke nok, vil I etablere et fuldt lukket system med pumpeløsning, som skal sikre, at methylenchlorid pumpes direkte ind i analyzatoren og stinkskabet, så laboranten ikke kommer i kontakt med kemikaliet.
Det kan ikke føre til en ændret vurdering.
Nævnet skal henvise til begrundelsen for afgørelsen og Arbejdstilsynets udtalelse af 10. februar 2020, som nævnet er enig i.
Reglerne giver ikke mulighed for, at I selv løser problemet.
Mødebehandling Sagen er behandlet på møde.
På mødet stemmer deltagerne om resultatet.
 Afgørelserne er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelserne  § 77, stk. 1 og § 77a, stk. 1, i lov om arbejdsmiljø, jf. lovbekendtgørelse nr. 674 af 25. maj 2020 Om forebyggelse af kræftrisikoen  § 77, stk. 1, i lov om arbejdsmiljø, jf. lovbekendtgørelse 674 af 25. maj 2020  § 1 og § 20, jf. bilag 1, i bekendtgørelse nr. 1795 af 18. december 2015 om foranstaltninger til forebyggelse af kræftrisikoen ved arbejde med stoffer og materialer Om brug af autoriseret arbejdsmiljørådgiver  § 4, nr. 1, § 5, § 18, nr. 1, § 30, § 31, stk. 1, i bekendtgørelse nr. 59 af 15. januar 2013 om brug af autoriserede rådgivningsvirksomheder på arbejdsmiljøområdet med de ændringer, der følger af bekendtgørelse nr. 480 af 15. april 2015.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Lovbekendtgørelse af lov om arbejdsmiljø nr. 674 af 25. maj 2020 Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
Bekendtgørelse nr. 1795 af 18. december 2015 om foranstaltninger til forebyggelse af kræftrisikoen ved arbejde med stoffer og materialer Kapitel 1 Område mv.
 § 1. Bekendtgørelsen omfatter arbejde med, herunder fremstilling, anvendelse og håndtering af, samt udsættelse på arbejdspladsen for:
 1. De stoffer og materialer, der fremgår af bilag 1.
 2. Materialer, der indeholder 0,1 % eller mere af disse stoffer, medmindre andet er angivet ud for det enkelte stof i bilag 1.
 3. Arbejdsprocesser, der er optaget i bilag 2.
 4. De mutagener og materialer med indhold heraf, der fremgår af bilag 1.
 Stk. 2. I det omfang, det er angivet i bilag 1 ud for det enkelte stof, omfatter bekendtgørelsen tillige:
 1. Materialer, der indeholder mindre end 0,1 % af det pågældende stof.
 2. Arbejdsprocesser, der afgiver et sådant stof.
 Stk. 3. Stoffer og materialer omfattet af stk. 1 og 2 anses for at være farlige for eller i øvrigt forringe sikkerhed eller sundhed.
Kapitel 5 Foranstaltninger Arbejdsprocesser § 20. Arbejdsprocesser, hvori stoffer eller materialer indgår, må kun foregå i lukkede anlæg eller på anden måde, der hindrer frigørelse af stofferne eller materialerne, således at enhver påvirkning herfra udelukkes, i det omfang, det fremgår af bilag 1 og 2.
 Stk. 2. Hvis det ikke er teknisk muligt at opfylde stk. 1, skal stofferne og materialerne fjernes fuldstændigt fra udviklingsstedet.
 Stk. 3. Hvis det ikke er teknisk muligt fuldstændigt at fjerne stofferne og materialerne, skal egnede personlige værnemidler anvendes.
 Bekendtgørelse nr. 59 af 15. januar 2013 om brug af autoriserede rådgivningsvirksomheder på arbejdsmiljøområdet med de ændringer, der følger af bekendtgørelse nr. 480 af 15. april 2015.
Kapitel 1 Formål og område § 4. Arbejdstilsynet afgiver rådgivningspåbud, når Arbejdstilsynet samtidigt afgiver et eller flere af følgende afgørelser:
 1. Påbud som følge af overtrædelse af arbejdsmiljølovgivningen vedrørende et eller flere komplekse eller alvorlige arbejdsmiljøproblemer, der er omfattet af §§ 8  25, dvs. vanskelige at løse.
 2.
 § 5. Der afgives ikke rådgivningspåbud til arbejdsgiveren efter § 4, nr. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og hvor løsningen umiddelbart kan overføres.
Kapitel 3 Pligter for arbejdsgivere og bygherrer, der modtager rådgivningspåbud ved alvorlige eller komplekse arbejdsmiljøproblemer, der er vanskelige at løse § 18. Arbejdsgiveren skal indhente bistand fra en rådgivningsvirksomhed, når Arbejdstilsynet afgiver påbud, der vedrører arbejde med 1. kræftfremkaldende stoffer og materialer, hvor der er krav om lukkede anlæg, men hvor arbejdet foregår uden for sådanne anlæg eller . .
Kapitel 6 Øvrige pligter for arbejdsgivere og bygherrer Tilbagemeldinger til Arbejdstilsynet § 30. Arbejdsgivere eller bygherrer, der har modtaget rådgivningspåbud, skal give en tilbagemelding til Arbejdstilsynet om indgåelse af aftalen med rådgivningsvirksomheden senest 6 uger efter, at rådgivningspåbuddet er modtaget.
Tilbagemeldingen skal indeholde oplysninger om, hvilken rådgivningsvirksomhed der er indgået aftale med.
 § 31. Arbejdsgivere eller bygherrer, der har modtaget rådgivningspåbud, skal give en tilbagemelding til Arbejdstilsynet om, at rådgivningspåbuddet og det eller de påbud, der danner grundlag herfor, er efterkommet.
