Offererstatningslovens § 1 - straffelovsovertrædelser begået i udlandet, nævnets j.nr. 13-520-00605 I n.j.nr. 13-520-00605 blev et dansk fartøj kapret af pirater.
Flere besætningsmedlemmer, herunder ansøger, blev udsat for vold og trusler om vold i en længere periode.
Af offererstatningslovens § 1, stk. 3, 1. pkt., fremgår det, at erstatning i særlige tilfælde kan ydes for skader, der forvoldes ved handlinger, der er begået uden for den danske stat, hvis skadelidte har bopæl i Danmark, har dansk indfødsret eller på gerningstidspunktet gjorde tjeneste for en udsendt dansk udenrigsrepræsentation.
Ifølge betænkning nr. 751/75, s. 32, og Karnov note 11 til § 1, stk. 3, 1. pkt., tager offererstatningslovens § 1, stk. 3, 1. pkt., navnlig sigte på tilfælde, der er omfattet af blandt andet straffelovens § 6, nr. 3, hvoraf det fremgår, at under dansk straffemyndighed hører handlinger, som foretages på dansk fartøj, som befinder sig uden for et myndighedsområde.
Af Karnov note 25 til straffelovens § 6 fremgår det, at begrebet uden for et myndighedsområde blandt andet omfatter handlinger foretaget på åbent hav.
Nævnet lagde ud fra oplysninger i sagen til grund, at der var tale om et dansk fartøj, og lagde i overensstemmelse med oplysningerne i CPR til grund, at ansøger på tidspunktet for frihedsberøvelsen havde bopæl i Danmark og dansk indfødsret.
Efter nævnets anmodning herom fremsendte ansøgers repræsentant oplysninger om, hvor skibet befandt sig på kapringstidspunktet samt dokumentation for, at kapringen var sket uden for et myndighedsområde/på åbent hav.
Nævnet fandt herefter, at sagen var omfattet af offererstatningslovens § 1, stk. 3, 1. pkt., jf. straffelovens § 6, nr. 3. Nævnet tog på den baggrund sagen under behandling og tilkendte ansøger godtgørelse og erstatning.
