Ligebehandlingsnævnets afgørelse om køn - forskellige priser - medhold J. nr. 2014-6811-36386 Det var i strid med ligestillingsloven, at en frisør havde forskellige priser for mænd og kvinder.
 Klager fik derfor medhold og en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en frisør har forskellige priser for klipning af kvinder og mænd.
Ligebehandlingsnævnets afgørelse Det er i strid med ligestillingsloven, at indklagede har forskellige priser for klipning af kvinder og mænd.
 Indklagede skal inden 14 dage betale en godtgørelse til klager på 2.500 kr. med procesrente fra den 26. juni 2014, hvor klagen er modtaget i Ligebehandlingsnævnet.
Sagsfremstilling Der er klaget over, at en frisørsalon har fastsat sine priser på grundlag af køn.
 Der fremgår blandt andet følgende af den indklagede frisørsalons prisliste:
 Dame  vask føn/w.o                     = 260,-  Dame vask klip + føn                  = 270,-  Herre            vask + klip                        = 200,-  Herre vask + klip + farve/striber fra       = 400,- Parternes bemærkninger Klager Klager oplyser, at hun ved sin første forespørgsel om klipning fik at vide, at prisen var 270 kr.
 Klager betalte for de efterfølgende klipninger 270 kr., der også inkluderede vask og føntørring.
 Klager fandt ved sit sidste besøg ud af, at mænd kun skulle betale 200 kr. for vask og klipning, da kunden før hende var en mand.
 De forskellige priser for mænd og kvinder var som noget nyt påsat salonens vindue.
 Klager mener, at alle frisørsaloner skal påbydes at have deres prislister hængende udenfor salonen.
Frisørsalonerne kunne f.eks. angive "M/K vask og klip 220 kr. (eller 270 kr.) Og så kan man herefter, mand som kvinde, have muligheden for at tilvælge flere produkter som f.eks. føn 70,- eller nogle af de andre ting som de tilbyder os rundt omkring i de forskellige saloner." Klager oplyser, at hun sagtens kunne have undværet at få sit hår fønet, hvis hun havde haft mulighed herfor.
Indklagede Indklagede bemærker, at klager hver gang har betalt 270 kr. for vask, klip og føn.
 Beløbet fremgår af prislisten, der står synligt fremme i salonen.
 Det fremgår yderligere af prislisten, at prisen afhænger af indholdet af den ydelse, som kunden ønsker.
 Klager har modtaget den ydelse, hun ønskede: Vask, klip og føn.
 Der ville intet have været til hinder for, at hun i overensstemmelse med prislisten kun skulle have betalt 200 kr. for vask og klipning, såfremt hun ikke ønskede føn.
 Prisdifferencen beror således ikke på kundens køn, men derimod på ydelsens indhold og omfang.
 Betegnelsen "dame/herre" skyldes, at de til betegnelserne tilkoblede ydelser nærmest undtagelsesfrit kun efterspørges af den angivne persongruppe.
Den mand, der måtte ønske at anskaffe sig en nederdel, bliver vel ikke udsat for forskelsbehandling, blot fordi han vil være nødt til at finde denne under dametøjsafdelingen.
Forskelsbehandlingen indtræder først, hvis det nægtes ham at købe den på grund af sit køn.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Ligebehandlingsnævnet finder, at indklagede ved sin prisfastsættelse har overtrådt ligebehandlingsloven.
Indklagede foretager en opdeling baseret på køn og ikke ud fra behandlingens karakter og omfang.
Realiteten har således også været, at klager har gået ud fra, at hun - som sket - skulle betale 270 kr. for vask, klip og føn, og at hun ikke havde mulighed for at vælge ydelsen vask og klip til 200 kr., der er anført som en ydelse rettet til mænd.
 Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelsen af godtgørelsens størrelse taget udgangspunkt i praksis samt et skøn over sagens omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 26. juni 2014, hvor sagen blev indbragt for Ligebehandlingsnævnet.
Beløbet skal betales inden 14 dage.
