Nr LSF 129 Forslag til Lov om ændring af personskatteloven (Stop for anpartsfiduser) Fremsat af Jens Thoft (SF) Jes Lunde (SF) Rahbæk Møller (SF) Bjørn Poulsen  

 (SF) Ebba Strange (SF) den 30. november 1988 § 1 I personskatteloven, jf. lovbekendtgørelse nr. 481 af 9. august 1988,  

 foretages følgende ændring:
 § 4, stk. 1, nr. 10, affattes således:
 »10) Indkomst fra virksomhed omfattet af § 3 A i lov om  

 investeringsfonds, når denne virksomhed er den skattepligtiges  

 bierhverv,».
§ 2 Loven træder i kraft ved bekendtgørelsen i Lovtidende og har virkning for  

 anparter erhvervet dagen efter lovforslagets vedtagelse i Folketinget.
Bemærkninger til lovforslaget I personskatteloven afgrænses kapitalindkomstbegrebet således, at indkomst  

 ved selvstændig skibsvirksomhed, når denne virksomhed er den skattepligtiges  

 bierhverv, betegnes som kapitalindkomst.
 Det forekommer ulogisk, at andre former for selvstændig virksomhed, der  

 drives i masseanpartsselskaber, ikke blev omfattet af personskattelovens § 4.  

 Årsagen har formentlig været, at Folketingets flertal på det tidspunkt, hvor  

 skattereformen blev vedtaget, havde en forventning om, at hullerne i  

 lovgivningen var stoppet så effektivt, bl.a. gennem ændringerne i  

 investeringsfondslovens § 3 A, at masseanpartsselskaber med salg af  

 skattefiduser ikke ville dukke op igen.
Her har virkeligheden og skattekyndige revisorers og advokaters  

 opfindsomhed atter overhalet Folketinget.
Men så meget desto større grund er  

 der til nu at få tilvejebragt ligestilling.
Med nærværende lovforslag vil over- og underskud fra virksomhed, der er  

 den pågældendes bierhverv, skulle betragtes som kapitalindkomst, og  

 kommanditister vil ikke kunne benytte virksomhedsskattelovens regler for  

 denne del af deres erhvervsmæssige aktivitet.
Lovforslaget vil formentlig  

 betyde et årligt merprovenu til statskassen i størrelsesordenen 100 mio. kr.  

 for 1989 og de kommende år.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 2 I personskatteloven, jf. lovbekendtgørelse nr. 481 af 9. august 1988,  

 foretages følgende ændring:
 § 4, stk. 1, nr., 10, affattes således:
 »10) Indkomst fra virksomhed omfattet af § 3 A i lov om  

 investeringsfonds, når denne virksomhed er den skattepligtiges  

 bierhverv,».
§ 4. Kapitalindkomst omfatter det samlede nettobeløb af 1) renteindtægter og renteudgifter, 2) skattepligtige kursgevinster og fradragsberettigede kurstab efter lov  

 om skattemæssig behandling af gevinst og tab på fordringer og gæld, 3) beregnet kapitalafkast i selvstændig erhvervsvirksomhed efter  

 virksomhedsskattelovens § 7, 4) aktieudbytte og skattegodtgørelse efter ligningslovens § 16 A og  

 selskabsskattelovens § 17 A, 5) skattepligtig fortjeneste eller skattepligtige afståelsessummer efter  

 aktieavancebeskatningslovens §§ 2 og 2 a eller ligningslovens § 16 B, 5a) skattepligtig fortjeneste og fradragsberettiget tab ved udlodning af  

 likvidationsprovenu og afståelse af andelsbeviser m.v. efter  

 aktieavancebeskatningslovens § 2 b, 6) overskud eller underskud af en- eller to-familieshuse m.v.,  

 fritidshuse, ejerlejligheder, grunde og lignende, jf. ligningslovens § 15 A, 7) de i ligningslovens § 8, stk. 3, omhandlede provisioner m.v., 8) beløb efter virksomhedsskattelovens § 11, stk. 4, sidste pkt., 9) nedslag efter lov om nedslag i skatteansættelsen for renteindtægter  

 m.v. §§ 3 og 4, 10) indkomst ved selvstændig skibsvirksomhed, når denne virksomhed er den  

 skattepligtiges bierhverv, 11) indbetalinger som nævnt i ligningslovens § 14 A, stk. 1.
 Stk. 2. Omkostninger, der i årets løb er anvendt til at erhverve, sikre og  

 vedligeholde kapitalindkomst, fradrages ved opgørelsen af denne.
Stk. 3. Personer skal medregne indtægter og udgifter som nævnt i stk. 1-2  

 ved opgørelsen af den personlige indkomst, hvis de driver virksomhed som  

 bankierer eller vekselerere og indtægterne og udgifterne hidrører fra denne  

 virksomhed.
Det samme gælder, hvis de i øvrigt udøver næring ved køb og salg  

 af fordringer eller driver næringsvirksomhed ved finansiering.
Endvidere  

 medregnes i den personlige indkomst gevinster og tab på fordringer, som  

 omfattes af § 4 i lov om skattemæssig behandling af gevinst og tab på  

 fordringer og gæld.
 Stk. 4. Uanset bestemmelsen i stk. 1, nr. 4, medregnes udlodninger,  

 bortset fra normal forrentning af en indbetalt medlemskapital, fra selskaber  

 og foreninger som nævnt i aktieavancebeskatningslovens § 2 b dog til den  

 personlige indkomst.
