RESUME AF INDENRIGSMINISTERIETS BREV AF 3. NOVEMBER 1993  8. Andre  

 udtalelser og afgørelser  Om afvisning af forslag fra dagsordenen Udtalt, at  

 borgerrepræsentationens formand ikke kan afvise at optage en sag på  

 dagsordensudkastet under henvisning til, at det ikke vedrører et anliggende  

 for kommunen.
Spørgsmålet om, hvorvidt sagen skal afvises fra dagsordenen,  

 afgøres af borgerrepræsentationen, når denne ved mødets begyndelse tager  

 stilling til dagsordensudkastet.
Dersom borgerrepræsentationens formand  

 finder, at en sag ikke vedrører et kommunalt anliggende, må formanden  

 indstille, at sagen afvises fra dagsordenen.
Dersom borgerrepræsentationen finder, at sagen klart falder uden for  

 borgerrepræsentationens kompetence, må borgerrepræsentationen kunne træffe  

 beslutning om at afvise sagen fra dagsordenen.
Hvis det ikke på grundlag af  

 forslagets ordlyd kan afgøres, om sagen lovligt kan behandles af  

 borgerrepræsentationen, kan borgerrepræsentationen derimod ikke afvise  

 forslaget fra dagsordenen.
Hensynet til at undgå begrænsninger i medlemmernes adgang til at udøve  

 deres forslagsret må tale for, at der alene består en snæver adgang til at  

 afvise sager fra dagsordenen.
Dette må også ses i sammenhæng med, at  

 medlemsforslag ofte ikke har eller kan forventes at have en helt klar og  

 utvetydig affattelse.
 Ved vurderingen af, om en sag må antages klart at falde uden for  

 borgerrepræsentationens kompetence og dermed kan afvises, må det afgørende  

 være, om det pågældende dagsordenspunkt har et sådant indhold, at der ikke  

 inden for rammerne af dagsordenspunktet vil kunne træffes en lovlig  

 beslutning, bortset fra en beslutning om forkastelse af forslaget.
 Hvis der gennem forslag, som ligger inden for rammerne af den  

 pågældende sag, således som denne er angivet i dagsordensudkastet, kan  

 træffes en lovlig beslutning om udførelse af en foranstaltning eller om  

 fremsættelse af en tilkendegivelse m.v., er borgerrepræsentationen således  

 efter ministeriets opfattelse ikke berettiget til at afvise sagen fra  

 dagsordenen.
 I den konkrete sag fandt ministeriet, at et beslutningsforslag om  

 afholdelse af en vejledende folkeafstemning i København om Øresundsbroen med  

 tilhørende landanlæg ikke var klart affattet.
Det var således uklart, hvad der skulle være afstemningstema, og det  

 var endvidere uklart, hvad der var sigtet med beslutningsforslaget.
Uanset at  

 det falder uden for borgerrepræsentationens kompetence at træffe beslutning  

 om etablering af en Øresundsbro med tilhørende landanlæg, idet der er tale om  

 et landspolitisk spørgsmål, som det alene tilkommer Folketinget at træffe  

 afgørelse om, må det dog fastslås, at spørgsmålet om Øresundsforbindelsen må  

 anses for at være af central betydning for Københavns Kommune.
Efter Indenrigsministeriets opfattelse ville der endvidere inden for  

 rammerne af det fremsatte beslutningsforslag kunne fremsættes forslag, der  

 lovligt ville kunne vedtages.
Det bemærkedes såldes, at der lovligt ville  

 kunne afholdes en vejledende folkeafstemning om, hvorvidt kommunen skulle  

 rette henvendelse til regeringen om Øresundsforbindelsen, herunder om at søge  

 gennemført en opgivelse eller ændring af projektet.
 Ministeriet bemærkede i denne forbindelse, at dette måtte gælde,  

 uanset at der forelå en lov om anlæg af en fast forbindelse over Øresund og  

 en af Danmark ratificeret aftale med Sverige om Øresundsforbindelsen.
 På denne baggrund fandt Indenrigsministeriet, at  

 borgerrepræsentationen ikke havde været berettiget til at træffe beslutning  

 om afvisning af beslutningsforslaget fra dagsordenen, og at det derfor  

 påhvilede borgerrepræsentationen at realitetsbehandle beslutningsforslaget.
 (Indenrigsministeriets brev af 3. november 1993 til  

 borgerrepræsentationen - 1. k.kt. j.nr. 1993/1079/101-2).
I brev af 8. oktober 1993 med bilag (j.nr. 561/93) har  

 borgerrepræsentationens formand på begæring af henholdsvis Socialistisk  

 Folkeparti v/Jytte Iuel, De Grønne v/Jan Manfeld, Solidarisk Alternativ  

 v/Lars Hutters, Enhedslisten v/Per Bregengaard, Det Radikale Venstre v/Inger  

 Marie Bruun Vierø samt Niels M.
Uldall anmodet om Indenrigsministeriets  

 stillingtagen til, hvorvidt borgerrepræsentationen på sit møde den 9.  

 september 1993 var berettiget til at afvise følgende punkt fra dagsordenen:
»561/93. Forslag til beslutning (stillet af Lars Hutters, Byens  

 Oprør, og Niels M.
Uldall, UP):
»Det pålægges magistraten samtidig med kommunevalget den 16. november  

 1993 at afholde vejledende folkeafstemning i København om Øresundsbroen med  

 tilhørende landanlæg.« Det er i brevet anført, at borgerrepræsentationens afgørelse om afvisning  

 af sagen fra dagsordenen var ulovlig, bl.a. med henvisning til, at  

 borgerrepræsentationen i første omgang optog forslaget på dagsordenen og  

 oversendte det til udtalelse i magistraten.
Endvidere er der henvist til, at  

 spørgsmålet om afholdelse af vejledende folkeafstemninger om anlæg af den  

 faste forbindelse over Øresund tidligere, i april 1991, har været  

 realitetsbehandlet i borgerrepræsentationen, og at borgerrepræsentationen  

 efter anmodning fra Trafikministeriet tidligere, i maj 1991, har afgivet en  

 udtalelse vedrørende loven om anlæg af fast forbindelse over Øresund.
 Under henvisning hertil og til, at regeringen således i høj grad har  

 inddraget kommunen i sagens behandling, og at en ny høring om  

 Øresundsforbindelsen er på vej, ønskes det, at Indenrigsministeriet meddeler  

 borgerrepræsentationen, at forslaget om en vejledende folkeafstemning om  

 Øresundsbroen skal behandles i borgerrepræsentationen senest i dennes møde  

 den 4. november 1993.
 Som meddelt i brev af 13. oktober 1993 har Indenrigsministeriet indhentet  

 en udtalelse fra borgerrepræsentationen, der i brev af 29. oktober 1993 har  

 anført følgende:
 »Til begrundelse af forslaget om afvisningen blev det anført, at der  

 er tale om en sag af landspolitisk karakter og dermed om et emne, der ligger  

 uden for kommunalbestyrelsens kompetence, hvorfor der ej heller kan afholdes  

 en lokal folkeafstemning.
 Som det fremgår af magistratens udtalelse af 24. september 1993, har  

 borgerepræsentationen tidligere taget stilling til et forslag til beslutning  

 om, at borgerrepræsentationen opfordrer regering og folketing til ikke at  

 træffe endelig beslutning om en Øresundsbro, førend befolkningen i de berørte  

 kommuner (København, Dragør og Tårnby) igennem en folkeafstemning havde haft  

 mulighed for at tage stilling til, om befolkningen i disse kommuner ønsker en  

 Øresundsbro.
 Forslaget gik nærmere ud på, at der skulle afholdes en folkeafstemning,  

 hvori der kunne stemmes ja eller nej til spørgsmålet, hvorvidt  

 borgerrepræsentationen skal anbefale en Øresundsbro (B.F. 1991, s. 555-71).
 Magistraten udtalte ved den lejlighed, at de gældende regler ikke  

 udelukkede, at en kommunalbestyrelse uden særlig hjemmel kan lade afholde en  

 vejledende folkeafstemning om et kommunalt forhold, der måtte findes egnet  

 til direkte forelæggelse for vælgerne.
 Imidlertid fandt magistraten ikke, at sagen om en fast forbindelse over  

 Øresund bør forelægges til lokal folkeafstemning, idet der var tale om et  

 projekt af landsdækkende karakter, hvori overordnede statslige interesser  

 indgik, og hvor en fremmed stat er involveret som partner.
 Siden dette forslag var til behandling i borgerrepræsentationen har  

 Folketinget vedtaget lov nr. 590 af 19. august 1991 om anlæg af fast  

 forbindelse over Øresund, og på grundlag heraf blev der den 24. august s.å.  

 ratificeret en traktat med Sverige.
Efter ratificeringen af denne aftale er Øresundsforbindelsen klart  

 manifesteret som et landspolitisk/udenrigspolitisk anliggende, hvorfor en  

 afstemning om dette spørgsmål ligger uden for kommunalbestyrelsens område,  

 jf.
Indenrigsministeriets skrivelse af 27. maj 1993 til Folketingets  

 Kommunaludvalg ad spm. nr. 5( Bilag 3).
 Formålet med, at beslutningsforslag optages på dagsordenen for det møde,  

 hvortil de er rettidigt indgivet med en indstilling fra formanden om, at  

 sagen (i henhold til styrelseslovens § 12, stk. 1) oversendes til udtalelse i  

 magistraten, er først og fremmest, at forsamlingens medlemmer på det tidligst  

 mulige tidspunkt gøres bekendt med enhver til borgerrepræsentationen indgiven  

 sag.
 Det er undtagelsesvis forekommet, at det allerede ved forslagets  

 indgivelse var ganske utvivlsomt, at sagen ikke drejede sig om et kommunalt  

 anliggende, og i disse tilfælde er formanden allerede i forbindelse med  

 sagens første optagelse på dagsordenen fremkommet med indstilling om sagens  

 afvisning.
Som det fremgår af formandens skrivelse til ministeriet af 8. oktober  

 1993, fandt formanden imidlertid ikke, at sagen efter sit indhold kunne  

 afvises fra dagsordenen.
Som følge heraf blev sagen på normal vis sendt til  

 udtalelse i magistraten.
At sagen ikke blev afvist allerede ved forslagets indgivelse, men først  

 skete efter, at der var indhentet en udtalelse fra magistraten, indebærer  

 ingen berettiget forventning for forslagsstillerne om, at forslaget senere  

 ville komme til realitetsbehandling, idet der i borgerrepræsentationen i  

 flere tilfælde først er fremkommet forslag om afvisning, efter at  

 magistratens udtalelse var indhentet.« Med borgerrepræsentationens udtalelse var endvidere vedlagt en udtalelse  

 af 26. oktober 1993 fra Socialistisk Folkeparti, De Grønne, Enhedslisten, Det  

 Radikale Venstre, Solidarisk Alternativ og Niels M.
Uldall (UP), en udtalelse  

 af 28. oktober 1993 fra Ole Hentzen (C) samt en udskrift af  

 beslutningsprotokollen for mødet den 28. oktober 1993, hvoraf det fremgår, at  

 borgerrepræsentationens udtalelse blev vedtaget med 28 stemmer mod 21.
 Endvidere har borgerrepræsentationen med brev af 1. november 1993  

 eftersendt en urettet arbejdskopi af det stenografiske referat af  

 forhandlingerne i mødet den 28. oktober 1993 vedrørende besvarelsen af  

 Indenrigsministeriets høring i sagen.
 I denne anledning skal Indenrigsministeriet udtale følgende:
 I § 10, stk. 1, i lov om Københavns kommunes styrelse, jf.  

 lovbekendtgørelse nr. 527 af 22. juni 1993, er fastsat følgende:
»Ethvert medlem af borgerrepræsentationen kan for denne indbringe  

 ethvert spørgsmål om kommunens anliggende samt fremsætte forslag til  

 beslutninger herom.« Når et medlem har anmodet om optagelse af en sag på dagsordenen for  

 borgerrepræsentationens møde, påhviler det borgerrepræsentationens formand at  

 optage sagen på udkastet til dagsordenen for det førstkommende møde, såfremt  

 ønsket herom er fremsat inden den frist, der er fastsat i § 3, stk. 1, i  

 borgerrepræsentationens forretningsorden.
Borgerrepræsentationens formand kan således ikke afvise at optage en sag  

 på dagsordensudkastet under henvisning til, at det ikke vedrører et  

 anliggende for kommunen.
Spørgsmålet om, hvorvidt sagen skal afvises fra  

 dagsordenen, afgøres af borgerrepræsentationen, når denne ved mødets  

 begyndelse tager stilling til dagsordensudkastet.
Dersom  

 borgerrepræsentationens formand finder, at en sag ikke vedrører et kommunalt  

 anliggende, må formanden indstille, at sagen afvises fra dagsordenen.
 I § 12, stk. 1, i den københavnske styrelseslov er fastsat følgende:
»Såfremt borgerrepræsentationens behandling af en sag ikke sker på  

 grundlag af et af magistraten fremsendt forslag, skal sagen, inden  

 borgerrepræsentationen træffer endelig beslutning, have været forelagt  

 magistraten, medmindre sagen udelukkende henhører under  

 borgerrepræsentationen.« Indenrigsministeriet finder, at denne særlige bestemmelse i § 12, stk. 1,  

 i den københavnske styrelseslov om høring af magistraten, hvis medlemmer - i  

 modsætning til hvad der er tilfældet for magistratsordningerne i henhold til  

 den kommunale styrelseslovs § 64 - ikke er medlemmer af kommunalbestyrelsen  

 (borgerrepræsentationen), må indebære, at der i hvert fald kun i helt klare  

 tilfælde vil kunne ske afvisning af en sag fra dagsordenen, uden at sagen  

 forinden har været forelagt for magistraten.
Efter ministeriets opfattelse  

 kan det forhold, at borgerrepræsentationen i henhold til den nævnte  

 bestemmelse har anmodet magistraten om en udtalelse over et medlems forslag,  

 der er optaget på dagsordensudkastet, således ikke afskære  

 borgerrepræsentationen fra at afvise sagen fra dagsordenen, når sagen senere  

 på ny er optaget på dagsordensudkastet med magistratens indstilling i sagen.
Dersom borgerrepræsentationen, efter at sagen har været forelagt for  

 magistraten, finder, at sagen klart falder uden for borgerrepræsentationens  

 kompetence, må borgerrepræsentationen derfor kunne træffe beslutning om at  

 afvise sagen fra dagsordenen.
Hvis det ikke på grundlag af forslagets ordlyd  

 kan afgøres, om sagen lovligt kan behandles af borgerrepræsentationen, kan  

 borgerrepræsentationen derimod ikke afvise forslaget fra dagsordenen.
Det bemærkes heved, at bestemmelsen i den københavnske styrelseslovs § 10,  

 stk. 1, om medlemmernes forslagsret eller initiativret - der svarer til  

 bestemmelsen i den kommunale styrelseslovs § 11, stk. 1 - er udtryk for en  

 almindelig kommunalretlig grundsætning.
Lovfæstelsen af denne grundsætning,  

 der havde været fast antaget i teori og praksis, skete ved lov nr. 629 af 23.  

 december 1980 om ændring af de kommunale styrelseslove.
Forslagsretten er af  

 fundamental betydning, jf. herved tillige Erik Harder, Dansk  

 Kommunalforvaltning I, 5. udgave, 1988, side 64, hvor det er anført, at  

 »medlemmernes mulighed for at øve indflydelse på kommunens anliggender  

 .... har i sidste ende sin retlige forankring i medlemmernes adgang til at få  

 sager optaget på kommunalbestyrelsens dagsorden, og der tilkommer altså  

 medlemmerne en egentlig initiativret«.
Hensynet til at undgå begrænsninger i medlemmernes adgang til at udøve  

 deres forslagsret må derfor tale for, at der alene består en snæver adgang  

 til at afvise sådanne sager fra dagsordenen.
Dette må også ses i sammenhæng  

 med, at medlemsforslag ofte ikke har eller kan forventes at have en helt klar  

 og utvetydig affattelse.
 Ved vurderingen af, om en sag må antages klart at falde uden for  

 borgerrepræsentationens kompetence og dermed kan afvises, må det afgørende  

 være, om det pågældende dagsordenspunkt har et sådant indhold, at der ikke  

 inden for rammerne af dagsordenspunktet vil kunne træffes en lovlig  

 beslutning, bortset fra en beslutning om forkastelse af forslaget.
 Hvis der gennem forslag, som ligger inden for rammerne af den pågældende  

 sag, således som denne er angivet i dagsordensudkastet, kan træffes en lovlig  

 beslutning om udførelse af en foranstaltning eller om fremsættelse af en  

 tilkendegivelse m.v., er borgerrepræsentationen således efter ministeriets  

 opfattelse ikke berettiget til at afvise sagen fra dagsordenen.
I den konkrete sag finder ministeriet, at beslutningsforslaget om  

 afholdelse af en vejledende folkeafstemning i København om Øresundsbroen med  

 tilhørende landanlæg ikke er klart affattet.
Det er således uklart, hvad der  

 skal være afstemningstema, og det er endvidere uklart, hvad der er sigtet med  

 beslutningsforslaget.
Uanset at det falder uden for borgerrepræsentationens  

 kompetence at træffe beslutning om etablering af en Øresundsbro med  

 tilhørende landanlæg, idet der er tale om et landspolitisk spørgsmål, som det  

 alene tilkommer Folketinget at træffe afgørelse om, må det dog fastslås, at  

 spørgsmålet om Øresundsforbindelsen må anses for at være af central betydning  

 for Københavns Kommune.
Efter indenrigsministeriets opfattelse vil der endvidere inden for  

 rammerne af det fremsatte beslutningsforslag kunne fremsættes forslag, der  

 lovligt vil kunne vedtages.
Det bemærkes således, at der lovligt vil kunne  

 afholdes en vejledende folkeafstemning om, hvorvidt kommunen skal rette  

 henvendelse til regeringen om Øresundsforbindelsen, herunder om at søge  

 gennemført en opgivelse eller ændring af projektet.
 Det skal i denne forbindelse bemærkes, at dette efter ministeriets  

 opfattelse gælder, uanset at der foreligger en lov om anlæg af fast  

 forbindelse over Øresund og en af Danmark ratificeret aftale med Sverige om  

 Øresundsforbindelsen.
 På denne baggrund er det ministeriets opfattelse, at  

 borgerrepræsentationen ikke har været berettiget til på mødet den 9.  

 september 1993 at træffe beslutning om afvisning af beslutningsforslaget fra  

 dagsordenen, og at det derfor påhviler borgerrepræsentationen at  

 realitetsbehandle beslutningsforslaget.
 Indenrigsministeriet har sendt en kopi af dette brev til  

 borgerrepræsentationen, idet ministeriet samtidig har meddelt, at ministeriet  

 forudsætter, at beslutningsforslaget herefter undergives realitetsbehandling  

 på det førstkommende møde i borgerrepræsentationen.
