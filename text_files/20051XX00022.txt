Skriftlig fremsættelse (5. oktober 2005) Transport- og  

 energiministeren  

  

 (Flemming Hansen):
 Herved tillader jeg mig for Folketinget at fremsætte:
Forslag til lov  

 om nedlæggelse af visse gods- og havnebaner (Lovforslag nr.
L 24).
På flere af de af Banedanmark forvaltede gods- og havnebaner  

 er trafikken ophørt for flere år siden, og der er ikke udsigt til, at  

 trafikken  

 på disse baner vil blive genoptaget.
Endvidere er flere af banerne i en så  

 dårlig stand, at de først vil kunne bruges efter en omfattende og bekostelig  

 renovering.
I de senere år er der fremkommet ønsker om fjernelse af visse  

 havnebaner og spor fra kommuner og andre interesserede parter, fordi  

 arealerne  

 ønskes anvendt til andre formål, herunder især byfornyelse og rekreative  

 formål.
På jernbaneområdet følges den praksis, at baner, der er  

 anlagt ved lov, også nedlægges ved lov.
Der har således gennem årene været  

 fremsat lovforslag om nedlæggelse af enkelte strækninger, f.eks.
Hobro  

 havnebane og Løgstørbanen.
Da der nu foreligger et konkret ønske om  

 nedlæggelse  

 af en del af godsbanestrækningen Vojens  Haderslev, vil det være  

 hensigtsmæssigt at udarbejde et lovforslag, som samlet forholder sig til de  

 forskellige strækninger og sporforbindelser, der er anlagt ved lov, og hvor  

 trafikken er ophørt, og som derfor vil kunne nedlægges.
Transport- og Energiministeriet har således fundet det  

 hensigtsmæssigt at udarbejde en bemyndigelseslov, der omfatter de  

 strækninger,  

 der ikke længere trafikeres, og hvor der ikke er udsigt til genoptagelse af  

 trafikken i de kommende år, eller som kun trafikeres i så ringe omfang, at en  

 opretholdelse må anses for økonomisk uforsvarlig.
Hermed undgås, at der skal  

 fremsættes nyt lovforslag, hver gang der skal nedlægges en enkelt strækning  

 eller sporforbindelse.
Lovforslaget bemyndiger transport- og energiministeren til  

 at nedlægge visse gods- og havnebaner.
Bemyndigelsen påregnes kun udnyttet i  

 tilfælde, hvor alle interesserede parter, herunder især kommunerne,  

 regionerne  

 og planlægningsmyndighederne, er enige heri, og der ikke er jernbanemæssige  

 grunde for en bevaring af strækningerne.
 Det vil være en forudsætning for transport- og  

 energiministerens mulighed for at udnytte bemyndigelsen, at nødvendig  

 finansiering kan tilvejebringes.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale forslaget til Tingets hurtige og  

 velvillige behandling.
