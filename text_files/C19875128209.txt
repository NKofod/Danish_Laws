Cirkulære om ændring af cirkulære af 14. oktober 1976 om kemikalieaffald Som nyt afsnit i punkt 7 »Dispensation« indsættes:
Miljøstyrelsen indkaldte i 1984 alle pr. 1. juni 1984 gældende dispensationer fra afleveringspligten for kemikalieaffald.
Det totale antal dispensationer var ca. 1.000 og omhandlede ca. 23.000 ton kemikalieaffald.
På baggrund af gennemgangen af dispensationerne skal Miljøstyrelsen herved indskærpe, at der ikke meddeles fritagelse for afleveringspligten til bortskaffelse af kemikalieaffald ved udledning.
 Dispensation til deponering på specialdepot, bør kun bevilges, hvis deponeringen er et led i behandlingen (nedbrydningen) af affaldet.
Bortskaffelses/behandlingsvirksomheden er omfattet af miljøbeskyttelseslovens kap. 5 om særligt forurenende virksomheder.
Dvs. virksomheden skal være kapitel 5-godkendt til behandling af det pågældende kemikalieaffald.
Dette gælder dog ikke, hvis den er etableret med dette formål før 1. oktober 1974 og ikke har været ændret/udvidet siden den dato.
 Det anbefales, at kommunalbestyrelsen ved dispensation fra afleveringspligten for større årlige mængder kemikalieaffald, dels indsætter klausul om årlig tilbagemelding om faktisk udnyttelse, dels fastsætter en tidsbegrænsning for dispensationen.
