Fremsat den 5. februar 2009 af finansministeren (Lars Løkke Rasmussen) Forslag til Lov om ændring af lov om pristalsreguleret alderdomsforsikring og alderdomsopsparing (Udbetaling af indekstillæg mellem det 65. år og det 67. år) § 1 I lov om pristalsreguleret alderdomsforsikring og alderdomsopsparing, jf. lovbekendtgørelse nr. 724 af 15. september 1999, som ændret ved § 4 i lov nr. 1235 af 24. oktober 2007 og § 10 i lov nr. 1534 af 19. december 2007, foretages følgende ændringer:
 1. I § 3 ændres »økonomiministeren« til: »økonomi- og erhvervsministeren«.
 2. § 3 a affattes således:
»§ 3 a.
En interessent, der fylder 60 år den 1. juli 1999 eller senere, kan i henhold til en indekskontrakt vælge, at udbetalingerne af det i § 4 nævnte grundbeløb skal begynde før det fyldte 67. år, og at indbetalinger på indekskontrakten efter § 5 skal ophøre fra samme tidspunkt.
Udbetalingen kan dog tidligst begynde fra interessentens fyldte 65. år.
Stk. 2. Interessenten skal anmode forsikringsselskabet eller pengeinstituttet om udbetaling før det fyldte 67. år til senest 1 måned, før udbetalingen skal begynde.
Anmodning om udbetaling før det 67. år skal vedrøre alle interessentens indekskontrakter.« 3. I § 4, stk. 1, ændres »fyldte 65. eller 67. år« til: »tidspunkt, hvor udbetalingen begynder.« 4. § 4, stk. 3, affattes således:
»Stk. 3. Har interessenten valgt at lade udbetalingerne af grundbeløbet begynde før den måned, hvor interessenten fylder 67 år, reduceres den månedlige udbetaling med et dertil svarende beløb.« 5. I § 6, stk. 1, ændres »interessentens 65. eller 67. år« til: »det tidspunkt, hvor udbetalingerne begynder«.
 6. I § 6, stk. 2, ændres »fra det fyldte 65. år« til: »før det fyldte 67. år«.
 7. To steder i § 6, stk. 4 , ændres »65. eller 67. år« til: »tidspunkt, hvor udbetalingerne begynder«.
 8. § 6, stk. 5, affattes således:
»Stk. 5. Har interessenten valgt at lade udbetalingerne af grundbeløbet begynde før det fyldte 67. år efter § 3 a, reduceres indekstillægget efter stk. 3, med en procentsats af det indekstillæg, den pågældende interessent ellers ville have opnået ved det 67. år.
Har interessenten valgt at lade udbetalingerne begynde som 65-årig er satsen 17,5 pct.
Har interessenten valgt at lade udbetalingerne begynde som 66-årig er satsen 9,3 pct.« 9. I § 7, stk. 1, ændres »interessentens 65. eller 67. år« til: »det tidspunkt, hvor udbetalingerne begynder«.
 10. § 10 affattes således:
»§ 10. Udeblivelse med betaling af præmie eller indskud ud over 1 år efter forfaldstidspunktet medfører bortfald af retten til indekstillæg på den kontrakt, restancen vedrører.
Det gælder dog ikke præmiebetalinger efter det tidspunkt, hvor interessenter har valgt at lade udbetalingerne begynde.« 11. I § 12, stk. 4, ændres »økonomiministeren« til: »økonomi- og erhvervsministeren«.
§ 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne og Grønland, men kan ved kongelig anordning sættes i kraft for disse landsdele med de afvigelser, som de særlige færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Det foreslås at ændre lov om pristalsreguleret alderdomsforsikring og alderdomsopsparing for at give mulighed for at lade udbetalingen af interessenters indekskontrakter begynde i perioden fra det fyldte 65. år og til det fyldte 67. år.
Der foreslås en reduktionsprocent på 17,5 pct., hvis interessenten lader udbetalingerne begynde som 65-årig og en reduktionsprocent på 9,3 pct., hvis interessenten vælger at lade udbetalingerne begynde som 66-årig.
2. Lovforslagets baggrund En borgerhenvendelse til finansministeren har medført overvejelser om ændring af loven, da det er uhensigtsmæssigt, at indekskontrakterne ikke kan udbetales mellem det 65. år og 67. år.
Specielt kan det være en ulempe for personer, der får konstateret en terminal sygdom efter det fyldte 65. år.
På denne baggrund fremsættes forslag om at åbne mulighed for at påbegynde udbetalingen i perioden fra det fyldte 65. år og til det fyldte 67. år for at øge ordningens fleksibilitet i forhold til borgeren.
3. Gældende ret I lov om pristalsreguleret alderdomsforsikring og alderdomsopsparing, jf. lovbekendtgørelse nr. 724 af 15. september 1999, som ændret ved § 4 i lov nr. 1235 af 24. oktober 2007 og § 10 i lov nr. 1534 af 19. december 2007, blev det muligt at oprette indekskontrakter i et pengeinstitut eller livsforsikringsselskab.
Indekskontrakter kunne oprettes mellem 1. april 1957 og 24. november 1971 af personer i aldersgruppen 18 til 57 år, hvor en person maksimalt kunne oprette seks kontrakter.
Formålet var at lave en pristalsreguleret alderdomsforsikring og alderspension med et fast månedligt udbetalt beløb fra det fyldte 67. år og mindst 10 år frem, alt efter indekskontraktens udformning.
Indekskontrakter kan være enten privattegnet eller oprettet som led i ansættelsesforholdet, hvor arbejdsgiveren forestår indbetalingen.
En indekskontrakt kunne både etableres i et pengeinstitut og i et livsforsikringsselskab.
Omkring 80 pct. af kontrakterne er oprettet i pengeinstitutter, hvor størstedelen er privattegnet.
Den overvejende del af arbejdsgiverkontrakterne er oprettet i livsforsikringsselskaber.
Der indbetales årligt en grundindbetaling til et pengeinstitut eller et livsforsikringsselskab frem til det fyldte 67. år, hvor udbetalingen skal finde sted.
Det vedkommende forsikringsselskab eller pengeinstitut udbetaler hvert kalenderår en beregnet pristalsreguleret ydelse, som er lig med 500 kr. gange forholdet mellem pristallet pr. juli i det foregående kalenderår og pristallet pr. juli 1956. Til personer, der har oprettet indekskontrakter, yder staten indekstillæg til de årlige udbetalinger i henhold til kontrakten.
Ved lov nr. 288 af 12. maj 1999 med konsekvensændringer, som følge af nedsættelse af folkepensionsalderen fra 67 til 65 år, er der givet mulighed for, at personer, der ikke er fyldt 60 år den 1. juli 1999, og som opnår ret til folkepension som 65-årig fra 2004, kan vælge at lade udbetalingerne begynde ved det 65. år mod en reduktion af ydelsen og dermed også af indekstillægget.
I 2006 var ca. 25 pct. af nye modtagere 65 år, mens ca. 75 pct. var 67 år ved igangsættelse.
Der er i alt oprettet omkring 1,5 mio. indekskontrakter.
Den statslige udgift til indekstillæg udgør ca. 1,4 mia. kr. årligt pt.
Når udbetalingen påbegyndes, udbetaler staten et indekstillæg til det tegnende institut.
Indekstillægget udgør forskellen mellem det beløb, som skal udbetales i henhold til kontrakten, og det beløb, der skulle være udbetalt, hvis der var tegnet en livrente i Statsanstalten med indbetalinger, der løbende var reguleret med inflationen.
Udgiften forventes i de kommende år at stige til ca. 1,5 mia. kr. pr. år, idet antallet af indekskontrakter under betaling vil stige og forventes at toppe omkring år 2013 med betaling til næsten 800.000 kontrakter.
De sidste udbetalinger forventes at finde sted omkring år 2035.
Det er en forudsætning for at begynde udbetalingen fra det 65. år, at man har anmodet det administrerende forsikringsselskab eller pengeinstitut om at igangsætte udbetalingerne senest den dag, hvor man fylder 65 år.
Der er ikke i loven hjelmet mulighed for dispensation fra overholdelsen af denne frist.
Endvidere er der ikke i det nuværende regelsæt mulighed for at påbegynde udbetalingen i perioden fra det fyldte 65. år og til det fyldte 67. år.
4. Lovforslagets indhold Lovændringen åbner mulighed for, at interessenter fremover vil kunne begynde udbetalingen af deres indekskontrakter i perioden fra deres fyldte 65. år til deres fyldte 67. år.
Dette åbner tillige mulighed for, at interessenter, der efter deres 65. års fødselsdag får konstateret en akut livstruende sygdom, får adgang til at begynde udbetaling af deres indekskontrakter i perioden fra deres fyldte 65. år til deres fyldte 67. år.
 Interessenterne skal som tidligere meddele det pengeinstitut eller det livsforsikringsselskab, der administrerer indekskontraktordningen, at de ønsker at påbegynde udbetalingen.
Det foreslås, at disse interessenter får valgfrihed mellem at fortsætte med uændrede indbetalinger til det fyldte 67. år, eller at standse deres indbetalinger i perioden fra det fyldte 65. år og til det fyldte 67. år og samtidig lade udbetalingerne af ydelserne på indekskontrakten begynde mod en reduktion af ydelsen og dermed også af indekstillægget.
Udbetalingsperiodens længde er fortsat 10-15 år eller livsvarig.
Den ovennævnte reduktion sker efter to procentsatser.
For de indekskontrakter, hvor udbetalingen begynder i interessentens 65. år, er procentsatsen 17,5 pct.
For de indekskontrakter, hvor udbetalingen begynder i interessentens 66. år er procentsatsen 9,3 pct.
For interessenter der fylder 66 år ændres procentsatsen således fra 17,5 pct. til 9,3 pct.
4.1 Beregningsgrundlag På det beregningsgrundlag (kaldet L66 M 4,25 pct.), der siden 1966 har været anvendt til beregning af den i lovens § 6, stk. 2, nævnte livrente, er værdien for en 65 år gammel interessent af en til 67. år opsat livsvarig livrente lig 8,865 gange det årlige beløb, mens værdien af en straks i alder 65 begyndende livrente er lig 10,746 gange det årlige beløb.
Forholdet mellem disse værdier er 0,825, hvilket betyder, at hvis indekstillægget for interessenter, der vælger udbetalingen påbegyndt ved det 65. år, fastsættes til 82,5 pct. af det, der for samme fødselsår og oprettelsesår gælder ved udbetaling fra det 67. år bliver den gennemsnitlige udgift den samme.
Omvendt kan det fradrag, der skal foretages i indekstillægget, fastsættes til 17,5 pct.
Der er ved denne beregning taget hensyn til, at udbetalingsperioden bliver 2 år længere, at nogle interessenter dør mellem det 65. og det 67. år, og til forrentning.
 På det beregningsgrundlag (kaldet L66 M 4,25 pct.), der siden 1966 har været anvendt til beregning af den i lovens § 6, stk. 2, nævnte livrente, er værdien for en 66 år gammel interessent af en til 67. år opsat livsvarig livrente lig 9,429 gange det årlige beløb, mens værdien af en straks i alder 66 begyndende livrente er lig 10,398 gange det årlige beløb.
Forholdet mellem disse værdier er 0,907, hvilket betyder, at hvis indekstillægget for interessenter, der vælger udbetalingen påbegyndt ved det 66. år, fastsættes til 90,7 pct. af det, der for samme fødselsår og oprettelsesår gælder ved udbetaling fra det 67. år bliver den gennemsnitlige udgift den samme.
Omvendt kan det fradrag, der skal foretages i indekstillægget, fastsættes til 9,3 pct.
Der er ved denne beregning taget hensyn til, at udbetalingsperioden bliver 1 år længere, at nogle interessenter dør mellem det 66. og det 67. år, og til forrentning.
5. Økonomiske og administrative konsekvenser for det offentlige Lovforslaget skønnes ikke at have økonomiske og administrative konsekvenser for staten, regioner og kommuner.
6. Økonomiske og administrative konsekvenser for erhvervslivet Lovforslaget vurderes at have begrænsede administrative konsekvenser for erhvervslivet.
Pengeinstitutter og forsikringsselskaber vil skulle administrere flere udbetalingstidspunkter.
Lovforslaget vurderes tillige at have begrænsede økonomiske konsekvenser for erhvervslivet.
Der vil skulle foretages nogle ændringer i pengeinstitutter og forsikringsselskabers IT-systemer, da der indføres flere udbetalingstidspunkter.
7. Administrative konsekvenser for borgerne Lovforslaget har ingen administrative konsekvenser for borgerne.
Borgeren er ikke længere bundet af to mulige udbetalingstidspunkter, men får med forslaget langt større mulighed for at råde over sine indekskontrakter.
8. Miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ingen EU-retlige aspekter.
10. Høring Forslaget er sendt i høring hos følgende pengeinstitutter:
Aabenraa Kreditbank A/S, Agri-Egens Sparekasse, Alm.
Brand Bank, Amagerbanken A/S, Fionia Bank, (tidl.
Amtssparekassen), A/S Arbejdernes Landsbank, Basisbanken, Sparekassen Spar Mors (nu: Morsø Bank), Boddum-Ydby Sparekasse, Bonusbanken A/S, Borbjerg Sparekasse, Broager Spare- og Laanekasse, Brørup Sparekasse, Skandinaviska Enskilda Banken, Danske Andelskassers Bank A/S, Danske Bank, Den Jyske Sparekasse, Diba Bank A/S, Djurslands Bank A/S, Dragsholm Sparekasse, Dronninglund Sparekasse, Egnsbank Han Herred, Nordjyske Bank, Fanefjord Sparekasse, Fanø Spare-og Laanekasse, Finansbanken, Flemløse Sparekasse, Folkesparekassen, Forstædernes Bank A/S, Fruering-Vitved Sparekasse, Frørup Andelskasse, Frøs Herreds Sparekasse, Frøslev-Mollerup Sparekasse, den lille sparekasse, MAX bank, Hadsten Bank A/S, Hals Sparekasse, Handelsbanken, Hunstrup-Østerild Sparekasse, Hvetbo Herreds Sparekasse, Hvidbjerg Bank A/S, Jyske Bank, Eik Bank, Klim Sparekasse, Kongsted Sparekasse, Københavns Andelskasse, Langå Sparekasse, Lollands Bank A/S, Lunde-Kvong Andelskasse, Lægernes Pensionsbank A/S, Løkken Sparekasse, Lån og Spar Bank A/S, Den almennyttige Andelskasse, Middelfart Sparekasse, Morsø Sparekasse, Møns Bank A/S, Nordfyns Bank A/S, Nykredit Bank A/S, Nørre Nebel Sparekasse, Nørresundby Bank, Ringkøbing Bank A/S, Ringkøbing Landbobank, Rise Spare- & Lånekasse, Sparekassen Midtdjurs, Ryslinge Andelskasse, Rønde og Omegns Sparekasse, Salling Bank, Skjern Bank, Skælskør Bank, Sparbank Vest, Sparekassen Balling, Sparekassen Bredebro, Sparekassen Den Lille Bikube, Sparekassen Faaborg, Sparekassen Farsø, Sparekassen Østjylland, Sparekassen Himmerland, Sparekassen Hobro, Sparekassen i Skals, Sparekassen Kronjylland, Sparekassen Lolland, Sparekassen Løgumkloster, Sparekassen Midtfjord, Spar Nord A/S, Sparekassen Thy, Spar Salling sparekasse, Sparekassen Sjælland, Svendborg Sparekasse, Sydbank A/S, Søby-Skader-Halling Sparekasse, Sønderhå-Hørsted Sparekasse, Sparekassen Limfjorden, Totalbanken A/S, Tved Sogns Spare- og Lånekasse, Tønder Bank A/S, Ulsted Sparekasse, Nordea Bank Danmark A/S, Vestfyns Bank A/S, Vestjysk Bank A/S, Vinderup Bank A/S, Vistoft Sparekasse (Vivild og Omegns), Sparekassen Djursland, Vorbasse-Hejnsvig Sparekasse, Vordingborg Bank, Sparekassen Vendsyssel, Ø.
Brønderslev-Hallund Sparekasse og Østjydsk Bank A/S.
 Forslaget er sendt i høring hos følgende forsikringsselskaber:
Sampension, Nordea, Danica Pension, AP pension, Alm.
Brand, SEB pension, PFA pension og Alka.
 Endelig er forslaget sendt i høring hos Finansrådet, Finanstilsynet, Forsikring og Pension samt til Rigsombudsmanden i Grønland og Rigsombudsmanden på Færøerne.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 og 11 Ved kongelig resolution af 27. november 2001 er økonomiministeren ændret til økonomi- og erhvervsministeren, hvorfor der er foretaget en konsekvensrettelse.
Til nr. 2 Ændring af § 3 a foreslås for at gøre ordningen mere fleksibel og for at åbne for, at blandt andet akut terminal syge interessenter kan opnå udbetaling i perioden fra deres fyldte 65. år til deres fyldte 67. år, selvom de ikke på forhånd har valgt at begynde udbetalingen ved deres 65. års fødselsdag.
 Interessenter, der begynder udbetaling af deres indekskontrakter før deres 67-års fødselsdag, skal indbetale de årlige ydelser til og med den ydelse, der forfalder til betaling i kalenderåret før det år, hvor de vil begynde udbetalingen.
Til nr. 3, 5, 6, 7, 9 og 10 Som følge af forslaget til ændringen af § 3 a konsekvensrettes henvisningen til udbetalingstidspunktet i § 4, stk. 1, § 6, stk. 1, § 6, stk. 2, § 6, stk. 4, § 7, stk. 1 og § 10.
Til nr. 4 Under hensyntagen til, at udbetalingsperioden kan blive forlænget med op til to år for interessenter, hvis indekskontrakter er livsvarige, og at indbetalingsperioden vil blive forkortet tilsvarende, reduceres den årlige udbetaling med et beløb, der svarer til alderen.
Til nr. 8 Når udbetalingerne begynder før interessentens 67. års fødselsdag skal indekstillægget reduceres, så den gennemsnitlige udgift for staten bliver den samme, som hvis udbetalingen var begyndt ved 67 år.
 Derfor foreslås en reduktionsprocent på 17,5 pct., hvis interessenten lader udbetalingerne begynde som 65-årig og en reduktionsprocenten 9,3 pct., hvis interessenten vælger at lade udbetalingerne begynde som 66-årig.
Til nr. 10-11 Konsekvensrettelse i forhold til ændringen af udbetalingstidspunkterne i § 3 a.
Til nr. 11 Økonomiministeren hedder i dag økonomi- og erhvervsministeren, hvorfor der er foretaget en konsekvensrettelse.
Til § 2 Personer, der får konstateret en terminal sygdom efter det fyldte 65. år, kan stå i en situation, hvor det er hensigtsmæssigt, at loven træder i kraft så hurtigt som muligt, hvorfor det foreslås, at loven træder i kraft dagen efter bekendtgørelsen i Lovtidende.
Til § 3 Loven gælder ikke for Færøerne og Grønland, men kan ved kongelig anordning sættes i kraft for disse landsdele med de afvigelser, som de særlige færøske og grønlandske forhold tilsiger.
