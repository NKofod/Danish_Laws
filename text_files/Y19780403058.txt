 Landinspektørnævnet spørger om direktoratet i medfør af  

 landinspektørlovens § 6 vil udpege en landinspektør til at foretage de  

 fornødne opmålinger til konstatering af, om et byggeri er lovligt, idet  

 ejeren af naboejendommen mener, at der er afgivet forkert  

 landinspektørattest, men at han ikke har kunnet få nogen anden landinspektør  

 til at påtage sig opmålingsarbejdet med henblik på kontrol af attesten.  

 Direktoratet udtalte at landinspektørlovens § 6 kun giver hjemmel til at  

 pålægge landinspektører at udføre arbejder, som er omfattet af deres eneret i  

 henhold til lovens § 4.
I et brev af 28-4-1978 har De spurgt om direktoratet i medfør af  

 landinspektørlovens § 6 vil udpege en landinspektør til at foretage de  

 fornødne opmålinger til konstaterig af, om byggeriet på matr.nr. 8aa Nyby By  

 er lovligt.
Ejeren af naboejendommen, Larsen, mener, at der er afgivet en  

 forkert landinspektørattest om byggeriets lovlighed, men han har ikke kunnet  

 få nogen anden landinspektør til at påtage sig opmålingsarbejdet med henblik  

 på kontrol af attesten.
I denne anledning skal man meddele, at bestemmelsen i landinspektørlovens  

 § 6 efter direktoratets opfattelse kun giver hjemmel til at pålægge  

 landinspektører at udføre arbejder, som er omfattet af deres eneret i henhold  

 til lovens § 4. Direktoratet finder derfor ikke, at man kan pålægge en  

 landinspektør at udføre tekniske målinger med henblik på konstatering af et  

 byggeris lovlighed eller med henblik på kontrol af en anden landinspektørs  

 tekniske opmålinger i forbindelse med byggeri.
I forbindelse hermed henleder  

 man opmærksomheden på § 4, stk. 5, i Vedtægt for Landinspektørvirksomhed.
 Iøvrigt gør man opmærksom på, at en opmåling på matr.nr. 8aa ikke vil  

 kunne gennemføres uden ejerens samtykke, da udstykningslovens § 42b ikke  

 giver landinspektører adgangsret i tilfælde som dette.
