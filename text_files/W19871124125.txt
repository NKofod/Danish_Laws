Antaget, at en virksomhed, der udlejede adresselister over forbrugere  

 ved listbroking (formidling af udlejning af adresselister), skulle iagttage  

 reglerne i lov om private registre m.v. § 4 b om videregivelse af oplysninger  

 om forbrugere til brug for markedsføring.
Endvidere antaget, at samkøring af  

 forskellige virksomheders registre over forbrugere ved listbroking, i medfør  

 af lov om private registre m.v. § 4, stk. 4, ikke lovligt kunne finde sted.
 Et adresseringsbureau rejste spørgsmålet om, hvorvidt bureauet efter  

 lovændringen fortsat kan formidle adresser på forbrugere ved hjælp af  

 listbroking.
Adresseringsbureauet oplyste, at listbroking består i formidling af  

 udlejning af virksomheders adresselister over kunder.
Den egentlige  

 videregivelse af adresselister sker således uden om bureauet.
Som listbroker  

 sikrer bureauet, at der inden godkendelse af et lejeforhold foreligger  

 skriftlig accept fra listeejer til den pågældende type udsendelse.
Bureauet  

 foretager pakning og kuvertering af forsendelserne.
Det fremgik af de af bureauet beskrevne eksempler, at der til brug for  

 markedsføring over for forbrugere er behov for at foretage samkøring af to  

 eller flere erhvervsvirksomheders registre med adresselister over kunder.
I  

 den anledning bemærkede Registertilsynet, at virksomheder efter lovændringen  

 ifølge lov om private registre m.v. § 4 b, stk. 1, ikke må videregive  

 registrerede oplysninger om forbrugere til andre virksomheder til brug ved  

 markedsføring.
Dog kan en sådan videregivelse ske ifølge stk. 2, når  

 betingelserne i § 4 er opfyldt, og den virksomhed, som ønsker at videregive  

 oplysningerne ved kundeforholdets begyndelse eller på et senere tidspunkt,  

 har givet den registrerede tydelig skriftlig meddelelse om, at videregivelse  

 kan finde sted, og den registrerede har givet sit udtrykkelige samtykke til  

 videregivelsen.
Ifølge stk. 3 skal meddelelsen indeholde oplysning om, til  

 hvilken type virksomhed oplysningerne agtes givet.
Registertilsynet var af den opfattelse, at de virksomheder, der udlejer  

 adresselister over forbrugere ved hjælp af listbroking, skal iagttage  

 reglerne i lov om private registre m.v. § 4 b, således som angivet, herunder  

 også indhente den registreredes udtrykkelige samtykke.
Endvidere skal den  

 registrerede have meddelelse om, til hvilken type virksomhed oplysningerne  

 agtes givet.
Ved listbroking foretages samkøring af forskellige virksomheders registre  

 over forbrugere.
Registertilsynet fandt, at en sådan samkøring efter  

 ikrafttrædelsen den 1. april 1988 af lovændringen i lov om private registre  

 m.v. § 4, stk. 4, ikke længere lovligt kan finde sted.
Registertilsynet  

 bemærkede, at tilsynet kun har mulighed for at give tilladelse til samkøring  

 efter bestemmelsen i lovens § 4, stk. 5, såfremt hensynet til de interesser,  

 som samkøringen skal varetage, klart overstiger hensynet til de registrerede  

 personer, og der er givet disse meddelelse om, at samkøring kan finde sted.
 Registertilsynets årsberetning 1988.
