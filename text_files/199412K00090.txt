Nr LSF 90 Forslag til Lov om ændring af lov om erhvervelse af fast ejendom Fremsat af justitsministeren (Bjørn Westh) den 30. november 1994 Vedtaget ved tredjebehandling den 16. december 1994 Lov nr. 1102 af 21/12/1994 § 1 I lov om erhvervelse af fast ejendom, jf. lovbekendtgørelse nr. 566 af 28.  

 august 1986, indsættes i § 1 som stk. 3:
 »Stk. 3. Justitsministeren kan fastsætte regler om, at visse  

 personer, der ikke har bopæl og ikke tidligere har haft bopæl her i landet i  

 et tidsrum af i alt 5 år, samt visse selskaber m.v., der ikke har hjemsted  

 her i landet, uden justitsministerens tilladelse kan erhverve adkomst på fast  

 ejendom her i landet, der skal tjene som fornøden helårsbolig for  

 erhververen, eller hvor erhvervelsen er en forudsætning for at udøve  

 selvstændig virksomhed eller levere tjenesteydelser.
§ 2 Loven træder i kraft den 1. januar 1995.
Oprindeligt fremsat forslag § 1 I lov om erhvervelse af fast ejendom, jf.
Justitsministeriets  

 lovbekendtgørelse nr. 566 af 28. august 1986, indsættes i § 1 som stk. 3:
 »Stk. 3. Justitsministeren kan fastsætte regler om, at visse  

 personer, der ikke har bopæl og ikke tidligere har haft bopæl her i landet i  

 et tidsrum af i alt 5 år samt visse selskaber m.v., der ikke har hjemsted her  

 i landet, uden justitsministerens tilladelse kan erhverve adkomst på fast  

 ejendom her i landet, der skal tjene som fornøden helårsbolig for  

 erhververen, eller hvor erhvervelsen er en forudsætning for at udøve  

 selvstændig virksomhed eller levere tjenesteydelser.
§ 2 Loven træder i kraft den 1. januar 1995.
Bemærkninger til lovforslaget Almindelige bemærkninger I § 1, stk. 1, i lov om erhvervelse af fast ejendom, jf.  

 Justitsministeriets lovbekendtgørelse nr. 566 af 28. august 1986, er det  

 bestemt, at personer, der ikke har bopæl i Danmark, og som heller ikke  

 tidligere har haft bopæl i Danmark i et tidsrum af i alt 5 år, kun med  

 justitsministerens tilladelse kan erhverve adkomst på fast ejendom her i  

 landet.
 Ifølge § 1, stk. 2, gælder det samme for selskaber, foreninger og andre  

 sammenslutninger, offentlige eller private institutioner, stiftelser og  

 legater, der ikke har hjemsted i Danmark, samt udenlandske offentlige  

 myndigheder.
 Danmarks tiltrædelse af De Europæiske Fællesskaber i 1973 medførte bl.a.  

 en pligt til at gennemføre regler, der var vedtaget i EF inden  

 Danmarks medlemskab.
 I § 5 i lov nr. 447 af 11. oktober 1972 om Danmarks tiltrædelse af De  

 Europæiske Fællesskaber er der således givet en bemyndigelse for ministrene  

 til hver på deres område at udstede bestemmelser om, at der bortses fra  

 lovgivningens krav om indfødsret, bopæl og hjemsted, i det omfang, det er  

 nødvendigt for at opfylde EF's regler om etableringsret, udveksling af  

 tjenesteydelser og arbejdskraftens frie bevægelighed.
 Justitsministeren har i medfør af § 5 i tiltrædelsesloven, senest ved  

 bekendtgørelse nr. 895 af 23. december 1987, fastsat regler om ændring af lov  

 om erhvervelse af fast ejendom, for så vidt angår visse EF-statsborgere og  

 EF-selskaber.
 Efter disse regler kan EF-borgere, der er arbejdstagere eller selvstændige  

 erhvervsdrivende her i landet samt EF-selskaber m.v., der driver virksomhed  

 her i landet, erhverve fast ejendom uden justitsministerens tilladelse uanset  

 bestemmelserne i lov om erhvervelse af fast ejendom, hvis ejendommen skal  

 tjene til fornøden helårsbolig eller til erhvervsmæssige formål.
 Rådet vedtog den 28. juni 1990 tre direktiver, der sikrer fri bevægelighed  

 for andre persongrupper end arbejdstagere, selvstændige erhvervsdrivende m.v.  

 Det drejer sig om direktiver om opholdsret for studerende, pensionister samt  

 en »restgruppe« omfattende øvrige personer, der er i stand til at  

 forsørge sig selv.
 Fælles for direktiverne er, at de fastsætter regler om, at medlemsstaterne  

 skal give opholdsret til de nævnte persongrupper, når de pågældende er dækket  

 af en nærmere beskreven sygeforsikring i deres hjemland samt råder over  

 tilstrækkelige økonomiske midler til at undgå, at de under deres ophold  

 falder værtsmedlemsstaternes sociale system til byrde.
 Senest ved Indenrigsministeriets bekendtgørelse nr. 761 af 22. august 1994  

 om ophold i Danmark for udlændinge, der er omfattet af Det Europæiske  

 Fællesskabs regler eller aftale om Det Europæiske Økonomiske Samarbejdsområde  

 er der fastsat regler således, at de ovennævnte persongrupper i  

 overensstemmelse med betingelserne i de tre direktiver har krav på at få  

 udstedt opholdsbevis her i landet.
 Den danske lovgivning vedrørende erhvervelse af fast ejendom er ikke  

 ændret som følge af reglerne om opholdsret for de nævnte persongrupper.
 Justitsministeriet finder imidlertid, at de personer, der er omfattet af  

 de til enhver tid gældende EF-regler om opholdsret, skal kunne erhverve  

 helårsbolig på samme måde som de persongrupper, der er omfattet af  

 Justitsministeriets bekendtgørelse nr. 895 af 23. december 1987. På den  

 baggrund finder Justitsministeriet, at loven bør ændres.
 Da det må anses for sandsynligt, at Fællesskabet inden for de nærmeste år  

 vil ændre kriterierne for hvilke personer m.v., der frit kan bevæge sig i  

 EU-medlemslandene, f.eks. ved associeringsaftaler med ikke-medlemslande,  

 finder Justitsministeriet, at lov om erhvervelse af fast ejendom bør ændres  

 således, at der indsættes en hjemmelsbestemmelse, der giver justitsministeren  

 bemyndigelse til at fastsætte regler om adgang for visse persongrupper,  

 selskaber m.v. til køb af helårsbolig og fast ejendom til erhvervsmæssige  

 formål uden justitsministerens tilladelse.
Den foreslåede lovændring vil ikke give hjemmel til fritagelse for kravet  

 om indhentelse af tilladelse ved erhvervelse af sommerhuse.
Det vil således  

 stadig kræve tilladelse fra justitsministeren, såfremt personer, der ikke har  

 haft bopæl i Danmark i mindst fem år, ønsker at erhverve sommerhuse i  

 Danmark.
 Lovforslaget skønnes ikke at medføre økonomiske eller administrative  

 konsekvenser for det offentlige, ligesom forslaget ikke kan antages at have  

 miljømæssige eller erhvervsmæssige konsekvenser.
Bemærkninger til lovforslagets enkelte bestemmelser Ad § 1 Bestemmelsen har karakter af en bemyndigelsesbestemmelse.
Den sigter for  

 det første mod at give hjemmel til, at justitsministeren kan fastsætte  

 regler, hvorefter personer, der ved gennemførelsen af de tre nævnte  

 direktiver af 28. juni 1990 har fået ret til opholdstilladelse i Danmark, har  

 adgang til at erhverve helårsbolig i Danmark uden justitsministerens  

 tilladelse, selvom de ikke opfylder lovens krav om bopæl i Danmark i mindst  

 fem år.
Herudover indeholder bestemmelsen hjemmel til, at justitsministeren i  

 øvrigt kan fastsætte regler om personers og virksomheders adgang til at  

 erhverve fast ejendom i Danmark uden at opfylde lovens krav om fast bopæl i  

 mindst fem år, eller for så vidt angår virksomheder, hjemsted i Danmark.
Der  

 tænkes herved på de tilfælde, hvor Fællesskabet i de kommende år måtte indgå  

 aftaler med ikke-medlemslande om fri bevægelighed for personer og  

 virksomheder fra andre lande end EU-lande.
Fri bevægelighed vil i praksis  

 betyde, at de pågældende personer eller virksomheder må sikres mulighed for  

 erhvervelse af fast ejendom til beboelse eller til at drive  

 erhvervsvirksomhed fra.
