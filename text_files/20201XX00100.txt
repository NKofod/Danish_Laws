Skriftlig fremsættelse (8. oktober 2020) Sundheds- og ældreministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om forbud mod tobaksreklame m.v., lov om tobaksvarer m.v., lov om elektroniske cigaretter m.v. og forskellige andre love (Udmøntning af national handleplan mod børn og unges rygning) (Lovforslag nr.
L 61) Med lovforslaget skærpes tobakslovgivningen med det formål at sikre, at færre unge begynder at ryge eller blive afhængige af andre tobaks- og nikotinprodukter og på sigt mindske uligheden i sundhed.
Lovforslaget udmønter aftale om en national handleplan mod børn og unges rygning indgået den 18. december 2019 mellem regeringen (Socialdemokratiet) og Venstre, Radikale Venstre, Socialistisk Folkeparti, Enhedslisten, Det Konservative Folkeparti og Alternativet.
Det foreslås, at tobaksvarer, tobakssurrogater (andre nikotinprodukter end tobaksvarer og elektroniske cigaretter), urtebaserede rygeprodukter og elektroniske cigaretter ikke må være synlige for forbrugerne på salgssteder, herunder på internettet, indtil en kunde efterspørger dem.
Undtaget herfra er salg af piber på internettet samt fysiske specialbutikker, der har specialiseret sig i salg af cigarer, piber, pibetobak eller elektroniske cigaretter.
Derudover foreslås det, at der ikke må skiltes med produkterne, og at prisoplysninger kun må angives på neutrale lister.
Desuden skærpes forbuddet mod reklame for tobaksvarer, tobakssurrogater og urtebaserede rygeprodukter, så alle former for direkte og indirekte reklame, sponsorering og uddeling forbydes.
 Herudover foreslås det med lovforslaget at indføre standardiserede pakker for tobaksvarer (undtaget cigarer, pibetobak og piber), urtebaserede rygeprodukter og elektroniske cigaretter, så pakkerne får et ensartet udtryk.
Desuden foreslås røgfri skoletid for elever på alle grundskoler, kostskoler, efterskoler og ungdomsuddannelser, der har optag af børn og unge under 18 år.
Desuden forslås de ungdomsuddannelser, som ikke er omfattet af det gældende krav til røgfri matrikel, omfattet heraf.
Derudover foreslås det at forbyde salg af produkterne på skoler, kostskoler, efterskoler og ungdomsuddannelser.
 Herudover foreslås det at forbyde salg af tobaksvarer (undtaget cigarer og pibetobak), urtebaserede rygeprodukter og elektroniske cigaretter med anden kendetegnende aroma end tobak og mentol.
 Det foreslås også at regulere tobakssurrogater, således at de omfattes af den samme regulering som tobaksvarer hvad angår fx reklame og aldersgrænser.
 For at sikre effektiv håndhævelse af aldersgrænsen for salg af tobaksvarer og elektroniske cigaretter stilles krav til alle forhandlere, der markedsfører via internettet, om at sikre et system, der effektivt verificerer købers alder, ligesom straffen for overtrædelse af aldersgrænsen foreslås skærpet.
 Endelig indeholder lovforslaget forslag om at skærpe straffen for overtrædelse af lov om røgfri miljøer og lettere adgang for kommuner til at udlevere gratis rygestoplægemidler.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
