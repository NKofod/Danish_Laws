 Landskatteretten statuerede, at de ansatte i et revisionsfirma, der  

 fik beklædningsgenstande stillet til rådighed til brug i arbejdstiden - men  

 ikke privat - skulle beskattes af et skønnet beløb for den besparelse, der  

 ville opnås ved ikke at skulle anvende privat beklædning.
 Revisionsfirmaet A klagede over den af Ligningsrådet som bindende  

 forhåndsbesked trufne afgørelse om den skattemæssige virkning af firmaets  

 eventuelle ekvipering af medarbejderne.
Ligningsrådet havde anset revisionsfirmaets eventuelle udgift til  

 anskaffelse af forskellige beklædningsgenstande, der skulle stilles til  

 rådighed for de ansatte, for en fradragsberettiget udgift for firmaet.
De  

 ansatte, der ville få beklædningsgenstandene stillet til rådighed, havde  

 rådet anset personligt indkomstskattepligtige af indkøbsprisen, selv om det  

 ville blive indskærpet, at de nævnte genstande alene måtte anvendes i  

 arbejdstiden samt under befordring til og fra arbejdet.
Af sagens oplysninger fremgik det bl.a., at de beklædningsgenstande, det  

 overvejedes at anskaffe - f.eks. bukser/slacks, skjorter/skjortebluser,  

 pullovere, slipovere, sweatere samt jakker, og som de ansatte selv skulle  

 vedligeholde - på diskret, men tydelig måde, ville blive udstyret med  

 firmaets navn og kendingsbogstaver.
Den årlige udgift pr. ansat ville andrage  

 3-4.000 kr.
 Det fremgik videre, at anvendelsen af beklædningsgenstandene, der ikke  

 ville blive udleveret til eje, men skulle tilbageleveres ved fratræden,  

 skulle være obligatorisk i arbejdstiden samt under befordring til og fra  

 arbejde, medens privat anvendelse i øvrigt ville blive forbudt.
 Ved afgørelsen havde Ligningsrådet henset til, at der ikke var tale om  

 uniformsgenstande, men om almindelige beklædningsgenstande, hvorfor rådet  

 fandt, at beklædningen måtte opfattes som et skattepligtigt lønaccessorium.
Over for Landsskatteretten påstod klagerens repræsentant principalt, at de  

 ansatte såfremt de beklædningsgenstande, der stilledes til deres rådighed,  

 alene måtte anvendes i arbejdstiden samt under befordring til og fra  

 arbejdspladsen - ikke ville have opnået et gode, der konstituerede  

 skattepligtig personlig indkomst for dem.
Subsidiært påstod repræsentanten,  

 at i den udstrækning værdien af beklædningsgenstande, der stilledes til  

 personalets rådighed, konstituerede personlig indkomst for dem, skulle  

 værdiansættelsen finde sted til et skønsmæssigt fastsat beløb, der var lavere  

 end revisionsfirmaets indkøbspris.
Repræsentanten gjorde bl.a. gældende,  

at de ansatte ikke ville få udleveret de pågældende genstande til eje,  

 men alene få dem stillet til rådighed og således ikke ville modtage et gode,  

 hvortil der var knyttet nogen omsætningsværdi, at brugen ville være  

 obligatorisk, at det ikke var de ansatte, men firmaet, der ville  

 fastsætte udformningen af de nævnte beklædningsgenstande med hensyn til  

 farve, design og lignende, og at de udleverede genstande, når de ikke  

 måtte anvendes uden for arbejdstiden, ikke medførte nogen besparelse i de  

 ansattes privatforbrug og således ikke repræsenterede en væsentlig fordel for  

 dem.
Efter det oplyste fandt Landsskatteretten, at udlevering af de omhandlede  

 beklædningsgenstande under forudsætning af, at de alene anvendtes inden for  

 arbejdstiden samt under befordringen til og fra arbejdet, ville betyde, at de  

 ansatte modtog et skattepligtigt gode i form af den besparelse, der ville  

 opnås ved ikke at anvende egen beklædning.
Denne besparelse fandtes at måtte  

 ansættes skønsmæssigt ud fra forholdene i det enkelte tilfælde.
 LV 1987, D 1.7.6.
