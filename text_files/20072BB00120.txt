Fremsat den 11. april 2008 af Bente Dahl (RV), Margrethe Vestager (RV), Bjarne Laustsen (S), Jørn Dohrmann (DF), Pia Olsen Dyhr (SF) og Per Clausen (EL) Forslag til folketingsbeslutning om en obligatorisk standardiseret næringsdeklaration på fødevarer Folketinget opfordrer regeringen til at arbejde for, at fødevarer skal forsynes med en obligatorisk standardiseret næringsdeklaration, hvor indholdet af næringsstoffer angives pr. 100 g eller pr. 100 ml.
Bemærkninger til forslaget Ensartede ernæringsmærkninger er grundlaget for, at forbrugere kan træffe et valg mellem forskellige fødevarer på et velinformeret grundlag.
Modsat kan forvirrende og ugennemskuelige ernæringsmærkninger virke vildledende for forbrugerne.
Derfor er det helt essentielt, at ernæringsmærkninger opgøres ud fra gennemskuelige og ensartede metoder.
Næringsdeklarationer er harmoniserede i hele EU.
Næringsdeklarationer er frivillige, men en næringsdeklaration bliver obligatorisk, såfremt en ernæringsanprisning er anført på mærkningen eller i en reklame, jf.
Rådets direktiv 90/496/EØF af 24. september 1990 om anvendelsesregler for næringsdeklarationer for levnedsmidler.
Dansk Varefakta Nævn anbefaler, at indholdet af næringsstoffer altid angives pr. 100 g eller pr. 100 ml.
Opgørelsesmetoden gør det enkelt at sammenligne næringsindholdet i to varer med forskellig vægt eller volumen, og der har traditionelt været konsensus blandt danske dagligvarebutikker om at følge denne opgørelsesmetode.
Den europæiske fødevareindustri, Confederation of the Food and Drink Industries in the (CIAA) har imidlertid udarbejdet en fælles frivillig mærkningsordning, Guideline Daily Amount (GDA). GDA-mærkningen findes allerede mange steder i Europa og er begyndt at blive introduceret i Danmark.
I GDA-mærkningen opgøres indholdet af næringsstoffer pr. portion eller pr. dagligt behov.
Disse to værdier varierer dog meget fra person til person, og derfor er mærkningsordningen problematisk.
 Producenterne, der selv fastsætter portionsstørrelsen, har vist sig at have en tendens til at undervurdere de faktiske portionsstørrelser, og GDA-mærkningen har generelt høje værdier for det daglige næringsbehov sammenlignet med De Nordiske Næringsstofanbefalinger.
 Tiltaget med GDA-mærkning giver anledning til at få udarbejdet regler, der binder markedet til at vejlede på et ensartet grundlag. 100 g/ml-indikationen er stadig det mest velegnede forbrugerredskab, hvilket er understøttet af en stor forbrugerundersøgelse om næringsdeklarationer under Nordisk Ministerråd. (Resultaterne ses bl.a. i rapporten TemaNord 2004).
Regeringen bør derfor arbejde for, at fødevarer obligatorisk forsynes med en standardiseret næringsdeklaration, hvor indholdet af næringsstoffer altid angives pr. 100 g eller pr. 100 ml.
Kun herved sikres forbrugerne et ensartet og gennemskueligt grundlag for at vælge mellem forskellige fødevarer.
Skriftlig fremsættelse Bente Dahl (RV):
 Forslag til folketingsbeslutning om en obligatorisk standardiseret næringsdeklaration på fødevarer.
(Beslutningsforslag nr.
B 120).
