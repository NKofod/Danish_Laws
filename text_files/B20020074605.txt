Bekendtgørelse om BVD hos  

 kvæg I medfør af § 6, stk. 2, § 8, § 9, stk. 1, § 10, § 12, § 13, § 19,  

 stk. 1, § 32, stk. 1, § 35, stk. 1 og 2, § 41, stk. 3 og § 43, stk. 2, i lov  

 351 af 2. juni 1999 om sygdomme og infektioner hos dyr og efter bemyndigelse  

 fra ministeren for fødevarer, landbrug og fiskeri,  

 fastsættes:
Definitioner § 1. I denne bekendtgørelse forstås  

 ved:
 1)	BVD: Infektion hos kvæg med det virus, som kan forårsage  

 sygdommene Bovin Virus Diarré og Mucosal Disease.
 2)	PI-dyr (Persistent Inficerede): Kvæg, som immunologisk  

 tolererer BVD-virus, og som huser og udskiller dette virus gennem hele deres  

 levetid.
 3)	Epidemiologisk enhed: Alt kvæg på en bedrift eller en  

 gruppe af kvæg på en bedrift der ikke har smittemæssig  

 kontakt til andet kvæg på bedriften.
 4)	Besætning: Kvæg eller epidemiologiske enheder af  

 kvæg, der holdes på en bedrift.
 5)	Besætning med BVD-fri status: En besætning, hvori der  

 ikke befinder sig PI-dyr, eller drægtige dyr, der er mistænkt for  

 at ville kælve med PI-dyr, og hvor fri status er bekræftet  

 indenfor de sidste 12 måneder.
 6)	Besætning med ikke-BVD-fri status: En besætning, hvori  

 betingelserne for opnåelse eller opretholdelse af BVD-fri status ikke  

 er opfyldt.
 7)	Godkendt laboratorium: Danmarks Veterinærinstitut samt  

 laboratorium godkendt af Fødevaredirektoratet til at foretage  

 undersøgelser for BVD i henhold til bekendtgørelse om  

 godkendelse af og tilsyn med diagnostiske laboratorier.
 8)	Blodprøveundersøgelse for BVD: Undersøgelse  

 hvor der både undersøges for BVD-virus og for BVD-antistof  

 på samme dag.
Smittede eller mistænkte besætninger § 2. Ejeren eller den, som i øvrigt er  

 ansvarlig for en kvægbesætning skal ved mistanke om udbrud af BVD  

 i besætningen, foretage anmeldelse herom til en dyrlæge, jf. § 6  

 i lov om sygdomme og infektioner hos dyr.
Undtaget herfra er  

 besætninger, der er registreret med PI-dyr.
 Stk. 2. Anmeldelse skal ske, når der i  

 besætningen forekommer ét eller flere af nedenstående  

 symptomer:
1)	omløbninger eller kastninger i uventet omfang, eventuelt  

 efterfulgt af svagtfødte kalve eller kalve med medfødte  

 centralnervøse forstyrrelser eller blindhed, eller 2)	appetitløshed, depression, feber, rindende øjne og  

 næsebor samt sår på mund- og næseslimhinde hos  

 ungdyr.
 § 3. Modtager en dyrlæge anmeldelse, jf. §  

 2, eller får dyrlægen selv mistanke om udbrud af BVD i en  

 besætning, som ikke vides at indeholde PI-dyr, skal dyrlægen  

 foretage en undersøgelse med henblik på at konstatere, om nogle  

 dyr viser tegn på at være smittet med sygdommen.
Stk. 2. Hvis mistanken ikke kan afvises, skal  

 dyrlægen indsende materiale til Danmarks Veterinærinstitut med  

 angivelse af besætningens CHR-nummer.
Materialet indsendes efter  

 retningslinierne givet i DVIs Brugerhåndbog »Vejledning om diagnostiske  

 undersøgelser«.
 Stk. 3. Når dyrlægen har modtaget meddelelse  

 om resultatet af undersøgelsen fra Danmarks Veterinærinstitut,  

 skal dyrlægen underrette ejeren eller den, som i øvrigt er  

 ansvarlig for kvægbesætningen, om resultatet.
Undersøgelse af  

 leverandørmælkeprøver og blodprøver § 4. Ejeren eller den, som i øvrigt er  

 ansvarlig for en kvægbesætning, skal sørge for, at  

 besætningens status med hensyn til forekomst af PI-dyr bliver klarlagt  

 og kontrolleret med højst 12 måneders mellemrum.
Herudover kan  

 Fødevaredirektoratet til enhver tid påbyde, at en  

 besætnings status skal afklares.
Stk. 2. For at bekræfte, om en besætning har  

 BVD-fri status, skal ejeren eller den, som i øvrigt er ansvarlig for  

 en kvægbesætning, lade udtage tankmælksprøver  

 og/eller blodprøver.
Ved blodprøvning udtages prøver af  

 mindst 3 dyr, ældre end 8 måneder, fra hver epidemiologisk enhed  

 i besætningen.
Stk. 3. Opnår en besætning ikke BVD-fri  

 status efter stk. 2, har ejeren eller den, som i øvrigt er ansvarlig  

 for besætningen, pligt til uden ugrundet ophold at lade foretage  

 yderligere blodprøvning af besætningen for afklaring af  

 besætningens status.
Blodprøvningen skal ske efter  

 Fødevaredirektoratets anvisninger.
 Stk. 4. De i stk. 2 og 3 nævnte prøver  

 indsendes med angivelse af besætningens CHR-nr., og ved  

 blodprøver tillige med angivelse af CKR-nummer, til et af  

 Fødevaredirektoratet hertil godkendt laboratorium.
 Stk. 5. De i stk. 2 og 3 samt §§ 7 og 8 nævnte  

 blodprøver og mælkeprøver kan, efter  

 Fødevaredirektoratets anvisning, anvendes til overvågning for  

 andre sygdomme.
 § 5. Såfremt ejeren eller den, som i  

 øvrigt er ansvarlig for besætningen ikke lader  

 besætningen, blodprøveundersøge i henhold til § 4, kan  

 Fødevareregionen foranstalte blodprøverne udtaget, jf. § 18,  

 stk. 2.
Bekæmpelse og forebyggelse § 6. Ejeren eller den, som i øvrigt er  

 ansvarlig for en kvægbesætning, skal ved fund af et PI-dyr  

 foranledige, at dyret holdes isoleret på ejendommen.
Isolationen skal  

 ske efter Fødevaredirektoratets anvisninger.
 Stk. 2. Kalve, født i en ikke-BVD-fri  

 besætning, skal undersøges for BVD-virus inden de er 4  

 måneder gamle.
 § 7. Dyr fra en besætning, der har  

 været BVD-fri i mindst 2 år og hvor status er bekræftet ved  

 en statusundersøgelse inden for de sidste 4 måneder, kan  

 omsættes, udstilles eller føres til fælles græsgang  

 uden forudgående blodprøveundersøgelse for BVD.
Stk. 2. Dyr fra en BVD-fri besætning, der ikke  

 overholder de i stk. 1 nævnte betingelser, kan omsættes til  

 levebrug, udstilles eller føres til fælles græsgang,  

 såfremt de er blodprøveundersøgt for BVD med negativt  

 resultat.
Kalve, yngre end 3 måneder, skal ved undersøgelsen  

 også være fundet antistof negativ.
Dyr der føres til  

 slagtning skal ikke blodprøveundersøges.
 Stk. 3. Undtaget fra stk. 2 er kalve, der føres  

 til eksport eller direkte til en specialiseret slagtekalvebesætning,  

 jf. § 10. Kalve der føres til en specialiseret  

 slagtekalvebesætning skal ledsages af et dokument til omsætning  

 af slagtekalve.
 § 8. Hundyr, ældre end 1 år, fra en  

 ikke-BVD-fri besætning, må ikke flyttes fra ejendommen.
Stk. 2. Kalve, yngre end 3 måneder, fra en  

 ikke-BVD-fri besætning, skal ved flytning fra ejendommen, være  

 blodprøveundersøgt for BVD med negativt resultat.
Kreaturer,  

 ældre end 3 måneder, kan flyttes fra ejendommen, såfremt de  

 er undersøgt for BVD og fundet virus negative.
 Stk. 3. Dyr fra en besætning, som på  

 grund af manglende statusafklaring har ikke-BVD-fri status, må ikke  

 flyttes fra ejendommen.
 Stk. 4. Dyr fra en besætning, som efter  

 statusafklaring er fundet ikke-BVD-fri, må ikke udstilles eller  

 føres til fælles græsgang.
 Stk. 5. Dyr fra en i stk. 4 omtalt besætning,  

 må kun føres til slagtning, såfremt undersøgelser  

 har vist, at dyrene er fri for BVD-virus.
 Stk. 6. Ændring fra ikke BVD-fri status til BVD-fri  

 status kan tidligst ske 12 måneder efter sidste PI-dyr er fjernet fra  

 besætningen.
§ 9. Viser en statusundersøgelse, at en  

 besætning er ikke-BVD-fri, skal ejeren eller den, som i øvrigt  

 er ansvarlig for besætningen have udarbejdet en handlingsplan for  

 sanering af BVD i besætningen senest 30 dage efter  

 statusundersøgelsen.
Handlingsplanen skal godkendes af  

 BVD-administrationen under Dansk Kvæg.
§ 10. Kalve, der er yngre end 4 måneder, fra  

 besætninger, der er BVD-fri, kan omsættes til levebrug uden  

 blodprøveundersøgelse for BVD til specialiserede  

 slagtekalvebesætninger, der har dispensation fra  

 Fødevaredirektoratet.
Kalve fra specialiserede  

 slagtekalvebesætninger må kun sendes direkte til slagtning eller  

 eksport og må ikke udbindes.
§ 11. Dyr, fra en ikke-BVD-fri besætning,  

 må kun være udbundet, hvis undersøgelser har vist, at de  

 er fri for BVD-virus.
Dokumentation for dyrets BVD-fri status skal på  

 forlangende forevises for Fødevaredirektoratet.
 Stk. 2. Køer eller kvier fra en ikke-BVD-fri  

 besætning må ikke kælve på græs.
 § 12. Ejeren eller den, som i øvrigt er  

 ansvarlig for en ikke-BVD-fri besætning, skal give meddelelse herom til  

 alle, der kommer i kontakt med besætningen, herunder til naboer med  

 kvæg eller ejere af kvæg på nabomarker samt til personer  

 der har købt dyr fra ejendommen inden for de sidste 12 måneder  

 fra konstatering af ikke-BVD-fri status.
 § 13. Kreaturer, der er  

 blodprøveundersøgt før 27. november 1999, skal ikke  

 være undersøgt for BVD-antistoffer for at kunne omsættes,  

 udstilles eller føres til fælles græsgang.
§ 14. Ved hjemtagelse af dyr fra en fælles  

 græsgang, skal der foretages blodprøveundersøgelse for  

 BVD af mindst 3 dyr.
Prøverne skal udtages senest 3 uger efter  

 hjemtagelsen blandt de dyr, der ved udbinding var negativ for  

 BVD-antistof.
 § 15. Ved etablering af en besætning,  

 får denne tildelt BVD-fri status, såfremt dyrene er erhvervet med  

 gyldige sundhedsdokumenter.
Vaccination § 16. Vaccination mod BVD er ikke tilladt.
Indsendelse af prøveresultater § 17. Godkendte laboratorier skal indsende alle  

 resultater fra blodprøveundersøgelserne for BVD til det  

 Centrale Husdyrbrugsregister (CHR), efter nærmere anvisning fra  

 Fødevaredirektoratet.
Betaling § 18. Udgifterne ved undersøgelse af de i §  

 3, stk. 2, nævnte prøver afholdes af  

 Fødevaredirektoratet.
 Stk. 2. I de i § 5, nævnte tilfælde betaler  

 ejeren eller den, som i øvrigt er ansvarlig for besætningen i  

 henhold til bekendtgørelse om betaling for kontrol af fødevarer  

 og levende dyr m.v.
 Stk. 3. Øvrige udgifter i medfør af denne  

 bekendtgørelse er Fødevaredirektoratet uvedkommende.
Straffe- og ikrafttrædelsesbestemmelser § 19. Med bøde straffes den, der 1)	overtræder § 2, stk. 2, § 3, § 4, stk. 1, 1. pkt. eller stk.  

 2-4, § 6, § 7, stk. 2 eller 3, §§ 8-12, § 14, eller §§ 16 eller 17, eller 2)	undlader at efterkomme påbud efter § 4, stk. 1, 2.  

 pkt.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 20. Bekendtgørelsen træder i kraft  

 den 15. september 2002.
 Stk. 2. Samtidig ophæves bekendtgørelse nr.  

 29 af 19. januar 2001 om BVD hos kvæg.
