Arbejderne på en virksomhed gennemførte i en periode korte  

 arbejdsnedlæggelser i protest mod varslet overarbejde og nægtede at påtage  

 sig overarbejde.
Arbejderne henviste til, at overarbejde efter overenskomsten  

 kun kunne kræves, når det var nødvendigt.
 Virksomheden henviste til, at overarbejdet var nødvendigt af hensyn  

 til virksomheden kontraktlige forpligtigelser til at fuldføre en ordre i  

 december 1986. Arbejderne henviste til et arbejdsprogram hvoraf fremgik, at  

 leveringen forventedes gennemført 12. januar 1987.
 Der pålagdes arbejderne sædvanlig bod for arbejdsnedlæggelserne, men  

 under hensyn til, at arbejdsprogrammet kunne have vildledt arbejderne om  

 betydningen af overarbejde begrænsedes boden for hver overarbejdsvægring til  

 40 kr. pr. arbejder.
Under denne sag har Dansk Arbejdsgiverforening for Jernets  

 Arbejdsgiverforening for M.A.N.
B & W Diesel A/S indklaget  

 Landsorganisationen i Danmark for Specialarbejderforbundet i Danmark, Dansk  

 Metalarbejderforbund, Malerforbundet i Danmark og Snedker- og Tømrerforbundet  

 i Danmark for Arbejdsretten for overenskomststridige arbejdsnedlæggelser og  

 overarbejdsvægringer.
 Klagerne har nedlagt påstand om, at det pålægges de indklagede  

 forbundsmedlemmer at betale en efter rettens skøn fastsat bod for deltagelse  

 i overenskomststridige arbejdsnedlæggelser og overarbejdsvægringer i tiden  

 fra den 10. december 1986.
 De indklagede har påstået frifindelse, idet man har bestridt, at der var  

 tale om nødvendigt overarbejde.
 Sagens nærmere omstændigheder er efter det oplyste følgende:
I august 1986 besluttede virksomhedens ledelse, at den pågældende afdeling  

 skulle nedlægges.
Der blev i den anledning ført visse forhandlinger mellem  

 ledelsen og de ansatte om udbetaling af en godtgørelse, men der blev ikke  

 opnået enighed derom.
Den 10. december 1986 varslede virksomheden overarbejde til lørdag den 13.  

 december for at få malet en krumtap.
Dette førte til en arbejdsnedlæggelse  

 den 10. december 1986 fra kl. 12 til kl. 13, og begæringen om overarbejde om  

 lørdagen blev afvist fra arbejdernes side.
 På et fællesmøde den 11. december 1986 med deltagelse af repræsentanter  

 for Specialarbejderforbundet og Metalarbejderforbundet erkendte man fra  

 arbejdstagerside, at arbejdsnedlæggelsen og overarbejdsvægringen var  

 overenskomststridig, og man gav tilsagn om at pålægge arbejderne straks at  

 normalisere arbejdet og fremover at udføre overarbejde i henhold til  

 overenskomstens bestemmelser.
Da der ikke blev udført overarbejde lørdag den 13. december, indbragte  

 Dansk Arbejdsgiverforening ved et klageskrift af 15. december 1986 sagen for  

 Arbejdsretten for så vidt angår medlemmer af Specialarbejderforbundet i  

 Danmark og Dansk Metalarbejderforbund.
På et forberedende retsmøde i  

 Arbejdsretten den 18. december 1986 erkendte man fra de indklagedes side, at  

 overarbejdsvægringen var overenskomststridig, og organisationerne lovede at  

 pålægge arbejderne straks at normalisere arbejdet.
Retsformanden opfordrede  

 indtrængende arbejderne til at følge organisationernes pålæg.
 Begæringer fra virksomheden om overarbejde på den 15., 20., 22. og 23.  

 december 1986 blev heller ikke efterkommet, og den 22. december 1986 fandt  

 der en ny arbejdsnedlæggelse sted i tiden fra kl. 11 til kl. 15.
På et fællesmøde den 23. december 1986 med deltagelse af repræsentanter  

 fra Malerforbundet i Danmark og Snedker- og Tømrerforbundet i Danmark  

 erkendte man fra arbejdstagerside, at arbejdsnedlæggelserne var  

 overenskomststridige, og man erkendte også, at overarbejdsvægringerne var  

 overenskomststridige under forudsætning af, at de fra arbejdsgiverside  

 fremførte oplysninger var rigtige.
Organisationerne gav tilsagn om at pålægge  

 arbejderne at normalisere arbejdet og fremover udføre overarbejde i henhold  

 til overenskomstens bestemmelser.
 Ved et kontinuationsklageskrift af 7. januar 1987 indklagede Dansk  

 Arbejdsgiverforening også medlemmer af Malerforbundet i Danmark og Snedker-  

 og Tømrerforbundet i Danmark for Arbejdsretten for deltagelse i de  

 overenskomststridige aktioner.
 På et nyt forberedende møde i Arbejdsretten den 8. januar 1987 erkendte  

 man fra de indklagedes side, at overarbejdsvægringerne var  

 overenskomststridige, og organisationerne ville pålægge arbejderne straks at  

 normalisere arbejdet.
 En begæring fra virksomheden om udførelse af overarbejde den 17. januar  

 1987 blev ikke efterkommet.
 I overenskomsten om løn- og arbejdsforhold inden for Jern- og  

 Metalindustrien er i § 12, stk. 1, anført:
»Organisationerne er enige om, at overarbejde så vidt muligt bør  

 undgås, men at der kan forekomme forhold, der nødvendiggør overarbejde af  

 hensyn til virksomhedens drift eller rettidig færdiggørelse af indgåede  

 ordrer, forpligtelser etc.« Fra arbejdsgiverside har man anført, at det varslede overarbejde var  

 nødvendigt for at få en motor til en nybygning på et græsk skibsværft færdig  

 til tiden.
Man har til dokumentation heraf fremlagt et dokument »Extent  

 of Delivery«, hvorefter motoren skulle være klar til levering i december  

 1986, samt et arbejdsprogram fra juni 1986, hvorefter det kontraktlige  

 leveringstidspunkt ab fabrik var december 1986.
 Fra arbejderside har man fremlagt et tilsvarende arbejdsprogram af 9.  

 december 1986, og i dette program er motorens forventelige afskibning anført  

 til den 23. januar 1987. Den kontraktlige levering ab fabrik er anført til  

 december 1986.
I et referat af en lokal forhandling den 10. december 1986 er bl.a.  

 anført, at repræsentanterne for klub 23 G gav klart udtryk for, at der ikke  

 ville blive udført overarbejde den 13. december som ønsket af firmaet, men at  

 klubben havde anvist alternative muligheder for udførelse af arbejdet, uden  

 at man fra værkstedsledelsens side har villet medvirke hertil.
Det er i  

 referatet videre anført, at der er kutyme for, at krumtappene bliver malet i  

 weekend'er på grund af miljøproblemer.
Under domsforhandlingen den 4. februar 1987 har overværkfører Carlo Møller  

 som vidne bl.a. forklaret, at han i august 1986 fik at vide, at arbejderne  

 havde besluttet, at de ikke ville udføre overarbejde, fordi der ikke var  

 opnået enighed om en godtgørelsesordning.
Overarbejdsvægringerne og  

 arbejdsnedlæggelserne fra den 10. december 1986 havde samme baggrund.
På  

 grund af arbejdernes aktioner blev afsendelsen af motoren forsinket, og  

 fabrikken må regne med at skulle betale et betydeligt beløb i bod for  

 forsinkelsen.
Arbejderne foreslog at få folk fra andre afdelinger til at  

 udføre arbejdet på motoren, men efter oplysninger fra arbejdsledere i de  

 andre afdelinger var dette ikke muligt.
Arbejderne tilbød ikke at udføre  

 arbejdet i dagene mellem jul og nytår, og han drømte ikke om, at man kunne få  

 dem til det.
Ved udarbejdelsen af arbejdsprogrammet af 9. december 1986  

 regnede man med, at overarbejde ville blive nægtet.
Tillidsmand Helge Thomsen har som vidne bl.a. forklaret, at han den 9.  

 december 1986 så arbejdsprogrammet af samme dato, hvorefter motoren først  

 forventedes afsendt den 23. januar 1987. Denne frist blev overholdt.
Ved  

 overarbejdsvægringen den 10. december 1986 tilbød arbejderne også at aflyse  

 deres julearrangement, hvorved der ville blive udført arbejde en time mere.
Klagerne har anført, at aktionerne har været overenskomststridige, således  

 som det også er erkendt på fællesmøderne og på de forberedende retsmøder.
De  

 har forsinket afsendelsen af motoren og har derved påført virksomheden et  

 betydeligt tab.
Der var et klart behov for at få overarbejde udført, og der  

 foreligger ingen formildende omstændigheder.
Der bør derfor pålægges  

 arbejderne et alvorligt bodsansvar.
Indklagede har erkendt, at arbejdsnedlæggelserne har været  

 overenskomststridige, men har bestridt, at overarbejdsvægringerne har været  

 det.
Overarbejde kan efter overenskomstens § 12, stk. 1, kun kræves, når det  

 er nødvendigt, og det var det ikke i disse tilfælde.
I hvert fald har  

 arbejderne efter arbejdsprogrammet af 9. december 1986 haft grund til at tro,  

 at overarbejde ikke var nødvendigt.
Der foreligger heri og i den  

 omstændighed, at afdelingen skal nedlægges, formildende omstændigheder, som  

 må føre til, at der ikke pålægges arbejderne bod.
 Arbejdsretten skal udtale:
Det må efter overværkfører Carlo Møllers forklaring og de øvrige  

 oplysninger anses for bevist, at det varslede overarbejde var nødvendigt for  

 rettidig færdiggørelse af motoren.
Både arbejdsnedlæggelserne og  

 overarbejdsvægringerne må herefter anses for overenskomststridige.
 På grundlag af en påstand fra klagerne afsagde Arbejdsretten efter  

 domsforhandlingen den 4. februar 1987 i medfør af Arbejdsretslovens § 12,  

 stk. 4, kendelse om, at de påklagede arbejdsnedlæggelser og  

 overarbejdsvægringer var overenskomststridige, og at arbejdet straks skulle  

 normaliseres.
 Der findes at burde pålægges de indklagede arbejdere sædvanlig bod for  

 arbejdsnedlæggelserne.
 Der findes også at burde pålægges dem bod for overarbejdsvægringerne.  

 Under hensyn til, at arbejdsprogrammet af 9. december 1986 kan have vildledt  

 arbejderne om betydningen af overarbejde, findes boden ikke at burde  

 fastsættes til et større beløb end 40 kr. for hver overarbejdsvægring.
 Sagens omkostninger, 2.000 kr., bør betales af de indklagede.
 T h i k e n d e s f o r r e t :
 Til Dansk Arbejdsgiverforening betaler de på sagens bilag 1 anførte  

 medlemmer af Specialarbejderforbundet i Danmark hver en bod på 20 kr. for  

 deltagelse i arbejdsnedlæggelsen den 10. december 1986 samt en bod på 30 kr.  

 for hver time, hvori de har deltaget i arbejdsnedlæggelsen den 22. december  

 1986.
 Til Dansk Arbejdsgiverforening betaler de på sagens bilag 1 anførte  

 medlemmer af Dansk Metalarbejderforbund hver en bod på 24 kr. for deltagelse  

 i arbejdsnedlæggelsen den 10. december 1986 samt en bod på 34 kr. for hver  

 time, hvori de har deltaget i arbejdsnedlæggelsen den 22. december 1986.
 Til Dansk Arbejdsgiverforening betaler de på sagens bilag 1 anførte  

 medlemmer af Malerforbundet i Danmark og af Snedker- og Tømrerforbundet i  

 Danmark hver en bod på 24 kr. for hver time, hvori de har deltaget i  

 arbejdsnedlæggelsen den 22. december 1986.
 Til Dansk Arbejdsgiverforening betaler de på sagens bilag 1 anførte  

 arbejdere hver en bod på 40 kr. for hver gang, de har deltaget i  

 overenskomststridige overarbejdsvægringer i tiden fra den 10. december 1986  

 til den 4. februar 1987.
 Sagens omkostninger, 2.000 kr., betales af de indklagede til  

 Arbejdsretten.
 (* 1) Henvisninger: Per Jacobsen s.484, s.491, s.565, K 10.830, K 86.218,  

 K 10.643 (A 1986 s.54), K 86.136 (A 1986 s.163), K 10.489 (A 1985 s.99).
