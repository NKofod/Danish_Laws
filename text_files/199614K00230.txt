Nr BTL 230 Betænkning over Forslag til lov om aktiv socialpolitik   

 Nr L 230 1996-97, 1. samling Afgivet af Socialudvalget Afgivet: 19970523 Udvalget har behandlet lovforslaget i nogle møder og har herunder stillet spørgsmål til socialministeren og justitsministeren, som disse har besvaret skriftligt.
 Et af udvalgets spørgsmål til socialministeren og et af udvalgets  

 spørgsmål til justitsministeren samt disses svar herpå er optrykt i  

 betænkningen.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Bresson, Lis, København, Dansk Blindesamfund, Dansk Socialrådgiverforening, De Samvirkende Invalideorganisationer, Den Sociale Højskole, Funktionærernes og Tjenestemændenes Fællesråd, Kommunernes Landsforening, Landsorganisationen i Danmark og Sølberg, Niels Ole, Hellerup.
 Udvalget ønsker lovforslaget tilbage til fornyet behandling efter  

 2.behandling.
 Der er af socialministeren og et mindretal stillet ændringsforslag, hvorom  

 henvises til de ledsagende bemærkninger.
Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 socialministeren stillede ændringsforslag.
Flertallet vil stemme imod de af  

 Enhedslisten stillede ændringsforslag.
 Socialministeren har oplyst, at lovforslaget ligesom bistandsloven  

 indeholder forskellige muligheder for sanktion over for de personer, som  

 afviser at opfylde de forpligtelser, der er knyttet til hjælpen.
Udebliver en person eller dennes ægtefælle uden rimelig grund fra et  

 tilbud om aktivering eller anden beskæftigelsesfremmende foranstaltning, kan  

 kommunen efter lovforslagets § 39 nedsætte kontanthjælpen, dog højst med 20  

 pct.
Det foreslås i den forbindelse at udvide tidsrummet for, hvornår  

 kommunen kan nedsætte hjælpen, fra 1 til 3 måneder efter, at pågældende er  

 udeblevet.
 Derudover har kommunen efter lovforslagets § 40 mulighed for i individuel  

 jobtræning at nedsætte beskæftigelsestillægget med det antal timer, som  

 deltageren er udeblevet uden rimelig grund.
 Hvis en kontanthjælpsmodtager eller dennes ægtefælle uden rimelig grund  

 afviser et tilbud om arbejde, aktivering eller anden beskæftigelsesfremmende  

 foranstaltning, ophører hjælpen, så længe muligheden for at benytte tilbudet  

 består, jf. lovforslagets § 41. Hvis tilbudet ikke længere er åbent, kan  

 kommunen vælge at yde kontanthjælpen mod tilbagebetaling efter lovforslagets  

 § 91.
 Efter lovforslagets § 87, stk. 2, kan kommunen udbetale hjælpen for  

 kortere perioder end en måned, hvis der er begrundet tvivl om, at modtageren  

 vil opfylde betingelserne for hjælp i hele perioden, som hjælpen er beregnet  

 til at dække.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
 Mindretallet vil stemme for de af Enhedslisten stillede ændringsforslag og  

 de af socialministeren under nr. 25, 30 og 34 stillede ændringsforslag.
For mindretallet har det altid haft højeste politiske prioritet at sikre  

 menneskers ret til at deltage i samfunds- og arbejdslivet.
Derfor har SF  

 gennem årene leveret en stribe af forslag om bedre fordeling af arbejdet,  

 bedre uddannelsesadgang, flere regulære ansættelser til at lukke huller i den  

 offentlige service osv.
Det er vores opfattelse, at arbejdsløshedsproblemet  

 skal løses solidarisk og ikke ved at lade enkelte grupper betale  

 arbejdsløshedens og udstødelsens pris.
Men det er noget ganske andet end den  

 tvangsaktiveringstanke, der behersker nutidens socialpolitisk og  

 arbejdsmarkedspolitisk tænkning og praksis.
SF mangler fuldstændig i det lovforslag, der foreligger, og endnu mere i  

 det forlig, regeringspartierne har indgået med Venstre og Det Konservative  

 Folkeparti, en sammenkædning mellem pligter og rettigheder.
Aktiveringsloven  

 er tømt for rettigheder.
De unge - nu op til 30 år - har ingen ret til at  

 forhandle løn- og arbejdsforhold (i modsætning til samtlige andre grupper i  

 samfundet). Derfor har SF under forhandlingerne foreslået 4 ændringer, som  

 ville sikre, at unge aktiverede fik de rettigheder, alle andre grupper i  

 samfundet har:
Retten til at anke med opsættende virkning, retten til at forhandle løn-  

 og arbejdsforhold, retten til de arbejdsmarkedsrettigheder, der ellers følger  

 af at være tilstede på arbejdsmarkedet, og retten til at vælge et job, der  

 for den unge indeholder et kvalificerende perspektiv.
Med disse få ændringer  

 har SF tilkendegivet både under 1. behandling og under forhandlingerne med  

 socialministeren, at SF ville kunne støtte lovforslaget.
På hele området om skånejob og beskyttet beskæftigelse savner SF  

 ligeledes, at arbejdsmarkedsrettighederne bliver knyttet på.
Også det har SF  

 tidligere stillet forslag om i Folketinget, men desværre uden at kunne  

 overbevise regeringen.
SF vil derfor stemme imod lovforslaget om aktivering,  

 der efter vores opfattelse betegner det brud, at den solidariske vej ud af  

 arbejdsløsheden opgives til ulempe for de unge, der nu anbringes på et  

 discountarbejdsmarked tømt for rettigheder.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling, men har dog stillet en  

 række ændringsforslag.
Mindretallet vil endvidere stemme for de af  

 socialministeren under nr. 24, 25, 27, 28, 30, 31 og 34 stillede  

 ændringsforslag.
Mindretallet ønsker, at der gøres en aktiv indsats for at nedbringe  

 antallet af ledige.
Det kan ske ved en ændret fordeling af arbejdet,  

 forbedring af uddannelsessystemet og forbedret service i det offentlige,  

 f.eks. på sundheds-, social- og miljøområderne.
Folketingsflertallet mener tilsyneladende, at løsningen er  

 tvangsaktivering med meget begrænsede rettigheder.
Derved bliver en stadig  

 større del af arbejdet i samfundet lavet af en særlig arbejdshær af lavt  

 betalte.
Tvangsaktivering fremmer polariseringen af samfundet.
Der er ingen rimelig  

 grund til at forlange, at en stor gruppe medborgere skal udføre  

 samfundsnyttigt arbejde uden normale løn- og ansættelsesvilkår.
I selve  

 tvangsbegrebet ligger en mistænkeliggørelse af de medborgere, arbejdsmarkedet  

 ikke står til rådighed for.
Indholdet i de konkrete aktiveringstiltag i  

 kommunerne viser, at store dele af offentlige ansvarsområder inden for  

 kultur, det sociale område og sundhed løses ved tvangsaktivering.
Det samme  

 gør sig gældende for f.eks. vedligeholdelse af offentlige bygninger,  

 institutioner og parker.
 Mindretallet ønsker et solidarisk arbejdsmarked, hvor alle får mulighed  

 for at deltage aktivt med de kræfter og evner, de har.
 Det indebærer også, at personer i skånejob/fleksjob får fuldtidsløn, hvis  

 de på grund af skånehensyn arbejder på deltid, og at de naturligvis får  

 almindelige arbejdsmarkedsrettigheder.
Mindretallet finder det, at en klage over et aktiveringstilbud ikke har  

 opsættende virkning, uacceptabelt, og det, at vurderingstemaet for klagen  

 ikke er, om det forbedrer den enkeltes erhvervsmuligheder, uforståeligt.
Det  

 er også uacceptablet, at kommunen ikke skal lave en handlingsplan, som  

 beskriver, hvilken betydning den konkrete aktivering har i forhold til  

 personens uddannelses- eller beskæftigelsesmål.
 Mindretallets ændringsforslag vil ændre karakteren af loven fuldstændigt,  

 så der etableres et lovsikret forsørgelsesgrundlag for alle de personer, der  

 er omfattet af loven.
 ÆndringsforslagAf et mindretal (EL), tiltrådt af et  

mindretal (SF):
 Til § 8 1) Stk. 2 udgår.
 Stk. 3 bliver herefter stk. 2.
 Til § 9 2) Stk. 1 affattes således:
»Kommunen skal ved aktivering lave en skriftlig plan i samarbejde med  

 den enkelte.
Planen skal ud fra personens egne ønsker og forudsætninger  

 beskrive mål for arbejde eller uddannelse og fastlægge de aktiviteter, der  

 kan føre frem til målet.
Er arbejde eller uddannelse ikke for tiden et  

 realistisk mål, kan planen gå ud på at stabilisere og forbedre personens  

 almindelige livssituation.« Af socialministeren , tiltrådt af et flertal (udvalget med  

 undtagelse af SF, FP og EL):
 Til § 10 3) Stk. 2, 3. pkt., udgår.
 4) Efter stk. 2 indsættes som nyt stykke:
 »Stk. 3. Der gælder særlige regler om opfølgning i følgende  

 tilfælde:
 1) Kommunen skal følge op på en erhvervsplan efter § 50 efter 6 måneder.
2) I sager om fleksjob og skånejob med løntilskud efter kapitel 7 skal  

 kommunen foretage opfølgning senest 6 måneder efter, at tilskuddet er  

 udbetalt første gang.
Herefter skal opfølgningen ske senest 12 måneder efter,  

 at sagen sidst har været vurderet.« Af et mindretal (EL), tiltrådt af et mindretal (SF):
 Til § 13 5) Stk. 2 udgår.
 Stk. 3-4 bliver herefter stk. 2-3.
 6) Stk. 5 udgår.
Til § 14 7) I stk. 1 ændres »10.000 kr.« til:  

 »50.000 kr.«, og »20.000 kr.« til: »100.000  

 kr.« Til § 15 8) Paragraffen udgår.
 Til § 17 9) Paragraffen udgår.
 Til § 19 10) I stk. 1 udgår », der er fyldt 25 år,  

 og«.
 Af socialministeren , tiltrådt af et flertal (udvalget med  

 undtagelse af SF, FP og EL):
 Til § 20 11) I stk. 1 ændres »25 år« til: »30  

 år«.
 12) I stk. 4 ændres »25 år« til: »30  

 år«.
 Til § 21 13) I 1. pkt. ændres »25 år« til:  

 »30 år«.
 Til § 24 14) »25 år« ændres til: »30 år«.
 Af et mindretal (EL), tiltrådt af et mindretal (SF):
 Til § 25 15) Paragraffen affattes således:
»§ 25. Hjælpen udgør et månedligt beløb på 11.500 kr.« Til § 26 16) Stk. 3 udgår.
 Til § 30 17) Stk. 2 affattes således:
»Stk. 2. Når hjælpen til en gift person beregnes efter § 26,  

 stk. 2, trækker kommunen kun den del af den anden ægtefælles indtægt, som  

 overstiger hjælpen efter § 25.« Til § 33 18) Stk. 1, nr. 3, affattes således:
»3) Vederlag for alle former for borgerligt ombud.« Til § 39 19) Paragraffen udgår.
 Til § 49 20) I stk. 1 udgår 2.-4. pkt.
 Til § 51 21) Stk. 4 udgår.
 Til § 52 22) Stk. 2-4 udgår.
 Til § 56 23) Paragraffen udgår.
 Af socialministeren , tiltrådt af et flertal (udvalget med  

 undtagelse af SF og FP):
 Til § 68 24) I stk. 1, 2. pkt., ændres »jf. § 67«  

 til: »jf. § 69«.
 Af socialministeren, tiltrådt af et flertal (udvalget med  

 undtagelse af FP):
 Til kapitel 7 25) Kapitlet affattes således:
»Kapitel 7 Fleksjob og skånejob med løntilskud m.v. § 70. Kommunen  

 sørger for, at personer under 67 år med varige begrænsninger i arbejdsevnen  

 har mulighed for ansættelse hos private eller offentlige arbejdsgivere i 1) fleksjob efter § 71 og 2) skånejob med løntilskud efter § 75.
 Stk. 2. Socialministeren kan under hensyn til Danmarks  

 internationale forpligtelser fastsætte regler om, at der inden for visse  

 erhvervsområder ikke er adgang til at beskæftige personer efter stk. 1.
 Stk. 3. Kommunen giver tilbud om job efter stk. 1. Amtskommunen  

 kan give tilbud om disse job, når den er arbejdsgiver, eller hvis den aftaler  

 dette med kommunen.
Fleksjob til personer, der ikke modtager social pension §  

 71. Kommunen sørger for, at personer, der ikke modtager social pension,  

 og som ikke kan opnå eller fastholde beskæftigelse på normale vilkår på  

 arbejdsmarkedet, har mulighed for at blive ansat i fleksjob.
Mulighederne for  

 revalidering til beskæftigelse på normale vilkår skal være udtømte, før der  

 kan tilbydes et fleksjob.
 § 72. Arbejdsgiveren betaler lønnen til den ansatte i fleksjob.
 Stk. 2. Kommunen giver arbejdsgiveren tilskud til lønnen.  

 Tilskuddet er 1/3, 1/2 eller 2/3 af lønnen afhængig af graden af den nedsatte  

 arbejdsevne.
Stk. 3. Tilskuddet beregnes af lønnen med tillæg af udgifter til  

 arbejdsgiverbidrag til ATP samt eventuelle udgifter til andre  

 arbejdsgiverbidrag.
Tilskuddet kan ikke overstige 1/3, 1/2 eller 2/3 af den  

 mindste overenskomstmæssige timeløn på det aktuelle ansættelsesområde eller  

 af den løn, som sædvanligvis gælder for tilsvarende arbejde, med tillæg af  

 udgifter til arbejdsgiverbidrag til ATP samt eventuelle udgifter til andre  

 arbejdsgiverbidrag.
 Stk. 4. Tilskuddet efter stk. 3 nedsættes med det beløb, som  

 arbejdsgiveren har ret til efter lov om dagpenge ved sygdom eller fødsel.  

 Socialministeren kan fastsætte regler herom.
§ 73. Når kommunen eller amtskommunen har givet tilbud om  

 fleksjob, fastsættes løn og øvrige arbejdsvilkår, herunder arbejdstiden, som  

 udgangspunkt efter de kollektive overenskomster på ansættelsesområdet,  

 herunder efter de sociale kapitler.
I ikke overenskomstdækket ansættelse skal  

 overenskomsten på sammenlignelige områder gælde.
Fastsættelse af løn og  

 øvrige arbejdsvilkår skal ske i samarbejde med de faglige organisationer.
Stk. 2. Kommunen og amtskommunen har pligt til at give tilbud om  

 fleksjob på fuld tid, medmindre den ansatte foretrækker deltidsansættelse.
Ledighedsydelse § 74. Personer, som har været ansat i  

 fleksjob efter § 71 i 12 sammenhængende måneder, får ved uforskyldt ledighed  

 udbetalt en ledighedsydelse af kommunen.
Kommunen udbetaler ledighedsydelsen  

 uden hensyn til modtagerens og ægtefællens indtægts- eller formueforhold.
Stk. 2. Ydelsen udgør et beløb svarende til 82 pct. af  

 arbejdsløshedsdagpengenes højeste beløb, jf. § 47 i lov om  

 arbejdsløshedsforsikring m.v.
Ydelsen kan dog højst udgøre et beløb, der  

 svarer til, hvad den pågældende i de forudgående tre måneder i gennemsnit har  

 modtaget i løn eller dagpenge efter lov om dagpenge ved sygdom eller fødsel.
 Stk. 3. Ledighedsydelsen kan udbetales i en periode på sammenlagt  

 3 måneder inden for 24 måneder.
 Stk. 4. Det er en forudsætning for udbetalingen af  

 ledighedsydelsen, at modtageren opfylder betingelserne for at få et fleksjob,  

 og at den pågældende ikke har et rimeligt tilbud om ansættelse i fleksjob.
 Stk. 5. Ledighedsydelsen nedsættes med det beløb, som den ansatte  

 eventuelt modtager fra arbejdsgiveren eller fra Lønmodtagernes Garantifond i  

 forbindelse med ophør af ansættelsen.
 Stk. 6. Socialministeren bekendtgør størrelsen af de månedlige  

 beløb, der kan udbetales efter stk. 1.
 Skånejob til personer, der modtager social pension § 75.  

 Kommunen giver tilbud om skånejob med løntilskud til personer, der får  

 førtidspension efter lov om social pension, når de pågældende ikke er i stand  

 til at fastholde eller opnå beskæftigelse på nedsat tid på normale vilkår på  

 arbejdsmarkedet.
 § 01. Arbejdsgiveren betaler lønnen til den ansatte.
Stk. 2. Kommunen giver arbejdsgiveren tilskud til lønnen.  

 Tilskuddet beregnes af lønnen med tillæg af udgifter til arbejdsgiverbidrag  

 til ATP samt eventuelle udgifter til andre arbejdsgiverbidrag.
Tilskuddet er  

 på 1/2 af den løn, som arbejdsgiveren betaler, dog højst 1/6 af den mindste  

 overenskomstmæssige timeløn på det aktuelle ansættelsesområde eller af den løn, som sædvanligvis  

 gælder for tilsvarende arbejde, med tillæg af udgifter til arbejdsgiverbidrag  

 til ATP samt eventuelle andre arbejdsgiverbidrag.
§ 02. Når kommunen eller amtskommunen har givet tilbud om skånejob  

 med løntilskud, fastsættes løn og øvrige arbejdsvilkår, herunder  

 arbejdstiden, ved aftale mellem arbejdsgiver og den ansatte.
Dette skal ske i  

 samarbejde med de faglige organisationer.« Af et mindretal (EL), tiltrådt af et mindretal (SF):
Underændringsforslag til ændringsforslag nr. 25 26) I den under ændringsforslag nr. 25  

 foreslåede § 02 indsættes efter stk. 1 som nyt stykke:
» Stk. 2. Hvis en del af skånehensynet er nedsat tid,  

 udbetales fuldtidsløn.« Af socialministeren , tiltrådt af et flertal (udvalget med  

 undtagelse af SF og FP):
Til § 84 27) I stk. 2, nr. 2, ændres »5.000 kr.«  

 til: »5.211 kr.« 28) I stk. 2, nr. 3, ændres »15.000 kr.« til:  

 »15.469 kr.« og »5.000 kr.« til: »5.156 kr.« Af et mindretal (EL), tiltrådt af et mindretal (SF):
 Til § 96 29) Efter 2. pkt. indsættes som nyt punktum:
»Nævnet skal ved behandling af klage over et aktiveringstilbud  

 vurdere, om tilbudet forbedrer den enkeltes erhvervsmuligheder.« Af socialministeren , tiltrådt af et flertal (udvalget med  

 undtagelse af FP):
 Til § 102 30) Paragraffen affattes således:
 »§ 102. Staten refunderer 100 pct. af en kommunes udgifter  

 til fleksjob efter § 72.
Stk. 2. Staten refunderer 50 pct. af en kommunes udgifter til  

 ledighedsydelse efter § 74 og til skånejob med løntilskud efter § 01.« Af socialministeren, tiltrådt af et flertal (udvalget med  

 undtagelse af SF og FP):
 Til § 107 31) I stk. 1 indsættes efter nr. 5 som nyt nummer:
»5) § 77, stk. 3, om mindstebeløb for ATP-beregning.« Nr. 5-8 bliver herefter nr. 6-9.
 Af socialministeren, tiltrådt af et flertal (udvalget med  

 undtagelse af SF, FP og EL):
 Til § 109 32) Datoen »den 1. januar 1999« ændres til:  

 »den 1. juli 1998«.
 Til § 110 33) Tidsangivelsen »ultimo december 1998«  

 ændres til: »ultimo juni 1998«.
 Ny paragrafAf socialministeren, tiltrådt af et flertal  

 (udvalget med undtagelse af FP):
 34) Efter § 114 indsættes som ny paragraf:
»§ 03. Socialministeren fremsætter forslag om revision af §§  

 71-74 inden udgangen af 1999.« Bemærkninger Til nr. 1 I forslaget til lov om retssikkerhed og administration på det  

 sociale område slås fast, at al sagsbehandling skal ske ud fra en  

 helhedsvurdering.
Forslagsstillerne er enig i dette princip.
 Til nr. 2 En skriftlig handlingsplan er et godt redskab, som bl.a. har til  

 formål at beskrive, hvilket uddannelses- eller beskæftigelsesmål den enkelte  

 har, og hvorledes de enkelte tilbud om aktivering bringer vedkommende nærmere  

 dette mål.
Til nr. 3, 4, 11-14, 24, 25, 27, 28 og 30-34Almindelige bemærkninger Som led i regeringens plan om at styrke den aktiverende indsats for de  

 unge foreslås det, at aldersgrænsen for aktivering af de unge sættes op fra  

 25 år til 30 år, både for dem, som har ledighed som problem, og for dem, som  

 har problemer ud over ledighed, og at alle under 30 år bliver sikret ret til  

 gentagne tilbud om aktivering.
Efter gældende ret og forslag til lov om aktiv  

 socialpolitik har kommunen først pligt til at aktivere personer, der er fyldt  

 25 år, efter 12 måneder, og de har ikke ret til gentagne tilbud i modsætning  

 til de unge under 25 år.
Ændringsforslagene indebærer, at kommunen senest efter en periode med 13  

 ugers kontanthjælp skal aktivere alle under 30 år.
Det afskærer dog på ingen  

 måde kommunen fra at aktivere gruppen tidligere.
Der sker ingen ændringer i ydelserne.
Det vil sige, at skillelinjen for,  

 om en person skal have kontanthjælp med voksen- eller ungesatsen, fortsat er  

 25 år.
Der vil i forbindelse med udmøntningen af socialministerens bemyndigelse  

 til at fastsætte regler om kapitalpensioner, anden opsparing, der er beregnet  

 til fratræden fra arbejdsmarkedet, og livsforsikringer m.v. med  

 tilbagekøbsret efter § 15 i forslag til lov om aktiv socialpolitik blive  

 fastsat en bagatelgrænse for kapitalpensioner på ca. 50.000 kr. før betaling  

 af skatter og afgifter.
Det betyder, at kommunen skal se bort fra  

 kapitalpensioner, som ikke overstiger denne grænse.
Derudover vil der blive  

 fastsat regler om en karensperiode på 6 måneder, hvorefter kommunen i indtil  

 6 måneder fra ansøgningen om hjælp skal se bort fra kapitalpensioner uanset  

 størrelsen.
På baggrund af anbefaling fra Kontanthjælpsudvalget blev der i 1995 i  

 bekendtgørelse om særlig støtte til personer med høje boligudgifter eller  

 stor forsørgerbyrde indført et loft for den samlede hjælp i form af  

 kontanthjælp og særlig støtte på 100 pct. af højeste dagpengebeløb efter § 47  

 i lov om arbejdsløshedsforsikring m.v.
Loftet træder i kraft, når der er ydet  

 løbende hjælp i 12 måneder.
For at det skal kunne betale sig at arbejde, foreslås det at afkorte  

 loftet fra 12 til 6 måneder.
Inden for en sådan frist vil der være tid til at  

 finde sig en billigere bolig.
 Det foreslås at indarbejde reglerne om fleksjob og ledighedsydelse, sådan  

 som de fremgår af forslag til lov om ændring af lov om social bistand og lov  

 om dagpenge ved sygdom eller fødsel. (Regler om fleksjob m.v.) (L 270). Da  

 regeringen lægger vægt på at følge ordningen om fleksjob nøje i begyndelsen,  

 foreslås det, at reglerne om fleksjob tages op til revision inden udgangen af  

 1999.
 Det foreslås desuden at fremrykke lovforslagets ikrafttræden, sådan at det  

 træder i kraft den 1. juli 1998.
Økonomiske konsekvenser Efter ændringsforslagene hæves aldersgrænsen for aktivering af unge  

 kontanthjælpsmodtagere fra 25 til 30 år. Ændringsforslagene skønnes at  

 medføre en meraktivering af kontanthjælpsmodtagere i alderen 25 til 29 år på  

 ca. 4.100 helårspersoner som følge af den hævede aldersgrænse.  

 Ændringsforslagene skønnes at medføre en årlig merudgift på ca. 84 mio. kr.
I  

 merudgiften indgår øgede driftsudgifter ved aktivering på 69 mio. kr.
Skønnet  

 over driftsudgifternes størrelse tager udgangspunkt i en gennemsnitlig  

 driftsudgift på 22.500 kr. (PL-niveau 1997) pr. helårsaktiveret og er baseret  

 på kommunernes refusionsanmeldelser for 1996.
 Ændringsforslaget om at indføre et loft over den udbetalte kontanthjælp på  

 100 procent af dagpengemaksimum efter 6 måneder skønnes at medføre en årlig  

 offentlig besparelse på ca. 7 mio. kr.
 Ændringsforslaget om at indføre en karensperiode på 6 måneder for  

 kapitalpensioner og efter 6 måneder at indføre en bagatelgrænse på 50.000 kr.  

 før betaling af skatter og afgifter skønnes at medføre en offentlig merudgift  

 på ca. 10 mio. kr.
 Ændringsforslaget om at fremrykke lovens ikrafttrædelsestidspunkt fra 1.  

 januar 1999 til 1. juli 1998 skønnes samlet at medføre en mindreudgift i 1998  

 på ca. 4 mio. kr. og en merudgift i de efterfølgende år på henholdsvis 78  

 mio. kr., 85 mio. kr. og 86 mio. kr.
Lovforslagets samlede økonomiske konsekvenser skønnes herefter at medføre  

 en årlig offentlig besparelse på ca. 78 mio. kr.
Som følge af  

 ikrafttrædelsestidspunktet, den 1. juli 1998, og på grund af  

 overgangsordninger skønnes mindreudgiften i 1998 at blive ca. 4 mio. kr. og  

 de efterfølgende år henholdsvis 35 mio. kr., 63 mio. kr. og 65 mio. kr.
Den  

 fulde virkning af loven indtræder først ca. 9 år efter lovens ikrafttræden  

 som følge af reglerne om skånejob.
 De økonomiske konsekvenser skal forhandles med de kommunale parter.
 Forslaget er omfattet af budgetgarantien bortset fra forslag vedrørende  

 skånejob.
De økonomiske konsekvenser vedrørende fleksjob er beskrevet i lovforslag  

 nr.
L 270.
Administrative konsekvenser Ændringsforslagene forventes ikke at have nævneværdige administrative  

 konsekvenser for kommunerne.
 Der henvises til forslag til lov om retssikkerhed og administration på det  

 sociale område, L 228.
Bemærkninger til de enkelte bestemmelser Ad nr. 3 og 4 Med ændringsforslagene indarbejdes reglerne om opfølgning i sager om  

 fleksjob, sådan som de fremgår af forslag til lov om ændring af lov om social  

 bistand og lov om dagpenge ved sygdom eller fødsel. (Regler om fleksjob m.v.)  

 (L 270). Det foreslås, at reglerne om opfølgning af skånejob med løntilskud  

 til personer, der modtager pension, ændres således, at der gælder samme  

 regler som for fleksjob.
Ad nr. 11 og 12 Det foreslås, at kommunens pligt til at aktivere de unge udvides til også  

 at omfatte aldersgruppen fra 25 til og med 29 år.
 Udvidelsen af aldersgruppen omfatter såvel personer, der har ledighed som  

 problem, som personer, der har problemer ud over ledighed.
Ad nr. 13 Ændringen fra »25 år« til »30 år« er en konsekvens af  

 den foreslåede ændring i nr. 11 og 12. Herefter skal personer, der er fyldt  

 30 år, have et tilbud om aktivering senest efter en sammenhængende periode  

 med 12 måneders kontanthjælp.
Ad nr. 14 Det foreslås, at de 25-29-årige også får ret til gentagne tilbud om  

 aktivering på linje med andre unge under 25 år.
Ad nr. 24 Ændringen er redaktionel og sker som følge af ændringsforslag til lov om  

 social service (L 229).
Ad nr. 25 Det skønnes hensigtsmæssigt at indarbejde forslagene i L 270 om fleksjob  

 og ledighedsydelse i forslag til lov om aktiv socialpolitik, og derfor  

 stilles forslag om en ny affattelse af kapitel 7.
 Kapitel 7 vil herefter indeholde reglerne om fleksjob, om ledighedsydelse  

 ved uforskyldt ledighed fra et fleksjob, og reglerne om skånejob med  

 løntilskud til personer, der modtager social pension - den gældende  

 1/3-ordning.
Ad §§ 70 og 71 Ændringsforslagene til §§ 70 og 71 er revideret som følge af indførelse af  

 fleksjob til personer, som ikke modtager social pension, og som har varige  

 begrænsninger i arbejdsevnen.
Ad § 72 I ændringsforslaget til § 72 er indsat de ændringer, der følger af, at  

 tilskuddet til arbejdsgiveren skal være fleksibelt, afhængig af ansøgerens  

 arbejdsevne.
Bestemmelsen svarer til forslaget til § 49 b i bistandsloven,  

 jf.
L 270 om fleksjob.
Ad § 73 Ændringsforslaget til § 73 indeholder konsekvensændringer vedrørende løn  

 og øvrige arbejdsvilkår, der følger af forslaget til § 49 c i bistandsloven,  

 jf.
L 270 om fleksjob.
Ad § 74 Ændringsforslaget til § 74 er en konsekvens af forslaget om en  

 ledighedsydelse i § 49 d i bistandsloven, jf.
L 270 om fleksjob.
Ad §§ 75 og 01 Den foreslåede affattelse af §§ 75 og 01 svarer til §§ 73 og 74 i det  

 fremsatte lovforslag, dog med en enkelt redaktionel ændring i § 75.
Ad § 02 Ændringsforslaget til § 02 er identisk med § 75, stk. 1, i det fremsatte  

 lovforslag, dog gælder bestemmelsen nu kun for skånejob med løntilskud.
Ad nr. 27 og 28 Det foreslås af redaktionelle grunde at indsætte de beløb, der pr. 1.  

 januar 1997 er gældende for hjælp til repatriering.
Ad nr. 30 Den foreslåede affattelse af stk. 1 betyder, at kommunens udgifter til  

 løntilskud til arbejdsgivere, der ansætter personer i fleksjob, refunderes  

 100 pct. af staten.
 Stk. 2 indebærer, at staten refunderer 50 pct. af en kommunes udgifter til  

 ledighedsydelse og arbejdsredskaber m.v.
Ad nr. 31 Ændringen er redaktionel.
Ad nr. 32 og 33 Det foreslås at fremrykke lovforslagets ikrafttræden til 1. juli 1998 og i  

 konsekvens heraf at fremrykke tidspunktet for forskudsrefusion.
Ad nr. 34 Regeringen lægger vægt på, at ordningen om fleksjob følges nøje i  

 begyndelsen, og det foreslås derfor, at reglerne om fleksjob tages op til  

 revision inden udgangen af 1999.
 Til nr. 5 Tilbud om aktivering bør være reelle tilbud og ikke sicilianske  

 tilbud, som man ikke kan sige nej tak til.
 Til nr. 6 Forslagsstilleren ønsker en fælles sats for hjælp for alle.
Til nr. 7 og 8 En kapitalpension er en opsparing med skattefradragsret,  

 der er til almindelig disposition for indskyderen som enhver anden form for  

 ubunden opsparing.
Forslagsstilleren ønsker derfor en generel forhøjelse af  

 formueloftet.
 Til nr. 9 og 10 Der er ingen fornuftige grunde til at behandle under  

 25-årige anderledes end over 25-årige. Ændringsforslagene har til formål at  

 forhindre aldersmæssig diskrimination.
 Til nr. 15 og 16 Ændringsforslagene sigter mod at sikre alle en ensartet  

 minimumsindtægt.
 Til nr. 17 Konsekvensændring i forhold til ændringsforslag nr. 15.
Til nr. 18 Ændringsforslaget har til formål at skabe lighed mellem  

 personer, der påtager sig borgerlige ombud.
Det er åbenlyst urimeligt, at  

 f.eks. et kommunalbestyrelsesmedlem med fuldtidsjob oppebærer sit vederlag  

 uden indtægtsreduktion, hvorimod en kontanthjælpsmodtager bliver trukket  

 fuldt ud.
Forslagsstilleren anser ikke folketingsmedlemskab for at være et  

 borgerligt ombud.
 Til nr. 19 Ændringsforslaget er en konsekvens af, at tilbud og aktivering  

 med ændringsforslag nr. 4 bliver reelle tilbud.
Til nr. 20 Der er ingen fornuftige grunde til at gøre revalideringsforløb  

 tidsbegrænsede.
Den plan, der er fornuftig for den enkelte, bør danne  

 udgangspunkt for bevillingen.
 Til nr. 21 og 22 Hvis man er anerkendt som revalidend, skal hjælpen ydes  

 uafhængig af ens alder.
 Til nr. 23 Ændringsforslaget er en konsekvens af, at tidsbegrænsningen  

 ophæves, jf. ændringsforslag nr. 20.
 Til nr. 26 Ændringsforslaget har til formål at sikre, at personer med  

 nedsat erhvervsevne får imødekommet deres skånehensyn, uden at det har  

 økonomiske konsekvenser.
 Til nr. 29 Ændringsforslaget har til formål at præcisere, at et  

 aktiveringstilbud altid skal forbedre den enkeltes erhvervsmuligheder.  

 Forslagstilleren er tilfreds med, at det nu bliver muligt at klage over  

 afgørelser om aktivering, men finder vurderingsgrundlaget for klagen for  

 dårligt.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Bilag 1 Et af udvalgets spørgsmål til socialministeren og dennes svar herpå Spørgsmål nr. 6:
 Ministeren bedes forklare, hvorfor vurderingsgrundlaget i forbindelse med  

 behandling af en klage over et aktiveringstilbud er rimeligt eller urimeligt,  

 og hvilken betydning det vil få, hvis vurderingsgrundlaget ændres til, om  

 aktiveringstilbudet skønnes at forbedre den enkeltes erhvervsmuligheder.
 Svar:
Såvel tilbud om arbejde som tilbud om aktivering/beskæftigelsesfremmende  

 foranstaltninger skal være rimeligt.
Når en kommune skal foretage en  

 vurdering af, hvorvidt et aktiveringstilbud skønnes at være rimeligt, sker  

 dette med udgangspunkt i, hvad den enkelte person skønnes at kunne klare.  

 Ethvert tilbud til en person, hvis overvejende problem er, at personen  

 mangler et arbejde, vil i almindelighed opfylde betingelserne om at være  

 beskæftigelsesfremmende og dermed et rimeligt tilbud.
Hvis der er tale om  

 personer med andre problemer end ledighed, lægges der vægt på andre  

 målsætninger, f.eks. hvordan modtageren ved andre former for aktiviteter kan  

 forbedre sin livssituation.
Et tilbud om aktivering vil ikke være rimeligt, hvis der er konkrete  

 forhold hos personen, f.eks. helbredsmæssige forhold, som kan bevirke, at  

 tilbudet ikke er rimeligt.
Et tilbud vil heller ikke være rimeligt, hvis  

 tilbudet i sig selv måtte være formålsløst, eller hvis det kvalificerende  

 element er ganske underordnet.
 Ved aktiveringstilbud, der etableres med henblik på at forbedre den  

 enkeltes livskvalitet, ville elementet omkring det livskvalitetsforbedrende  

 fortabes, såfremt vurderingsgrundlaget blev ændret til en bedømmelse af, om  

 aktiveringstilbudet skønnes at kunne forbedre den enkeltes  

 erhvervsmuligheder.
Det skal bemærkes, at der ved vurdering af aktiveringstilbud til ledige  

 dagpengemodtagere efter lov om en aktiv arabejdsmarkedspolitik ligeledes  

 tages udgangspunkt i, hvorvidt tilbudet skønnes at være rimeligt.
Der er  

 således søgt at etablere så stor overensstemmelse som muligt mellem de to  

 regelsæt.
Bilag 2 Et af udvalgets spørgsmål til justitsministeren og dennes svar herpå Spørgsmål nr. 28:
Er bestemmelsen i lovforslaget om, at hjælpen ophører, når modtageren uden  

 rimelig grund afviser et tilbud om arbejde eller aktivering (§ 41) i strid  

 med grundlovens § 75, stk. 2? Svar:
1. Lovforslaget Bestemmelsen i § 41 i lovforslaget om aktiv socialpolitik har følgende  

 ordlyd:
»§ 41. Hjælpen ophører, hvis modtageren eller ægtefællen uden  

 rimelig grund afviser et tilbud om arbejde, aktivering efter § 16, stk. 2,  

 nr. 1-5 og 8, eller anden beskæftigelsesfremmende foranstaltning, så længe  

 muligheden for at benytte tilbudet består.« I bemærkningerne til bestemmelsen er det bl.a. anført:
 ». . . .
 Det vil almindeligvis være en betingelse for at standse hjælpen, at  

 tilbudet har et omfang, så det er et reelt alternativ til passiv forsørgelse.  

 Heri ligger, at et tilbud af ganske få timers varighed pr. uge normalt ikke  

 kan begrunde, at hjælpen ophører.
Kravet om, at modtageren skal udnytte sine arbejdsmuligheder, må tilpasses  

 individuelt under hensyn til personens forudsætninger.
Generelt vil kravene  

 være strengere til personer, der kun har ledighed som problem, jf. også  

 bemærkningerne til § 13.
For personer, der har større eller mindre sociale problemer ud over  

 ledighed, bør kommunen være opmærksom på, om der ligger andre årsager bag, at  

 en person afviser eller udebliver fra et tilbud.
Kommunen bør i sådanne  

 tilfælde foretage en nærmere vurdering af, om der evt. er behov for andre  

 eller supplerende tilbud.
Det gælder særligt i forhold til de svagt stillede  

 grupper, f.eks. stofmisbrugere og svært belastede unge.« Bestemmelsen er udtryk for en videreførelse af den gældende retstilstand.  

 I den gældende bistandslov er det således fastsat, at ydelse af hjælp  

 forudsætter, at den, der søger hjælpen, og dennes ægtefælle har udnyttet sine  

 arbejdsmuligheder.
Dette kan f.eks. anses for godtgjort, når den pågældende  

 ikke har et rimeligt tilbud om arbejde eller deltagelse i  

 beskæftigelsesfremmende foranstaltninger (bistandslovens § 40, stk. 1, nr.  

 1).
2. Grundlovens § 75, stk. 2 Grundlovens § 75, stk. 2, har følgende ordlyd:
 »§ 75. . . .
Stk. 2. Den, der ikke kan ernære sig eller sine, og hvis  

 forsørgelse ikke påhviler nogen anden, er berettiget til hjælp af det  

 offentlige, dog mod at underkaste sig de forpligtelser, som loven herom  

 påbyder.« Bestemmelsen indebærer, at der skal bestå et offentligt forsorgsvæsen, der  

 sikrer enhver, der ikke kan klare sig selv, og hvis forsørgelse ikke påhviler  

 andre, en egentlig ret til hjælp.
Ordlyden i 2. led i bestemmelsen (». . . . dog mod at underkaste sig  

 de forpligtelser . . . .«) synes umiddelbart at indebære, at hjælpen kan  

 betinges af, at modtageren opfylder enhver forpligtelse, som måttte være  

 fastsat i loven.
Det antages imidlertid, at dette led i bestemmelsen ikke  

 giver hjemmel til at afslå at hjælpe en person, der ikke kan forsørge sig  

 selv elle sine, fordi den pågældende ikke opfylder de forpligtelser, der er  

 fastsat i loven, jf. herved bl.a.
Henning Matzen, Den Danske  

 statsforfatningsret III (1909), side 363, Knud Berlin, Den Danske  

 Statsforfatningsret, anden del, 2. halvbind (1934), side 416, og Henrik  

 Zahle, Dansk forfatningsret 3, Menneskerettigheder (1997), side 202, men cf.  

 formentlig Carl Georg Holck, Den Danske Statsforfatningsret, Anden Del  

 (1869), side 335. Det, som dette led i bestemmelsen navnlig må antages at  

 tage sigte på, er de rettighedsfortabende virkninger, som på tidspunktet for  

 grundlovens vedtagelse var forbundet med modtagelsen af fattighjælp, jf.  

 bl.a.
Alf Ross, Dansk Statsforfatningsret 2, 3. udg. ved Ole Espersen (1980),  

 side 785, socialministerens svar på spørgsmål nr.
S 940 af 28. juni 1989  

 (Folketingstidende 1988-89, Folketingets forhandlinger, sp. 11600), og Henrik  

 Zahle, a.st., side 201, hvor der bl.a. anføres følgende:
»Ved modtagelsen af hjælpen fra det offentlige må den pågældende  

 »underkaste sig de forpligtelser, som loven herom påbyder«.
Denne  

 passus henviste til den form for offentlig hjælp, som under betegnelsen  

 fattighjælp medførte tab af modtagerens rettigheder, f.eks. til indgåelse af  

ægteskab, der krævede Fattigkommissionens samtykke, til sine  

ejendele, og i medfør af grundloven 1849 § 35 (1953 § 29, stk. 1, 2.  

 pkt.) . . . . bortfald af valgret.
Udviklingen siden 1849 er gået i  

 retning af en stadig begrænsning af rettighedsfortabelse som følge af en  

 modtagelse af offentlig bistand.
Ved en lovrevision i 1965 afskaffedes de  

 sidste rester af en sådan regulering.
Modtagelse af offentlig bistand har  

 således ikke (længere) nogen virkning på eksempelvis valgretten.
Eventuelle  

 regler om sådanne virkninger må indføres ved lov . . . .' Bestemmelsen angiver ikke omfanget af hjælpen.
Det antages imidlertid, at  

 bestemmelsen forudsætter, at det påhviler det offentlige at garantere enhver  

 et eksistensminimum, jf.
Alf Ross, a.st., side 784, og socialministerens  

 ovennævnte besvarelse.
Om spørgsmålet kan endvidere henvises til Kirsten  

 Ketscher, Offentlig børnepasning i retlig belysning (1990), side 71.
 Bestemmelsen i grundlovens § 75, stk. 2, udelukker ikke, at der nægtes  

 kontanthjælp i tilfælde, hvor behov for forsørgelse kan afhjælpes på anden  

 måde, f.eks. ved, at den pågældende tager imod et rimeligt tilbud om arbejde.  

 Om forholdet mellem et sådant afslag på kontanthjælp og grundlovens § 75,  

 stk. 2, anfører Kirsten Ketscher, a.st., side 69, bl.a.:
»Det er også forekommet, at kommuner har nægtet hjælp til  

 »arbejdssky« personer, der ikke har villet efterkomme kravet om at  

 stille sig til rådighed for arbejdsmarkedet.
Det er nu en almindelig  

 opfattelse, at man ikke kan nægte sådanne personer hjælp, når der ikke rent  

 faktisk findes et konkret arbejdstilbud til dem.
Såfremt der findes et  

 arbejdstilbud kan hjælp nægtes, så længe tilbudet står åbent.
Hermed  

 overholdes selvforsørgelsesprincippet og den offentlige forsørgelses  

 subsidiære karakter . . . .
Den konkrete udmøntning af kravet om selvforsørgelse skal have en  

 realistisk karakter.
Arbejdskravet afgrænses både i forhold til det tilbudte  

 arbejde derved, at det må anses for rimeligt at forlange, at den pågældende  

 påtager sig dette arbejde, og i relation til den individuelle ansøgers  

 helbredstilstand, forudsætninger m.v. . . . » 3. Vurdering Efter grundlovens § 75, stk. 2, er retten til hjælp af det offentlige  

 betinget af, at den pågældende ikke kan ernære sig eller sine, og at  

 forsørgelsen af den pågældende ikke påhviler nogen anden.
I bestemmelsen er det ikke fastsat, i hvilken form hjælpen skal ydes, når  

 blot den pågældende herved garanteres et eksistensminimum.
Hjælpen kan f.eks.  

 bestå i et arbejdstilbud, således at den pågældende ved at påtage sig det  

 tilbudte arbejde (atter) bliver i stand til at forsørge sig selv og sine.
Har  

 den pågældende ikke vilje/lyst til at tage imod det tilbudte arbejde, kan  

 hjælp nægtes.
Dette er også lagt til grund for lovgivningen, jf. pkt. 1  

 ovenfor.
Det må dog være en forudsætning herfor, at den ret til offentlig  

 forsørgelse, der er fastsat i grundlovens § 75, stk. 2, ikke gøres  

 illusorisk, f.eks. ved, at det arbejde, der tilbydes, forudsætter  

 kvalifikationer, som den pågældende - selv med sin bedste vilje - ikke kan  

 opfylde, jf.
Kirsten Ketscher, a.st., side 68 f.
 Spørgsmålet er herefter, om bestemmelsen i lovforslagets § 41 er forenelig  

 med det anførte.
Bestemmelsen indebærer, at kontanthjælpen ophører, hvis modtageren eller  

 dennes ægtefælle uden rimelig grund afviser et tilbud om arbejde eller  

 aktivering m.v.
Hjælpen ophører imidlertid kun, så længe tilbudet står åbent.  

 Af bemærkningerne til bestemmelsen fremgår bl.a., at kravet om, at modtageren  

 skal udnytte sine arbejdsmuligheder, må tilpasses individuelt under hensyn  

 til personens forudsætninger.
 På denne baggrund finder Justitsministeriet, at bestemmelsen i  

 lovforslagets § 41 ikke er i strid med grundlovens § 75, stk. 2.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
 Endvidere har udvalget modtaget skriftlige henvendelser fra Det Kommunale  

 Kartel og Finansrådet.
 Der er af socialministeren og et mindretal stillet ændringsforslag, hvorom  

 henvises til de ledsagende bemærkninger.
Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med det af  

 socialministeren stillede ændringsforslag.
Flertallet stemmer imod de af  

 mindretallet stillede ændringsforslag.
Et mindretal (Socialistisk Folkepartis medlem af udvalget)  

 indstiller lovforslaget til forkastelse.
Mindretallet vil stemme for  

 det af socialministeren stillede ændringsforslag og imod de af et mindretal  

 stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
Mindretallet mener, at lovforslaget på visse punkter er en forbedring af  

 den eksisterende lovgivning, men der mangler stadig meget.
Fremskridtspartiet  

 har derfor stillet en række ændringsforslag som udtryk for de steder, hvor  

 Fremskridtspartiet ønsker forbedringer af lovforslaget.
Fremskridtspartiet finder det rigtigt, at der sker en tidlig aktivering af  

 så mange som muligt, og er derfor tilfreds med, at gruppen, der er omfattet  

 af tidlig aktivering, udvides til at gælde alle under 30 år.  

 Fremskridtspartiet havde gerne set, at ændringsforslaget til 2. behandling om  

 at lade det være en pligt at udarbejde skriftlige planer og efterfølgende  

 foretage løbende opfølgning var blevet vedtaget.
Dette skete desværre ikke.
 Hvis Fremskridtspartiets ændringsforslag vedtages, vil Fremskridtspartiet  

 stemme for det samlede lovforslag, ellers ikke.
Et tredje mindretal (Enhedslistens medlem af udvalget) indstiller  

 lovforslaget til forkastelse.
Mindretallet vil stemme imod de stillede  

 ændringsforslag.
 ÆndringsforslagAf et mindretal (FP):
 Til § 2 1) I stk. 2 indsættes efter »ophører ved«  

 ordet: »faktisk«.
 Til § 3 Principalt:
 2) Stk. 1, stk. 2, nr. 3, stk. 4 og 5 udgår.
 Subsidiært:
 3) I stk. 4 ændres »3 år« til: »7 år«,  

 og i stk. 5 udgår nr. 1 og 4.
 Til § 4 4) Paragraffen udgår.
 Til § 16 5) Stk. 2, nr. 6, udgår.
 Til § 23 6) Paragraffen udgår.
 Til § 25 7) I stk. 1, nr. 1, indsættes efter  

 »forsørgelsespligt over for« ordet: »hjemmeboende«.
 Til § 28 8) Paragraffen udgår.
 Til § 31 9) I stk. 1, 1. pkt., udgår »eller indtægter  

 som led i aktivering eller andre beskæftigelsesfremmende  

 foranstaltninger«.
 Til § 33 10) Stk. 1, nr. 3 udgår.
 Til § 35 11) Paragraffen udgår.
 Til § 36 12) Stk. 2 udgår.
 Til § 39 13) Stk. 2, 3. pkt., udgår.
 Til kapitel 5 14) Kapitlet (§§ 42-45) udgår.
 Til § 47 15) Stk. 2, nr. 2, udgår.
 Til § 48 16) Paragraffen udgår.
 Til § 73 17) Stk. 1, 3. pkt., udgår.
 Til § 77 18) 2. pkt. udgår.
 Af socialministeren , tiltrådt af et flertal (udvalget med  

 undtagelse af EL):
 Til § 117 19) Tidsangivelsen »inden udgangen af 1999«  

 ændres til: »inden udgangen af 2000«.
Bemærkninger Til nr. 1 Ændringsforslaget understreger, at der skal være tale om en  

 faktisk separation eller skilsmisse.
Til nr. 2 og 4 Loven bør kun gælde for danske statsborgere.
Udlændinges  

 rettigheder og pligter bør være beskrevet i udlændingeloven.
 Til nr. 3 Hvis ikke ændringsforslag nr. 2 vedtages, bør det være et  

 minimumskrav, at den pågældende har været lovligt i Danmark så længe, at  

 vedkommende kunne søge dansk statsborgerskab.
 Sidste del af ændringsforslaget er en konsekvens af, at § 4 foreslås at  

 udgå.
Til nr. 5 Frivillige og ulønnede aktiviteter bør ikke kunne stå i stedet  

 for en reel aktivering.
Formålet med aktivering skal altid være at få den  

 pågældende over i reel beskæftigelse.
Frivilligt arbejde kan således udføres  

 i fritiden og ikke på skatteydernes regning.
Til nr. 6 Det virker helt grotesk, at der i lov om aktiv socialpolitik  

 findes en paragraf, som direkte tillader den ledige at gå ledig uden  

 aktivering i en måned om året.
Formålet med aktivering er at få den  

 aktiverede over i reel beskæftigelse, hvilket ikke sker ved at lade den  

 ledige holde ferie en måned om året.
Samtidig skal der huskes på, at denne  

 ferie betales af skatteyderne.
 Til nr. 7 Det skal understreges, at der skal være tale om hjemmeboende  

 børn, ellers er der ingen mening i at forhøje hjælpen med 2.275 kr. hver  

 måned.
Til nr. 8 Loven bør kun gælde for danske statsborgere.
Udlændinges  

 rettigheder og pligter bør være beskrevet i udlændingeloven.
Til nr. 9 og 12 Det er rimeligt nok, at der ses bort fra 10 kr. pr. udført  

 arbejdstime, hvis der er tale om reel beskæftigelse, hvorimod det ikke ses  

 hensigtsmæssigt at belønne dem, der får stillet en aktivering til rådighed af  

 det offentlige.
Aktivering skal ikke være en sovepude med flere fordele, men  

 en kortvarig afbrydelse fra reel beskæftigelse.
Derfor skal der ikke gives  

 belønning til dem, der basalt set bare udfører deres pligt for at kunne  

 modtage kontanthjælp.
Til nr. 10 Alle andre mennesker, der deltager som tilforordnede ved valg,  

 må tage fri fra deres arbejde og dermed miste den indtægt.
Til gengæld kan de  

 få vederlaget for at være tilforordnede ved valg.
Hvis kontanthjælpsmodtagere  

 kan få både kontanthjælp og vederlag, stilles de klart bedre end personer i  

 beskæftigelse, hvilket ikke er rimeligt.
Til nr. 11 Personer i jobtræning vil typsik være personer, som har brug  

 for at indlære visse færdigheder.
Når arbejdsgiveren således ikke får en 100  

 pct. arbejdsdygtig medarbejder, er det heller ikke rimeligt, at personen i  

 jobtræning skal have fuld overenskomstmæssig løn.
Princippet om løn efter  

 fortjeneste bør gælde.
Til nr. 13 Hvis en person ikke gider at give fremmøde, kan den pågældende  

 heller ikke gøre krav på, at skatteyderne bare skal betale for dennes  

 underhold.
Når det stilles som en betingelse for at modtage hjælp, at  

 personen deltager i aktivering, skal det også kræves.
Det er således ikke  

 rimeligt, at nedsættelse af kontanthjælpen højst må udgøre 20 pct., hvis  

 personen f.eks. slet ikke møder op.
Til nr. 14 Igangsætningsydelse er konkurrenceforvridende og i visse  

 tilfælde direkte årsag til, at andre ellers velfungerende forretninger må  

 lukke og dermed sende andre på overførselsindkomst.
Igangsætningsydelse skal  

 derfor helt udgå af lovgivningen.
Til nr. 15 Revalidering er en rigtig god ting, som der bør satses meget  

 på.
Dog bør der også tages klart hensyn til dem, som rent faktisk ikke kan  

 arbejde, uanset revalidering.
Hvis en person kan revalideres, gælder det bare  

 om at komme i gang med revalideringen.
Erhvervsmodnende eller afklarende  

 aktiviteter er en syltekrukke uden nogen som helst konkret værdi i forhold  

 til den fortsatte revalidering.
Disse aktiviteter kan med fordel springes  

 over.
Derfor ændringsforslaget om, at bestemmelsen udgår.
 Til nr. 16 Ændringsforslaget er en konsekvens af ændringsforslag nr. 15.
Til nr. 17 og 18 Fagbevægelsen skal ikke have vetoret.
Hvis arbejdsgiveren  

 og arbejdstageren selv har aftalt en overenskomst for det arbejde, der skal  

 udføres, er der ingen grund til at fagbevægelsen blandes ind i det, medmindre  

 nogen af parterne ønsker det.
 Til nr. 19 Det foreslås, at tidspunktet for revision af reglerne om  

 fleksjob og ledighedsydelse udskydes til år 2000.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
