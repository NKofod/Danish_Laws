 Direktoratet udtaler, at i tilfælde hvor der er uklarhed med hensyn  

 til adkomstforholdene til de enkelte matr.nre., og måske også med hensyn til  

 skellenes beliggenhed, kan forholdene ikke løses ved skelsætning, men må  

 løses af retten på grundlag af nærmere angivet materiale udarbejdet af en  

 landinspektør.
I skrivelse af 1.5.1989 har De anmodet Kort- og Matrikelstyrelsen om en  

 udtalelse vedrørende det hidtidige forløb i ovennævnte sag.
De havde indkaldt  

 til åstedsforretning den 14.3.1989, men den ene part protesterede mod  

 forretningen og forlangte med begrundelse i at have indgivet klage til  

 Landbrugsministeriet, at forretningen blev udsat.
De efterkom dette  

 forlangende og udsatte forretningen.
De er ikke senere blevet orienteret om,  

 hvad der er sket i sagen, og er nu kommet i tvivl om, hvorvidt der har været  

 grundlag for at udsætte forretningen.
Det er den anden part (rekvirenten)  

 magtpåliggende at få forretningen afholdt hurtigst muligt.
De henviser til  

 medsendte kopier af skrivelser, og De har i skrivelse af 18.5.1989 givet  

 supplerende oplysning om ejerforholdene for de pågældende matr.nre.
Med  

 skrivelse af 30.5.1989 har De desuden indsendt kopi af indkaldelser til  

 skelsætningsforretning og af stævninger og skriftveksling i 2 retssager.
 Ved skelsætningsforretningen ønskes følgende skel fastlagt:
Ifølge de foreliggende oplysninger har Olsen og Eriksen tinglyst adkomst  

 på matr.nr. 15-i og 15-h.
De 2 retssager er anlagt mod Olsen og Eriksen i  

 anledning af de dispositioner, de har foretaget på matr.nr. 15-f og 15-l, som  

 ifølge tingbogen ejes af henholdsvis Hansen/Pedersen og Voigt Pedersen.
Der er således uklarhed med hensyn til ejendomsforholdene i området, og  

 efter Kort- og Matrikelstyrelsens opfattelse vil en skelsætningsforretning  

 ikke kunne medvirke til afklaring af disse forhold.
Det vil heller ikke være  

 rigtigt at afholde skelsætningsforretning vedrørende skellene for de  

 matr.nre. i området, hvortil adkomsten er uafklaret, idet det bør være de  

 retmæssige ejere, der udtaler sig.
Det er derfor Kort- og Matrikelstyrelsens  

 opfattelse, at uoverensstemmelser med hensyn til adkomstforholdene i området,  

 herunder eventuelle hævdsændringer af skellene, må afgøres af retten.
Til  

 brug ved en retssag om ejerforholdene vil det være nødvendigt, at der af en  

 landinspektør udarbejdes en fortegnelse med tilhørende kort over ejendommene  

 inden for det pågældende område.
Fortegnelsen må for hver enkelt ejendom  

 indeholde oplysning om matrikelbetegnelse, ejer ifølge tingbogen, den  

 faktiske ejers navn og eventuelle adkomst ifølge tingbogen på andre matr.nre.  

 i området.
Kortet skal være en kopi af matrikelkortet, og såfremt der i  

 marken er tydelige brugsgrænser, der ikke stemmer med matrikelkortet, må de  

 faktiske ejendomsgrænser vises på matrikelkortkopien.
 Man har forudsat, at de i Deres skrivelse af 18.5.1989 oplyste ejerforhold  

 er ejerforholdene ifølge tingbogen.
 Det kan i henhold til telefonsamtale med Landbrugsministeriet, 1. afd., 1.  

 kontor, oplyses, at der ikke ses at være indkommet nogen klage fra Olsen til  

 Landbrugsministeriet.
