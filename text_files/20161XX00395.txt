Skriftlig fremsættelse (14. december 2016) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om beskyttelse af havmilljøet, lov om miljøbeskyttelse og lov om sikkerhed til søs (implementering af Hong Kong-konventionen) (Lovforslag nr.
L 110  ) Med lovforslaget foreslås det at tilvejebringe hjemmelsgrundlag til, at Danmark kan tiltræde Hong Kong-konventionen om sikker og miljømæssig forsvarlig ophugning af skibe.
Konventionen har til formål at forhindre, reducere, minimere og - så vidt det er praktisk muligt - eliminere ulykker, skader og andre negative virkninger på menneskers sundhed og miljøet, der forårsages af skibsophugning.
Konventionen fastsætter krav til skibe, der sejler under en kontraherende parts flag samt skibsophugningsanlæg, der drives under en kontraherende parts jurisdiktion.
 Størstedelen af konventionen er gennemført ved skibsophugningsforordningen (Europa-Parlamentets og Rådets forordning (EU) Nr. 1257/2013 af 20. november 2013 om ophugning af skibe og om ændring af forordningen (EF) nr. 1013/2006 og direktiv 2009/16/EF).
 De dele af konventionen, der ikke i tilstrækkelig grad er gennemført ved forordningen, og som er nødvendige for, at Danmark vil kunne overholde konventionens krav fra dens ikrafttrædelsestidspunkt, foreslås gennemført med dette lovforslag.
Det drejer sig bl.a. om bemyndigelser, hvorefter der kan fastsættes regler om, at udenlandske skibe skal have en fortegnelse over farlige materialer samt visse certifikater om bord, og at certifikater udstedt af andre landes myndigheder skal accepteres af danske tilsynsmyndigheder.
Der foreslås også indgrebsbeføjelser over for udenlandske skibe, der ikke har disse dokumenter om bord.
 Endvidere foreslås en bemyndigelse til at fastsætte regler, der i nødvendigt omfang supplerer kravene til skibsophugningsanlæg og godkendelsesordningen efter EU-forordningen om ophugning af skibe.
 Det foreslås også, at havmiljølovens anvendelsesområde udvides således, at bl.a. lovens tilsyns- og håndhævelsesregler vil kunne anvendes over for skibe,  omfattet af skibsophugningsforordningen.
 Med vedtagelsen af lovforslaget giver Folketinget tillige sin tilslutning til Danmarks tiltrædelse af konventionen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
