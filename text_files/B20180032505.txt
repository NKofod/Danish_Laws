Bekendtgørelse om erhvervsuddannelsen til CNC-tekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 282 af 18. april 2018, og efter bestemmelse fra Metalindustriens Uddannelsesudvalg fastsættes efter bemyndigelse:
Formål og opdeling § 1. Erhvervsuddannelsen til CNC-tekniker har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Planlægning, programmering og udførelse af spåntagende bearbejdningsoperationer på datastyrede bearbejdningsmaskiner.
 2) Anvendelse af CAD/CAM-systemer til udarbejdelse af CNC-programmer.
 3) Anvendelse af informationsteknologiske værktøjer til faglig vidensøgning og kommunikation.
 4) Udarbejdelse af produkt- og kvalitetsdokumentation.
 Stk. 2. Eleven skal nå de uddannelsesmål, som er fastsat for det trin eller speciale, jf. stk. 3 og 4, som eleven har valgt.
 Stk. 3. Uddannelsen indeholder trin 1, CNC-assistent, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med specialet CNC-tekniker, trin 2, niveau 3 i den danske kvalifikationsramme for livslang læring.
Varighed § 2. Uddannelsen varer fra 2 år til 3 år, inklusive grundforløbet.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens trin 1, CNC-assistent, 1 år, hvoraf skoleundervisningen udgør 10 uger fordelt på mindst en skoleperiode.
Uddannelsens speciale varer yderligere 1 år, hvoraf skoleundervisningen udgør 10 uger fordelt på mindst en skoleperiode.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1, CNC-assistent, 1 år, hvoraf skoleundervisningen udgør 9 uger.
Uddannelsens speciale, CNC-tekniker (trin 2), varer yderligere 11 måneder, hvoraf skoleundervisningen udgør 9 uger.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Normer og standarder for afbildning og tegningers grundlæggende DS/EN ISO symbol betydning.
 2) Overensstemmelse med produktionsgrundlaget ved målsætning, tolerancer og overfladebeskaffenhed ved spåntagende bearbejdning og fremstilling af enkle maskindele.
 3) Produktionsplanlægning af sit maskinarbejde.
 4) Brug af bearbejdningsteknisk faglitteratur, herunder internetbaserede publikationer.
 5) Forberedelse til produktion på en CNC maskine.
 6) Brug af CNC-tekniske beregninger ved programmering af emne konturer samt forhold, der har betydning for korrekte valg af skæredata ved spåntagende bearbejdning.
 7) Maskinfundamenters nivellering, maskinsko og bolte samt brug af maskinvaterpas.
 8) Korrekt opretning og justering af konventionelle og CNC styrede værktøjsmaskiner.
 9) Kvalitets og produktivitets udvikling af hele eller dele af produktionsgrundlaget ved fremstilling af enkle opgaver.
 10) Arbejdsrelevant ergonomi.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Aflæsning af og faglig sikker vurdering af 2D arbejdstegninger.
 2) Udarbejdelse af arbejdstegninger, materialelister og anden dokumentation ved hjælp af CAD- anlæg.
 3) Forklaring af geometriske karakteristika for komponenter udført på 2D arbejdstegninger.
 4) Valg af tilspænding i mm pr. min. eller mm pr. omdrejning med henblik på ønsket overfladebeskaffenhed i forhold til den givne proces, det givne materiale og det til rådighed værende værktøj.
 5) Beregning af geometri koordinater og skæringspunkter for skrub og slet bearbejdning af korrekt emnekontur ved CNC programmering.
 6) Udførelse af fremstillingsopgaver med faglig sikkerhed ved anvendelse af dreje-, fræse- og boreoperationer på konventionelle og CNC-styrede værktøjsmaskiner, herunder valg af korrekte data for spåntagende bearbejdning i stål, metaller samt plast- og kompositmaterialer.
 7) Opmåling og kvalitetsvurdering af fremstillingsopgaver ved anvendelse af skydelære og mikrometermåleværktøj.
 8) Justering og kalibrering af produktionens bearbejdnings- og måleværktøjer.
 9) Udførelse af opretnings-, justerings- og vedligeholdelsesopgaver på maskiner.
 10) Udførelse af rengørings-, smørings- og vedligeholdelsesopgaver på maskiner.
 11) Formidling af og samarbejde med andre om videns søgning, planlægning, konstruktion og udførelse af enkle opgaver med henblik på kvalitets og produktivitets udvikling.
 12) Anvendelse af it til faglig informationssøgning og kommunikation.
 Stk. 4. Eleven skal have kompetence til på grundlæggende niveau at kunne:
1) udføre arbejdstegninger, materialelister og anden dokumentation ved hjælp af CAD-anlæg i overensstemmelse med gældende normer og standarder for afbildning, tolerancer og målsætning, 2) opsøge bearbejdningsteknisk faglitteratur, herunder internetbaserede publikationer, med henblik på fastlæggelse af skæredata og overfladebeskaffenhed samt formler for værkstedstekniske beregninger og geometri beregning ved ISO CNC programmering, 3) demonstrere viden om skæredataberegninger samt brug af CNC tekniske beregninger ved programmering af emnekonturer, 4) planlægge og udføre produktion af emner ved hjælp af dreje-, fræse- og boreoperationer på konventionelle og CNC-styrede bearbejdningsmaskiner, 5) anvende skydelære og mikrometermåleværktøj til at afgøre, om mål, form- og dimensionstolerancer er i overensstemmelse med det givne produktionsgrundlag, 6) planlægge og udføre justering og vedligeholdelse af bearbejdnings- og måleværktøjer, 7) planlægge og udføre enkle opretnings-, justerings- og vedligeholdelsesopgaver på maskiner og 8) arbejde ergonomisk, sikkerheds- og miljømæssigt korrekt i branchen.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Engelsk på F-niveau, bestået.
 3) Matematik på E-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. 1. august 2016.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven kan indgå i projektorganiserede arbejdsgrupper og i andre former for samarbejde med kollegaer.
 2) Eleven kan arbejde kvalitetsbevidst og udvise kendskab til virksomhedens kvalitetsstyringssystemer.
 3) Eleven kan udvise innovative kompetencer ved arbejdet med konstruktion, metodevalg og produktion inden for uddannelsens jobområder og kan koble relevant teori til tilrettelæggelse, udførelse og evaluering af konkrete arbejdsopgaver fra praktikken.
 4) Eleven kan arbejde miljøbevidst med alle arbejdsopgaver inden for uddannelsens jobområder, herunder agere i overensstemmelse med principperne for bæredygtig udvikling.
 5) Eleven kan planlægge, programmere og udføre produktionsforløb på CNC-styrede bearbejdningsmaskiner.
 6) Eleven kan fremstille arbejdstegninger og anden produktionsdokumentation ved hjælp af CAD-anlæg.
 7) Eleven kan udføre mål- og kvalitetskontrol i overensstemmelse med gældende tolerancer og øvrige specifikationer.
 8) Eleven kan udarbejde og indkøre programmer til fremstilling af komplekse emner på CNC bearbejdningsmaskiner.
 9) Eleven kan anvende CAD/CAM-anlæg til udførelse af arbejdstegninger og udlægning af værktøjsbaner til komplekse bearbejdningsprocesser.
 10) Eleven kan anvende CAM-software til generering af CNC-koder.
 11) Eleven kan foretage optimalt valg af værktøj og bearbejdningsdata i forbindelse med udførelse af komplekse fremstillingsopgaver.
 12) Eleven kan udføre kontrolopmåling og dokumentation i forbindelse med gennemførte fremstillingsopgaver.
 Stk. 2. Kompetencemålene nr. 1-7, jf. stk. 1, gælder for alle elever i hovedforløbet.
 Stk. 3. Kompetencemålene nr. 8-12, jf. stk. 1, gælder for specialet.
 Stk. 4. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Som del af den sidste skoleperiode i uddannelsens trin 1 afholder skolen en afsluttende prøve, som består af en praktisk orienteret opgave.
Prøven skal kun aflægges af elever, som afslutter uddannelsen med det pågældende trin.
Stk. 2. Som del af den sidste skoleperiode i uddannelsens speciale afholder skolen en afsluttende prøve.
Prøven udgør en svendeprøve.
Stk. 3. Svendeprøven består af en kombineret teoretisk og praktisk opgave.
Skuemestrene deltager kun under prøvens bedømmelse.
Svendeprøven stilles af skolen efter samråd med det faglige udvalg.
Stk. 4. Prøven løses inden for en varighed af 36 klokketimer.
Den enkelte elev kan indgå i en gruppe af 2-4 elever ved løsning af prøven.
Stk. 5. For at der kan udstedes skolebevis, skal eleven have opnået 02 som gennemsnit af karaktererne for alle fag.
Eleven skal tillige have bestået hvert af de uddannelsesspecifikke fag.
 Stk. 6. Ved uddannelsens afslutning med trin 1 udsteder det faglige udvalg et uddannelsesbevis til eleven, og ved afslutning med specialet udsteder det faglige udvalg et svendebrev til eleven.
 Stk. 7. For AMU-uddannelser, der gennemføres som valgfri specialefag eller erhvervsrettet påbygning, anvendes bedømmelsen Bestået/Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2018.
Stk. 2. Bekendtgørelses nr. 437 af 13. april 2015 om erhvervsuddannelsen til CNC-tekniker ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 3. Følgende elever, som nævnt i stk. 2, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse:
 1) Elever, der skal gennemføre uddannelsen som erhvervsuddannelse for unge eller erhvervsuddannelse for voksne efter § 66 y, stk. 1, nr. 3, i lov om erhvervsuddannelser.
 2) Elever, der skal gennemføre uddannelsen som erhvervsuddannelse for voksne efter § 66 y, stk. 1, nr. 1 og 2, i lov om erhvervsuddannelser, som har påbegyndt uddannelsen i perioden 1. januar  31. juli 2018.
