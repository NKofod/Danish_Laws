Nr BR 1 Beretning over Udvalgets virksomhed   

 Nr 1 1989-90, 1. samling Afgivet af Udvalget vedrørende Efterretningstjenesterne Afgivet: 9891103 Efter lov nr. 378 af 6. juli 1988 om etablering af et udvalg om Forsvarets og Politiets Efterretningstjenester, der trådte i kraft den 1. august 1988, skal der med det formål at have indseende med Forsvarets og Politiets Efterretningstjenester etableres et udvalg, der udgøres af 5 folketingsmedlemmer udpeget af de folketingspartier, som har sæde i Folketingets Præsidium.
I overensstemmelse hermed udpegede de pågældende partier følgende  

 medlemmer af udvalget: Torben Lund (S), Engell (KF), Jens Thoft (SF), Bjørn  

 Elmquist (V) og Ingrid Kjældgaard (FP). I overensstemmelse med lovens § 1,  

 stk. 2, 2. pkt., valgte udvalget Torben Lund (S) til formand.
I udvalget var  

 der endvidere enighed om, at man af praktiske grunde burde vælge en  

 næstformand, hvortil valgtes Engell (KF). Efter sin udnævnelse til  

 justitsminister den 5. oktober 1989 udtrådte Engell (KF) af udvalget, og Det  

 Konservative Folkeparti har i stedet udpeget Viggo Fischer (KF) til medlem af  

 udvalget.
 Til udvalget har protokolsekretær Ib Skovsted Thomsen,  

 Folketingssekretariatet, været knyttet som sekretær, jf. lovens § 1, stk. 4.
Udvalget har siden sin nedsættelse afholdt 17 møder, hvoraf de 7 har været  

 med deltagelse af forsvarsministeren og justitsministeren.
I disse møder har  

 endvidere deltaget departementscheferne fra henholdsvis Forsvarsministeriet  

 og Justitsministeriet samt cheferne for henholdsvis Forsvarets og Politiets  

 Efterretningstjeneste.
I forbindelse med disse møder er udvalget blevet underrettet om indholdet  

 af de retningslinjer, der er gældende for efterretningstjenesternes  

 virksomhed.
I vidt omfang er disse oplysninger blevet indhentet gennem  

 spørgsmål til regeringen.
Heraf er der stillet 62 spørgsmål til skriftlig  

 besvarelse og 14 til besvarelse under møderne mellem udvalget og regeringen.  

 En del af den førstnævnte gruppes spørgsmål har dog tillige været drøftet på  

 møderne mellem udvalget og regeringen, ligesom en række af de notater, der i  

 ministerierne var udarbejdet til brug for ministrene under drøftelserne med  

 udvalget, efterfølgende er blevet tilstillet udvalgets medlemmer.
I enkelte  

 tilfælde har udvalget foranlediget, at oplysninger, der viste sig at kunne  

 videregives til offentligheden, blev gjort tilgængelige for denne gennem  

 spørgsmål og svar i Folketingets Retsudvalg.
Herudover har regeringen  

 orienteret udvalget om nogle sager af væsentlig sikkerhedsmæssig karakter,  

 som er af betydning for efterretningstjenesternes virksomhed.
 P. u. v.
