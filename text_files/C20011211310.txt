Cirkulæreskrivelse om lov om forbud mod  

 besøgende i bestemte lokaler 1. Indledning Folketinget vedtog den 1. juni 2001 justitsministerens forslag til lov om  

 forbud mod besøgende i bestemte lokaler og by- og boligministerens  

 lovforslag om ændring af lov om leje af erhvervslokaler m.v., lov om  

 leje og lov om leje af almene boliger (ophævelse af lejeforhold som  

 følge af overtrædelse af lov om forbud mod besøgende i  

 bestemte lokaler).
 Formålet med lov om forbud mod besøgende i bestemte lokaler  

 er at sikre, at der mere effektivt kan gribes ind over for de såkaldte  

 hashklubber og anden form for organiseret, kriminel virksomhed, der er  

 knyttet til bestemte lokaler, og som er egnet til at medføre ulempe og  

 utryghed hos omkringboende.
 Ændringerne af lejelovgivningen tilvejebringer som et supplement  

 hertil en særlig hjemmel til at ophæve et lejeforhold i de  

 tilfælde, hvor politiet har nedlagt et forbud, og lejeren eller en  

 anden person straffes for at have modtaget besøgende i lokalerne.
 Lov om forbud mod besøgende i bestemte lokaler giver politiet  

 mulighed for administrativt at træffe beslutning om, at det er forbudt  

 at modtage besøgende eller opholde sig som besøgende i bestemte  

 lokaler, når visse nærmere angivne betingelser er opfyldt, jf.  

 lovens § 1, stk. 1.
Et forbud meddeles af politimesteren (politidirektøren) i den  

 politikreds, hvor lokalet er beliggende.
Det forudsættes, at politiet  

 af egen drift løbende vurderer, om der er grundlag for at udstede  

 forbud i medfør af loven.
 I det følgende redegøres der for, hvilke betingelser der  

 skal være opfyldt for at nedlægge et forbud (punkt 2), forbudets  

 virkning (punkt 3), forbudets tidsmæssige udstrækning (punkt 4),  

 domstolsprøvelse og administrativ rekurs (punkt 5), behandlingen af  

 sager om nedlæggelse af forbud (punkt 6), overtrædelse af forbud  

 (punkt 7) og ikrafttræden (punkt 8).
2. Betingelserne for at nedlægge et forbud I lovens § 1, stk. 1, angives de betingelser, der skal være opfyldt,  

 for at politiet kan udstede et forbud.
 Den strafbare virksomhed, der begrunder forbudet, skal helt eller delvis  

 foregå i "bestemte lokaler".
Lokalets eller lokalernes størrelse, art, ejerforhold m.v. er uden  

 betydning for, om der kan nedlægges et forbud.
Bestemmelsen finder  

 således anvendelse, uanset om den strafbare virksomhed foregår i  

 lejede eller ejede lokaler, og uanset om der er tale om beboelsesrum eller  

 erhvervslokaler, kælderlokaler eller andet.
 Det er endvidere en betingelse, at den virksomhed, der begrunder forbudet,  

 foregår på en måde, "der systematisk indebærer  

 strafbare handlinger". Det er ikke en forudsætning, at nogen er  

 blevet straffet for handlinger begået som led i den  

 pågældende strafbare virksomhed, eller at nogen senere straffes  

 herfor, men det skal kunne godtgøres, at der foregår en  

 virksomhed, som systematisk indebærer strafbare handlinger.
 Det vil formentlig i praksis navnlig bero på de oplysninger, som  

 tilvejebringes gennem politiets almindelige patruljering og efterforskning  

 mv., om den pågældende virksomhed kan godtgøres  

 systematisk at indebære  "strafbare handlinger". Der vil f.eks.  

 kunne være tale om, at der ved gentagne lejligheder er rejst sigtelser  

 mod personer på stedet eller sket beslaglæggelser af bl.a.  

 euforiserende stoffer.
I udtrykket "systematisk" ligger, at enkeltstående eller rent  

 lejlighedsvise strafbare handlinger ikke vil kunne begrunde et forbud.
Den  

 pågældende virksomhed skal således foregå med en vis  

 hyppighed og regelmæssighed.
Det må endvidere kræves, at  

 kriminaliteten har et ikke ubetydeligt omfang, således at virksomheden  

 - uden nødvendigvis at være erhvervsmæssig -  

 fremtræder som et væsentligt formål med anvendelsen af  

 lokalerne udover en eventuel beboelse eller anden lovlig anvendelse.
 Der vil ikke kunne nedlægges forbud alene på grundlag af, at  

 en snæver gruppe af personer med tilknytning til hinanden anvender  

 lokalet til bl.a. at ryge hash sammen, eller fordi der i enkelte  

 tilfælde f.eks. overdrages hash i et bestemt lokale, jf. også  

 ordet "virksomhed".
 For at der kan nedlægges et forbud, skal den pågældende  

 virksomhed endvidere foregå på en måde, "der er egnet  

 til at medføre ulempe eller utryghed hos omkringboende". Ved  

 vurderingen heraf skal der især lægges vægt på, om  

 den virksomhed, der foregår i lokalerne, fremmer en adfærd, som  

 reelt er egnet til at præge det pågældende  

 nærmiljø på en måde, der typisk skaber utryghed hos  

 omkringboende og fremmer en generel forråelse af  

 nærmiljøet.
Hvis virksomheden ikke vil være egnet til at medføre ulempe  

 eller utryghed hos omkringboende, vil der ikke kunne nedlægges forbud.  

 Dette vil f.eks. kunne være tilfældet, hvis virksomheden  

 foregår i en afsides beliggende ejendom.
Det samme gælder, hvis  

 den situation undtagelsesvis foreligger, at der uden nogen sammenhæng  

 med den systematiske strafbare virksomhed tillige foregår andre -  

 lovlige - former for virksomhed i lokalerne, som helt dominerer den samlede  

 benyttelse på en sådan måde, at den strafbare virksomhed  

 allerede af den grund ikke kan antages at være egnet til at fremme en  

 forråelse af nærmiljøet.
Ved vurderingen af, om der skal nedlægges et forbud efter loven,  

 skal der foretages en objektiveret bedømmelse af, om den ulovlige  

 virksomhed, der foregår i lokalerne, er egnet til at medføre  

 ulempe og utryghed hos omkringboende.
Det er således ikke  

 nødvendigt, at naboer eller andre konkret har tilkendegivet, at  

 virksomheden medfører ulempe eller utryghed, men virksomheden skal  

 være "egnet" til at medføre de nævnte gener.
 I bemærkningerne til lovforslaget anføres, at denne  

 betingelse normalt vil være opfyldt, hvis der i lokalerne drives  

 organiseret hashsalg eller salg af narkotika, eller hvis der drives mere  

 omfattende og organiseret rufferivirksomhed eller utilladt hasardspil, som  

 på lignende måde væsentligt fremmer et  

 nærmiljø præget af kriminalitet, misbrug og/eller voldelig  

 adfærd.
Det ligger i øvrigt i ordningen, at der alene kan nedlægges  

 forbud, hvis et sådant forbud direkte vil imødegå den  

 pågældende virksomhed.
Den virksomhed, der indebærer de  

 strafbare handlinger, skal således være knyttet til modtagelsen  

 af kunder/besøgende i lokalerne, sådan som det er  

 tilfældet med de ovenfor nævnte aktiviteter.
Et forbud mod  

 besøgende kan derfor f.eks. ikke anvendes over for en  

 erhvervsvirksomhed som følge af, at virksomheden overtræder  

 visse miljømæssige bestemmelser for produktionen, uanset om de  

 strafbare handlinger er egnede til at medføre utryghed i  

 nærmiljøet.
 Det er endelig en betingelse for at nedlægge forbud efter loven, at  

 den, der råder over lokalerne, forinden har modtaget en advarsel, jf.  

 nedenfor under pkt. 6.
3. Forbudets virkning Et forbud indebærer efter lovens § 1, stk. 2, at det er forbudt at  

 modtage besøgende eller at opholde sig som besøgende i eller i  

 umiddelbar nærhed af de pågældende lokaler.
Et forbud  

 gælder således både den, der modtager besøgende i  

 lokalerne, og den, der opholder sig som besøgende i lokalerne.
 Et forbud mod at modtage besøgende omfatter ikke kun den, der  

 råder over lokalerne, men også den, der "åbner  

 døren" eller på anden vis har ansvaret for lokalerne eller  

 adgangen hertil.
Med udtrykket "opholde sig" sigtes der til enhver fysisk  

 tilstedeværelse i eller i umiddelbar nærhed af de  

 pågældende lokaler.
Der er altså udover et opholdsforbud  

 tillige tale om et adgangsforbud, idet den blotte tilstedeværelse i  

 eller i umiddelbar nærhed af lokalerne vil indebære en  

 overtrædelse af forbudet, uanset om opholdet er ganske kortvarigt, og  

 uanset om den besøgende har til hensigt at begå strafbare  

 handlinger, f.eks. køb af hash.
Et forbud gælder som nævnt ikke blot i selve lokalerne, men  

 også i umiddelbar nærhed af lokalerne.
Herved vil også  

 trappe- og udendørsarealer og andre lokaliteter - f.eks. en garage  

 eller et udhus - der ligger i forlængelse af lokalerne og hører  

 sammen med disse, være omfattet af et forbud.
Et forbud retter sig kun mod "besøgende". Forbudet omfatter  

 således navnlig ikke personer, der har fast bopæl i lokalerne,  

 eller som råder over lokalerne uden at bo der.
Et forbud omfatter  

 endvidere ikke personer, der som f.eks. en vagtlæge, en  

 håndværker eller et postbud indfinder sig med henblik på  

 udøvelse af lovligt erhverv.
Forbudet omfatter heller ikke andre  

 beboere i en etageejendom, som nødvendigvis må passere tæt  

 forbi lokalerne for at komme til deres egen bopæl, eller  

 besøgende til disse beboere.
 I tilfælde, hvor det er en forening, der råder over lokalerne,  

 skal derimod foreningens medlemmer betragtes som besøgende.
Lovens § 1, stk. 3, indeholder herudover en begrænsning i  

 bestemmelsens anvendelsesområde, idet forbudet ikke omfatter  

 besøg af beboerens nærmeste pårørende.
Undtagelsen  

 fra forbudet vedrører alene besøg af personer, som er  

 nærmeste pårørende til personer med fast bopæl i  

 lokalerne.
Undtagelsen gælder således f.eks. ikke i  

 erhvervslejemål.
Ved "nærmeste pårørende"  

 forstås navnlig slægtninge i lige linie, søskende,  

 adoptivbørn og plejebørn.
Også en fast kæreste  

 anses som nærmeste pårørende.
 Efter § 1, stk. 4, omfatter et forbud endvidere ikke personer, som  

 modtages eller opholder sig i lokalerne alene for at deltage i en forsamling  

 med et politisk eller andet meningsbefordrende øjemed, hvis lokalerne  

 også forud for, at forbudet blev nedlagt, anvendtes til en sådan  

 forsamlingsvirksomhed.
Undtagelsen gælder kun, hvor den politiske eller anden  

 meningsbefordrende forsamlingsvirksomhed også er foregået i  

 lokalerne, før der blev nedlagt et forbud.
I sådanne  

 tilfælde vil forbudet - af hensyn til forsamlingsfriheden - ikke  

 omfatte personer, der er modtaget eller opholder sig i lokalerne udelukkende  

 med henblik på deltagelse i den pågældende  

 forsamlingsvirksomhed.
Undtagelsen vil formentlig navnlig kunne tænkes at have praktisk  

 betydning i de tilfælde, hvor der i lokalerne måtte være  

 foregået en forsamlingsvirksomhed, som er uden tilknytning til de  

 ulovlige aktiviteter, der er baggrunden for forbudet.
Det vil f.eks. kunne  

 være tilfældet, hvor lokalerne i aften- eller nattetimerne har  

 fungeret som ulovlig spilleklub og i dagtimerne er stillet til rådighed  

 for en forening eller kreds af personer, der jævnligt forsamles for at  

 drøfte politiske eller andre samfundsmæssige anliggender.
Det er  

 derimod som anført i bemærkningerne til lovforslaget vanskeligt  

 at forestille sig, at der i lokaler, hvori der er udøvet systematiske  

 strafbare handlinger, f.eks. i form af en hashklub, samtidig er  

 foregået politisk eller anden meningsbefordrende forsamlingsvirksomhed.  

 Det forhold, at en hashklub måtte kalde sig en politisk klub, vil  

 således naturligvis ikke i sig selv indebære, at det kan  

 lægges til grund, at der reelt er tale om en forsamlingsvirksomhed med  

 et meningsbefordrende øjemed.
Undtagelsen i stk. 4 omfatter kun den nævnte forsamlingsvirksomhed.  

 Andre lovlige aktiviteter, som måtte være foregået i  

 lokalerne, f.eks. fælles spisning, bordtennis eller computerspil, vil  

 ikke være undtaget fra et forbud.
Noget andet er, at i tilfælde,  

 hvor der er tale om f.eks. en egentlig computercafé, vil en strafbar  

 virksomhed, som eventuelt måtte foregå i de omhandlede lokaler,  

 formentlig ofte ikke have en sådan karakter, at den vil opfylde lovens  

 betingelser om, at den strafbare virksomhed skal være egnet til at  

 medføre ulempe og utryghed hos omkringboende.
 Hvorvidt der er tale om en situation, som er omfattet af bestemmelsen i §  

 1, stk. 4, vil bero på en konkret bevismæssig vurdering.
 Det forudsættes, at politiet i forbindelse med, at man som led i den  

 almindelige sagsoplysning indhenter det fornødne oplysningsgrundlag om  

 forholdene i de pågældende lokaler, hvor en advarsel og et forbud  

 efter loven kan komme på tale - hvor der er anledning til det -  

 også søger oplyst, hvilken forsamlingsvirksomhed der eventuelt  

 måtte foregå i lokalerne, således at der så vidt  

 muligt er klarhed over spørgsmålet på forhånd.
4. Forbudets tidsmæssige udstrækning Efter lovens § 2, stk. 1, gælder et forbud i 3 måneder og kan  

 forlænges med indtil 3 måneder ad gangen. 3-måneders  

 perioden løber fra den dag, forbudet træder i kraft.
Et forbud  

 kan tidligst træde i kraft, når det er bekendtgjort, jf. lovens §  

 2, stk. 2.
 Forlænges et forbud, skal de almindelige forvaltningsprocessuelle  

 regler (partsbeføjelser mv., jf. nærmere nedenfor pkt. 6)  

 iagttages på ny, og forlængelse af et forbud skal ligeledes  

 bekendtgøres ved (fortsat) skiltning og meddelelse i den lokale presse  

 i overensstemmelse med lovens § 2, stk. 2.
Der er ikke i loven fastsat en øvre grænse for, hvor  

 længe et forbud kan udstrækkes.
Forlængelse af forbudet  

 forudsætter imidlertid, at forholdene giver grund til at antage, at den  

 strafbare aktivitet ellers vil blive genoptaget.
Et forbud kan til enhver tid tilbagekaldes inden 3-måneders  

 periodens udløb, hvis der ikke længere er grundlag for forbudet.  

 At den kriminelle aktivitet ophører som følge af, at der er  

 nedlagt forbud mod besøgende i lokalerne, er ikke i sig selv nok til  

 at tilbagekalde et forbud.
Den, der råder over lokalerne, må  

 sandsynliggøre, at der er taget initiativ til at benytte lokalerne til  

 andre (lovlige) formål.
Dette kan f.eks. være tilfældet,  

 hvis lokalerne indrettes til anden lovlig virksomhed, og eventuelt  

 overvågningsudstyr eller lignende indretninger nedtages.
Forbudet vil  

 normalt også kunne ophæves, hvis rådigheden over lokalerne  

 reelt overgår til f.eks. en ny lejer, der ikke har tilknytning til den  

 pågældende kriminelle aktivitet.
5. Domstolsprøvelse og administrativ rekurs Efter lovens § 3, stk. 1, kan den, der råder over lokalerne,  

 kræve, at afgørelser om nedlæggelse af forbud indbringes  

 for domstolene af den myndighed, der har truffet afgørelsen.
En  

 anmodning herom kan fremsættes ved meddelelsen om forbudet eller  

 senere.
Efter § 3, stk. 2, skal en anmodning om domstolsprøvelse dog  

 være modtaget hos den myndighed, der har truffet afgørelsen,  

 senest 4 uger efter, at forbudet - eventuelt efter en eller flere  

 forlængelser - er ophørt.
Anmoder den, der råder over lokalerne, rettidigt om  

 domstolsprøvelse, skal sagen anlægges ved den stedlige byret i  

 strafferetsplejens former efter reglerne i retsplejelovens kapitel 81, jf.  

 herved stk. 2, 2. pkt.
Det indebærer, at den pågældende  

 myndighed (politimesteren eller politidirektøren) har bevisbyrden for  

 de faktiske forhold, der er en forudsætning for forbudets  

 berettigelse.
 Overskrides den anførte frist, kan sagen ikke længere  

 kræves indbragt ved den pågældende myndigheds  

 foranstaltning efter lovens § 3. Den, der råder over lokalerne, vil dog  

 selv kunne indbringe spørgsmålet om lovligheden af forbudet  

 efter grundlovens § 63, ligesom domstolene vil kunne prøve et forbuds  

 berettigelse under en eventuel straffesag om overtrædelse af  

 forbudet.
Den særlige adgang til domstolsprøvelse efter § 3  

 vedrører kun den, der råder over lokalerne.
Andre personer, der  

 som følge af forbudet ikke må opholde sig i eller i umiddelbar  

 nærhed af lokalerne, kan ikke kræve forbudet indbragt for retten  

 efter disse regler.
Tilsvarende gælder for en eventuel udlejer,  

 fremlejer, panthaver eller andre, der måtte have en (økonomisk)  

 interesse i lokalerne, medmindre de pågældende overtager  

 rådigheden over lokalerne f.eks. som følge af en ejers/lejers  

 fraflytning.
 Politiets forudgående advarsel kan ikke kræves indbragt for  

 retten efter lovens § 3.
 En anmodning om domstolsprøvelse har ikke opsættende  

 virkning, medmindre retten ved kendelse bestemmer andet, jf. herved § 3, stk.  

 3. Et forbud skal således efterleves fra den dag, hvor det er blevet  

 tilkendegivet ved skiltning og meddelelse i den lokale presse, eller  

 eventuelt fra den senere dag, som politiet har fastsat som tidspunktet for  

 ikrafttrædelsen.
Adgangen til domstolsprøvelse afskærer ikke den  

 pågældende fra almindelig administrativ rekurs vedrørende  

 politimesterens (politidirektørens) afgørelser.
Klage sker til  

 Justitsministeriet og har ikke opsættende virkning.
Der gælder  

 ingen tidsfrister for klage til Justitsministeriet, og en  klage vil kunne  

 indgives både af den, der råder over lokalerne, og af eventuelle  

 andre klageberettigede, jf. nedenfor pkt. 6. Klage vil endvidere kunne  

 indgives over såvel forbudet som den forudgående advarsel.
 Adgangen til domstolsprøvelse efter § 3 er ikke betinget af, at den  

 administrative rekurs til Justitsministeriet er udnyttet.
Ved meddelelse om et forbud til den, der råder over lokalerne, skal  

 den pågældende efter lovens § 3, stk. 1, 2. pkt., vejledes om  

 adgangen til domstolsprøvelse og om fristen herfor.
Endvidere  

 gælder de almindelige regler om klagevejledning, jf. nærmere  

 nedenfor pkt. 6.
6. Behandlingen af sager om nedlæggelse af forbud Sager om nedlæggelse af forbud vil være omfattet af de  

 almindelige forvaltningsprocesuelle regler i forvaltningsloven.
Både  

 selve forbudet og den forudgående advarsel, jf. lovens § 1, stk. 1, er  

 således afgørelser i forvaltningslovens forstand.
Det betyder i  

 forhold til den, der er part i sagen, at forvaltningslovens almindelige  

 regler om partsaktindsigt, partshøring, begrundelse og klagevejledning  

 finder anvendelse.
Den, der råder over det pågældende lokale, vil  

 være part i en sag om nedlæggelse af forbud.
Hvorvidt andre  

 må anses for at have partsstatus i forhold til en forbudssag vil  

 afhænge af, om den pågældende har en væsentlig og  

 individuel interesse i sagens udfald.
Det vil i den forbindelse i almindelighed kunne lægges til grund, at  

 personer, hvis tilknytning til et lokale udelukkende består i at  

 være besøgende, ikke kan anses for parter.
Heller ikke  

 omkringboende personer vil i almindelighed kunne anses for parter under  

 politiets forbudssag, medmindre der i forhold til den enkelte beboer  

 foreligger konkrete omstændigheder, der indebærer, at vedkommende  

 har en væsentlig og individuel interesse i sagen.
 Som anført følger det af lovens § 1, stk. 1, at et forbud  

 alene kan nedlægges, hvis politiet forinden har advaret den, der  

 råder over lokalerne (ejeren, andelshaveren eller, hvis virksomheden  

 foregår i lejede lokaler, lejeren eller fremlejetageren). Er det en  

 forening eller anden juridisk person, der f.eks. står som lejer, gives  

 advarslen til den, der er beføjet til at repræsentere  

 foreningen.
Fremgangsmåden vil normalt være den, at politiet retter  

 henvendelse til den person, det overvejes at give en advarsel om forbud.
Den  

 pågældende skal gøres bekendt med sagen og have mulighed  

 for at fremkomme med sine bemærkninger, inden der tages endelig  

 stilling til, om advarslen skal gives.
Hvis der træffes afgørelse om at give en advarsel, kan  

 advarslen meddeles enten mundtligt eller skriftligt.
Meddeles en advarsel  

 mundtligt, skal oplysninger om advarslen (herunder om at der er givet  

 begrundelse og klagevejledning) i fornødent omfang noteres på  

 sagen.
Normalt bør der imidlertid udarbejdes en skriftlig advarsel,  

 som eventuelt kan udleveres på stedet, og som bl.a. indeholder en  

 begrundelse og en klagevejledning.
 En advarsel anses i øvrigt for givet, når den er kommet frem  

 til adressaten, f.eks. er lagt i postkassen.
Det skal fremgå af advarslen, at et forbud efter loven vil blive  

 nedlagt, hvis lokalerne fortsat anvendes på en sådan måde,  

 at lovens betingelser for at nedlægge et forbud er opfyldt.
Der skal  

 ikke i advarslen gives den, der råder over lokalerne, en egentlig frist  

 til lovliggørelse af forholdene.
Et forbud vil derfor også kunne nedlægges selv ganske kort tid  

 efter en meddelt advarsel.
Der skal dog naturligvis i praksis gives den, der  

 råder over de pågældende lokaler, og som har modtaget en  

 advarsel, en reel mulighed for at træffe foranstaltninger til at  

 få ændret benyttelsen af de pågældende lokaler,  

 sådan at et forbud kan undgås.
 Træffer den, der råder over lokalerne, ikke foranstaltninger  

 med henblik på at efterleve advarslen, og er betingelserne  

 således fortsat til stede, kan der nedlægges et forbud.
En eventuel klage til Justitsministeriet over, at der er givet en  

 advarsel, har ikke opsættende virkning.
Der kan således, hvis  

 virksomheden ikke bringes til ophør, og betingelserne er til stede,  

 nedlægges et forbud, uanset om der verserer en klagesag  

 vedrørende advarslen.
Forinden der træffes afgørelse om at nedlægge et  

 forbud, skal der foretages fornyet partshøring.
Der vil i den  

 forbindelse efter omstændighederne kunne følges samme  

 fremgangsmåde som beskrevet ovenfor vedrørende meddelelse af  

 advarsel, således at forbudet eventuelt meddeles på stedet  

 (umiddelbart efter partshøringen) overfor den, der råder over  

 lokalerne, jf. herved lovens § 2, stk. 2.
Oplysninger i forbudssager vil efter bestemmelsen i forvaltningslovens §  

 15 og efter § 19, stk. 2, nr. 4, jf. § 15, kunne undtages fra partsaktindsigt  

 og partshøring i det omfang, partens interesse i at kunne benytte  

 kendskab til sagens dokumenter findes at burde vige for afgørende  

 hensyn til bl.a. offentlige interesser.
Det vil f.eks. kunne være  

 nødvendigt af hensyn til forebyggelse, opklaring og forfølgning  

 af lovovertrædelser, jf. § 15, stk. 1, nr. 3. Det beror på en  

 konkret vurdering, om sådanne hensyn kan begrunde, at oplysninger  

 tilbageholdes for en part i sagen.
 Ved afgørelsen om nedlæggelse af forbud gælder i  

 øvrigt som anført de almindelige forvaltningsretlige regler om  

 bl.a. begrundelse og vejledning om klageadgang til Justitsministeriet.  

 Meddelelsen om forbudet til den, der råder over lokalerne, skal  

 endvidere efter lovens § 3, stk. 1, 2. pkt., indeholde oplysning om adgangen  

 til domstolsprøvelse og om fristen herfor, jf. ovenfor pkt. 5.
Ud over meddelelsen om forbudet til den, der råder over lokalerne,  

 følger det af lovens § 2, stk. 2, at forbudet skal bekendtgøres  

 af politiet ved skiltning og ved meddelelse i den lokale presse.
Forbudet kan  

 tidligst træde i kraft, når sådan bekendtgørelse er  

 sket.
Fjernelse af den opsatte skiltning vil efter omstændighederne  

 kunne straffes efter politivedtægten (normalpolitivedtægtens §  

 34, stk. 4) eller efter bestemmelsen i straffelovens § 126. Skiltningen skal  

 opsættes uden for de pågældende lokaler efter nærmere  

 aftale med ejeren eller på nærmeste offentlige vej.
Det skal af skiltningen og meddelelsen i den lokale presse fremgå,  

 at forbudet er nedlagt i medfør af lov om forbud mod besøgende  

 i bestemte lokaler, og at overtrædelse af forbudet vil kunne straffes  

 med fængsel indtil 4 måneder.
Det forudsættes, at  

 meddelelse herom kan ske ved gengivelse - eventuelt med mindre skrifttype -  

 af lovens §§ 1 og 4, stk. 1.
 I bemærkningerne til lovforslaget er det anført, at politiet  

 endvidere underretter udlejeren - og ved fremlejemål tillige lejeren -  

 om forbudet (og eventuelle forlængelser), hvis den  

 pågældende virksomhed foregår i lejede lokaler.
Ophæves et forbud inden 3 måneders periodens udløb,  

 bør de pågældende tilsvarende underrettes herom.
Det  

 forudsættes i bemærkningerne til loven, at politiet endvidere  

 bekendtgør en sådan ophævelse i den lokale presse.
7. Overtrædelse af forbud Efter lovens § 4, stk. 1, straffes overtrædelse af et forbud med  

 bøde.
I gentagelsestilfælde kan straffen stige til fængsel  

 i indtil 4 måneder.
Overtræder en person på ny et forbud,  

 efter at have været straffet herfor, bør straffen efter de  

 almindelige bemærkninger til lovforslaget normalt udmåles til  

 fængsel.
 Også uagtsomme overtrædelser kan straffes, jf. herved  

 straffelovens § 19.
 Det følger af de almindelige regler om tilregnelse (forsæt og  

 uagtsomhed) og medvirken, at den, der råder over lokalerne, efter  

 omstændighederne vil kunne straffes, selvom det ikke er vedkommende  

 selv, der har modtaget besøgende i lokalet.
 Skulle det forekomme, at der træffes besøgende i lokalerne  

 under sådanne omstændigheder, at tilregnelseskravet (forsæt  

 eller uagtsomhed) ikke skønnes at være opfyldt, vil de antrufne  

 personer kunne gøres opmærksomme på, at der er nedlagt  

 forbud, således at tilregnelseskravet vil være opfyldt, hvis de  

 pågældende personer på ny indfinder sig i lokalet.
Der kan efter lovens § 4, stk. 2, pålægges juridiske personer  

 strafansvar efter reglerne i straffelovens kapitel 5. Bestemmelsen vil  

 navnlig have betydning, hvis f.eks. en forening står som ejer eller  

 lejer af lokalerne.
Ved modtagelse af besøgende i strid med et nedlagt  

 forbud vil der i så fald efter omstændighederne kunne blive tale  

 om straf både for foreningen som sådan og for den person, der har  

 givet besøgende adgang til lokalerne.
Efter den samtidige lovændring i lejelovgivningen er det nu en  

 ophævelsesgrund i lejeforholdet, hvis lejeren eller andre straffes for  

 at have modtaget besøgende i strid med politiets forbud.
Det er i  

 øvrigt samtidig præciseret i lejelovgivningen, at udlejerens  

 generelle pligt til at holde god orden i en udlejningsejendom  

 indebærer, at lejemål om fornødent skal ophæves,  

 når der er mulighed herfor.
 På den baggrund er der i § 4, stk. 3, fastsat bestemmelse om, at  

 politiet underretter udlejeren, hvis nogen straffes for at have modtaget  

 besøgende i strid med et forbud som nævnt i § 1. Bestemmelsen  

 omfatter ikke tilfælde, hvor kun en besøgende straffes.
Det forudsættes, at politiet som led i underretning af udlejeren  

 tilsender denne en udskrift af dom- og retsbogen i straffesagen eller af en  

 eventuel bødevedtagelse i sagen.
Underretningen om, at der er  

 pålagt straf, sker med henblik på, at udlejeren kan efterleve sin  

 forpligtelse til at sørge for god orden i ejendommen og i den  

 forbindelse om fornødent ophæve lejemålet.
 Lovens § 4, stk. 3, forudsætter derimod ikke, at udlejeren skal have  

 tilsendt politirapporter m.v., idet dette materiale efter  

 omstændighederne kan have betydning for den videre efterforskning af  

 andre lovovertrædelser, der har tilknytning til det  

 pågældende lokale.
8. Ikrafttræden Lov om forbud mod besøgende i bestemte lokaler og lov om  

 ændring af lov om leje af erhvervslokaler m.v., lov om leje og lov om  

 leje af almene boliger (ophævelse af lejeforhold som følge af  

 overtrædelse af lov om forbud mod besøgende i bestemte lokaler)  

 træder i kraft dagen efter bekendtgørelsen i Lovtidende.
 Lov om forbud mod besøgende i bestemte lokaler blev bekendtgjort i  

 Lovtidende den 8. juni 2001 som lov nr. 471 af 7. juni 2001.
 Lov om ændring af lov om leje af erhvervslokaler m.v., lov om leje  

 og lov om leje af almene boliger blev bekendtgjort i Lovtidende den 8. juni  

 2001 som lov nr. 447 af 7. juni 2001.
 Lovene er således trådt i kraft den 9. juni 2001.
