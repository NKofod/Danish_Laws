 Bekendtgørelse om ændring af bekendtgørelse om registrering af køretøjer mv.
§ 1 I bekendtgørelse nr. 811 af 28. juni 2010 om registrering af køretøjer mv., som ændret ved bekendtgørelse nr. 1636 af 10. december 2010, foretages følgende ændringer:
 1. § 79 med overskrift affattes således:
»Historiske nummerplader § 79. SKAT kan tillade brug af historiske nummerplader på køretøjer, der er registreret første gang før den 1. april 1976.
 Stk. 2. En historisk nummerplade er en nummerplade af en type og med et registreringsnummer, der svarer til køretøjets art og tidspunktet for køretøjets første registrering, jf. § 60. Hvis der ønskes et særligt registreringsnummer, skal nummeret være oplyst i anmodning om en historisk nummerplade.
Stk. 3. Registrering med det historiske registreringsnummer skal ske senest 6 måneder efter, at ansøgningen om en historisk nummerplade er imødekommet.
Er registrering ikke sket inden fristens udløb, destrueres nummerpladen.
Stk. 4. En historisk nummerplade følger køretøjet.
Afmeldes køretøjet, eller omregistreres køretøjet med et nyt registreringsnummer, skal nummerpladen afleveres til SKAT.« 2. § 103, stk. 3 og 4, ophæves.
§ 2 Bekendtgørelsen træder i kraft den 1. april 2011.
