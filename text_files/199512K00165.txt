Nr LSF 165 Forslag til Lov om ændring af lov om kommuners og amtskommuners samarbejde  

 med aktieselskaber m.v.
Fremsat af erhvervsministeren (Mimi Jakobsen) den 17. januar 1996 Vedtaget ved tredjebehandling den 16. april 1996 Lov nr. 289 af 24/04/1996 § 1 I lov nr. 384 af 20. maj 1992 om kommuners og amtskommuners samarbejde med  

 aktieselskaber m.v., som ændret ved lov nr. 253 af 19. april 1995, foretages  

 følgende ændringer:
 1. Overalt i loven ændres »Industriministeren« til:  

 »Erhvervsministeren« og »industriministeren« til:  

 »erhvervsministeren«.
 2. I § 3, stk. 1, indsættes efter »indskud«:  

 »i kontanter eller andre værdier«.
 3. § 3, stk. 3 , affattes således:
»Stk. 3. En kommune eller amtskommune må ikke ved sin  

 deltagelse i de i §§ 1 og 2 omhandlede selskaber opnå bestemmende  

 indflydelse.« 4. I § 3, stk. 5, 2. pkt., udgår »under forudsætning  

 af, at kommunen eller amtskommunen ikke derved opnår bestemmende  

 indflydelse«.
 5. § 3, stk. 6, affattes således:
»Stk. 6. De i stk. 1 nævnte beløb kan indskydes i  

 aktieselskaber, anpartsselskaber og andre virksomheder med begrænset  

 ansvar.« 6. § 3, stk. 8, affattes således:
»Stk. 8. Kommuner og amtskommuner indsender en gang årligt en  

 redegørelse til Erhvervs- og Selskabsstyrelsen for deres deltagelse  

 finansielt eller ledelsesmæssigt i erhvervsdrivende selskaber, herunder  

 kommunale fællesskaber, jf. § 60 i lov om kommunernes styrelse.
Erhvervs- og  

 Selskabsstyrelsen fastsætter nærmere regler herom.« 7. § 6, stk. 2, ophæves.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 384 af 20. maj 1992 om kommuners og amtskommuners samarbejde med  

 aktieselskaber m.v., som ændret ved lov nr. 253 af 19. april 1995, foretages  

 følgende ændringer:
 1. Overalt i loven ændres »Industriministeren« til:  

 »Erhvervsministeren« og »industriministeren« til:  

 »erhvervsministeren«.
 2. I § 3, stk. 1, indsættes efter »indskud«:  

 »i kontanter eller andre værdier«.
 3. § 3, stk. 3 , affattes således:
 » Stk. 3. En kommune eller amtskommune må ikke ved sin  

 deltagelse i de i §§ 1 og 2 omhandlede selskaber opnå bestemmende  

 indflydelse.«.
 4. I § 3, stk. 5, 2. pkt., udgår »under forudsætning  

 af, at kommunen eller amtskommunen ikke derved opnår bestemmende  

 indflydelse«.
 5. § 3, stk. 6, affattes således:
 » Stk. 6. De i stk. 1 nævnte beløb kan indskydes i  

 aktieselskaber, anpartsselskaber og andre virksomheder med begrænset  

 ansvar.«.
 6. § 3, stk. 8, affattes således:
» Stk. 8. Kommuner og amtskommuner indsender en gang årligt en  

 redegørelse til Erhvervs- og Selskabsstyrelsen for deres deltagelse  

 finansielt eller ledelsesmæssigt i erhvervsdrivende selskaber, herunder  

 kommunale fællesskaber, jf. § 60 i lov om kommunernes styrelse.
Erhvervs- og  

 Selskabsstyrelsen fastsætter nærmere regler herom.«.
 7. § 6, stk. 2, ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning.
 Dette lovforslag fremsættes i henhold til revisionsklausulen i lov nr. 384  

 af 20. maj 1992 om kommuners og amtskommuners samarbejde med aktieselskaber  

 m.v., som ændret ved lov nr. 253 af 19. april 1995.
Lovforslaget ændrer ikke på kommunernes og amtskommunernes adgang til at  

 deltage i erhvervsdrivende selskaber.
Der er alene tale om præciseringer og  

 formelle ændringer i lovteksten.
 Lov nr. 384 af 20. maj 1992 om kommuners og amtskommuners samarbejde med  

 aktieselskaber m.v. blev vedtaget i 1992 sammen med lov nr. 383 om kommuners  

 og amtskommuners deltagelse i erhvervsudviklingsaktiviteter.
Ved loven blev det bl.a. muligt for kommunerne og amtskommunerne at  

 deltage finansielt og ledelsesmæssigt i selskaber, der nærmere blev beskrevet  

 i loven.
Det drejer sig om selskaber, der med henblik på salg forarbejder og  

 videreudvikler viden samt produkter og tjenesteydelser byggende på kommunal  

 viden, som er oparbejdet i kommunen eller amtskommunen i forbindelse med  

 løsning af kommunale eller amtskommunale opgaver.
Endvidere kan kommunerne og  

 amtskommunerne deltage i selskaber, der - udover at varetage kommunale og  

 amtskommunale opgaver vedrørende forsyning af kommuner og amtskommuner med  

 varer og tjenesteydelser - driver virksomhed med henblik på salg af varer og  

 tjenesteydelser baseret på kommunal viden til andre end kommuner og  

 amtskommuner.
Kommunerne og amtskommunerne kan deltage i de pågældende selskaber sammen  

 med private og/eller andre offentlige myndigheder, f.eks. sammen med andre  

 kommuner og amtskommuner eller sammen med staten.
Det er dog en forudsætning  

 for den kommunale og amtskommunale deltagelse, at ingen kommune eller  

 amtskommune alene har eller får bestemmende indflydelse.
Loven indeholder i § 3, stk. 8, en bestemmelse, hvorefter kommunerne og  

 amtskommunerne en gang årligt afgiver en redegørelse til Erhvervsministeriet  

 for deres deltagelse finansielt eller ledelsesmæssigt i erhvervsdrivende  

 selskaber herunder kommunale fællesskaber, jf. § 60 i lov om kommunernes  

 styrelse.
Der foreligger nu tre redegørelser udarbejdet af Erhvervs- og  

 Selskabsstyrelsen, og de er alle oversendt til Folketingets Erhvervsudvalg.  

 Disse redegørelser skal dels bringe et overblik over den kommunale deltagelse  

 i erhvervsdrivende selskaber, dels skal de danne grundlaget for revision af  

 loven.
 Kommunerne og amtskommunerne har til 1995-redegørelsen oplyst, at de  

 deltager finansielt og ledelsesmæssigt i 224 erhvervsdrivende selskaber.  

 Deltagelsen sker især i interessentskaber eller andet, f.eks. kommunale  

 fællesskaber, samt aktieselskaber og andelsselskaber med begrænset ansvar.  

 Kommunernes og amtskommunernes redegørelser omfatter ikke de almennyttige  

 boligselskaber, som de i medfør af boliglovgivningen er involveret i.
Ud af de 224 erhvervsdrivende selskaber deltager kommunerne og  

 amtskommunerne i 13 selskaber, som er direkte omfattet af loven.
Disse  

 selskaber er for størstedelens vedkommende aktieselskaber, der især har  

 aktiviteter inden for genbrugsområdet.
 De øvrige 211 selskaber, som kommunerne og amtskommunerne deltager i -  

 enten med hjemmel i kommunalfuldmagten, lov om kommunernes styrelse eller  

 anden særlov - har for størstedelens vedkommende aktiviteter inden for  

 områderne for energi/varme/gas, renovation og trafik.
 Det kan desuden udledes af redegørelserne, at næsten alle kommuner og  

 amtskommuner deltager i et eller flere erhvervsdrivende selskaber.
 Der blev i lovens § 6, stk. 2, indsat en revisionsklausul, hvorefter loven  

 skulle tages op til revision i folketingsåret 1994-95. Revisionen blev ved  

 lov nr. 253 af 19. april 1995 udskudt således, at loven skal tages op til  

 revision i indeværende folketingsår 1995-96. Baggrunden herfor var, at der på  

 dette senere tidspunkt ville være et mere sikkert og bredere grundlag for  

 revisionen, idet der da ville foreligge tre redegørelser for kommunernes og  

 amtskommunernes deltagelse i erhvervsdrivende selskaber.
 Dette lovforslag bygger på de erfaringer, som Erhvervsministeriet har  

 opsamlet på baggrund af disse redegørelser og administrationen af loven.
 De hidtil opnåede erfaringer viser, at der er et behov for loven, omend  

 loven er blevet anvendt i et begrænset omfang.
Der er med lovforslaget ikke tilsigtet nogen ændring i kommunernes og  

 amtskommunernes adgang til at deltage i erhvervsdrivende selskaber.
Det er  

 derfor stadig en forudsætning, at den enkelte kommune eller amtskommune ikke  

 må have eller kunne opnå bestemmende indflydelse i selskaberne.
Lovforslaget  

 indeholder således alene nogle præciseringer af enkelte bestemmelser.
 2. Høring.
 Lovforslaget har været sendt i høring hos Finansministeriet,  

 Forskningsministeriet, Indenrigsministeriet, Justitsministeriet,  

 Økonomiministeriet, Advokatrådet, Amtsrådsforeningen i Danmark,  

 Arbejderbevægelsens Erhvervsråd, Dansk Arbejdsgiverforening, Dansk Industri,  

 Det Danske Handelskammer, Foreningen af Registrerede Revisorer, Foreningen af  

 Statsautoriserede Revisorer, Frederiksberg kommunalbestyrelse,  

 Håndværksrådet, Kommunernes Landsforening, Københavns Magistrat,  

 Landsorganisationen i Danmark.
 3. Økonomiske og administrative konsekvenser.
 Da lovforslaget blot præciserer enkelte bestemmelser og ikke indeholder  

 ændringer eller udvidelser i kommunernes og amtskommunernes adgang til at  

 deltage i erhvervsdrivende selskaber, skønnes det ikke at have økonomiske  

 eller administrative konsekvenser.
 4. Erhvervsøkonomiske konsekvenser.
 Det skønnes ikke, at forslaget vil have erhvervsøkonomiske konsekvenser,  

 idet forslaget alene indeholder forskellige præciseringer af den gældende  

 lov.
5. Forholdet til EU-retten Efter vedtagelsen af L 383 og L 384 den 20. maj 1992 blev disse anmeldt  

 til Europakommissionen den 4. juni 1992 i overensstemmelse med EF-traktatens  

 artikel 93, stk. 3. Kommissionen meddelte ved brev af 13. august 1992, at den  

 ikke havde nogen indvendinger mod lovene.
 Lovforslaget indebærer ingen ændringer i lov nr. 383, og de foreslåede  

 ændringer i lov nr. 384 har ingen betydning i relation til EU's  

 statsstøtteregler.
 Dette lovforslag skal derfor ikke notificeres for Kommissionen.
 Bemærkninger til lovforslagets enkelte bestemmelser.
Til § 1 Til nr. 1.
 Ændringen er en følge af, at Industriministeriet har ændret navn til  

 Erhvervsministeriet.
 Til nr. 2.
Med lovforslaget præciseres det, at en kommunes eller amtskommunes indskud  

 kan bestå i såvel kontanter som i andre værdier (d.v.s. apportindskud), i  

 overensstemmelse med de almindelige regler herom i aktie- og  

 anpartsselskabslovgivningen.
Således kan man f.eks. foretage indskud af  

 bygninger, maskiner o.l., som en del af aktiekapitalen.
 Til nr. 3.
Det er alene den direkte deltagelse i et aktieselskab, anpartsselskab  

 eller andelsselskab med begrænset ansvar efter lovens §§ 1 eller 2, der er  

 omfattet af loven.
Derimod er den indirekte deltagelse - f.eks. gennem de  

 kommunale organisationer - ikke omfattet, ligesom en indirekte deltagelse  

 gennem en sammenslutning, f.eks. et interessentskab, heller ikke er omfattet  

 af loven.
Det er en grundlæggende betingelse i loven, at en kommune eller  

 amtskommune ved sin deltagelse i de af loven omfattede selskaber ikke må opnå  

 bestemmende indflydelse.
I praksis er denne betingelse i § 3, stk. 3, blevet  

 fortolket i overensstemmelse med koncerndefinitionen i lov om aktieselskaber  

 § 2, stk. 2.
Dette bevirker, at en kommune eller amtskommune vil have bestemmende  

 indflydelse, såfremt kommunen eller amtskommunen; 1. besidder flertallet af stemmerettighederne i et aktie- eller  

 anpartsselskab, 2. er aktionær eller anpartshaver i et selskab og har ret til at udnævne  

 eller afsætte et flertal af medlemmerne i selskabets bestyrelse eller, hvor  

 et anpartsselskab ikke har nogen bestyrelse, direktion, 3. er aktionær eller anpartshaver og har ret til at udøve en bestemmende  

 indflydelse over selskabet på grundlag af vedtægterne eller aftale med dette  

 i øvrigt, 4. er aktionær eller anpartshaver og på grundlag af aftale med andre  

 aktionærer eller anpartshavere råder over flertallet af stemmerettighederne i  

 selskabet, eller 5. besidder aktier eller anparter i et selskab og udøver en bestemmende  

 indflydelse over dette.
 Koncerndefinitionens bidrag til fortolkning af begrebet bestemmende  

 indflydelse skal finde tilsvarende anvendelse for andre virksomheder med  

 begrænset ansvar end aktie- og anpartsselskaber - dog med de afvigelser, der  

 følger af disse virksomheders særlige forhold.
 Forslaget har til hensigt at præcisere den gældende retsstilling.
 Til nr. 4.
 Forslaget er en redaktionel ændring i forbindelse med forslaget i nr. 3.  

 Forbudet mod bestemmende indflydelse, som er fastsat i stk. 3, gælder også i  

 de situationer, der er omfattet af denne bestemmelse.
 Til nr. 5.
 Forslaget indebærer, at aktie- og anpartsselskaber samt alle virksomheder  

 med begrænset ansvar, der er registreret i henhold til lov om  

 erhvervsdrivende virksomheder, kan anvendes til formål omfattet af lovens §§  

 1 og 2.
 Som følge heraf kan dispensationsmuligheden i den gældende lovs § 3, stk.  

 6, 2. pkt., udgå.
Forslaget er en konsekvens af ikrafttræden af lov nr. 123 af 18. februar  

 1994 om erhvervsdrivende virksomheder.
Ifølge denne lov skal alle  

 erhvervsdrivende virksomheder med begrænset ansvar, der ikke er omfattet af  

 lov om aktieselskaber, lov om anpartsselskaber og lov om erhvervsdrivende  

 fonde, registreres i Erhvervs- og Selskabsstyrelsen for at opnå retsevne.  

 Registreringskravet omfatter foreninger, andelsselskaber og andre selskaber  

 med begrænset ansvar.
 Til nr. 6.
 For at bevare overblikket over udviklingen i de kommunale aktiviteter på  

 området, er det fundet hensigtsmæssigt at bibeholde kravet om, at kommunerne  

 og amtskommunerne skal indsende en årlig redegørelse.
 Forslaget er alene af teknisk karakter, idet  

 »Industriministeriet« og »industriministeren« ændres til  

 »Erhvervs- og Selskabsstyrelsen«.
 Til nr. 7.
 Lovens revisionsklausul ophæves, da revisionsklausulen er opfyldt med  

 dette lovforslag og således er blevet overflødig.
