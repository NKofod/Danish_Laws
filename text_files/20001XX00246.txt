Skriftlig fremsættelse (10. januar  

 2001) Erhvervsministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om indhentning af tilbud i bygge- og  

 anlægssektoren.
(Lovforslag nr.
L 140).
 Formålet med lovforslaget er at  

 øge effektiviteten og udviklingen i byggebranchen, herunder at  

 tilpasse loven til nye former for samarbejde om udvikling af sektoren.  

 Konkurrencestyrelsen har i Konkurrenceredegørelserne for 1999 og 2000  

 peget på mangelfuld konkurrence inden for den danske bygge- og  

 anlægssektor.
Tilbudsgivningen på bygge- og  

 anlægsområdet reguleres i dag af licitationsloven fra 1967.  

 Baggrunden for særlig lovgivning på dette afgrænsede  

 erhvervsområde var, at der i tiden forud havde udviklet sig praksis for  

 konkurrencebegrænsende forhold, som vanskeligt kunne  

 imødegås af den generelt gældende monopollov fra 1955.  

 Formålet med licitationsloven var at skabe et regelsæt, hvor  

 licitationer på bygge- og anlægsområdet i højere  

 grad blev præget af konkurrence bl.a. ved forbud mod koordinering af  

 bud.
Hensynet til mindre håndværksvirksomheder førte  

 imidlertid til, at man indføjede en række  

 konkurrencebegrænsende bestemmelser i loven.
Disse  

 konkurrencebegrænsninger strider mod den nye konkurrencelovs  

 intentioner om at fremme en effektiv samfundsmæssig ressourceanvendelse  

 gennem virksom konkurrence.
I forhold til den gældende lov foreslår  

 regeringen, at reglerne kun skal være obligatoriske for offentlige  

 bygge- og anlægsopgaver.
Private bygherrer skal kunne vælge at  

 anvende lovens bestemmelser og derved have et sæt fælles  

 spilleregler.
For at fremme udviklingen i byggeriet foreslås det,  

 at det skal være muligt at vælge mellem at udbyde efter  

laveste pris eller økonomisk mest fordelagtige bud.
Der  

 lægges med andre ord op til mere »kvalitetskonkurrence« på  

 bekostning af en mere traditionel »priskonkurrence«.
Der vil være en øget adgang til at forhandle  

 med de bydende, og der vil ikke længere være en øvre  

 grænse på to underhåndsbud, hvis en bygherre ikke  

 ønsker at holde licitation.
Endvidere vil tvister kunne indbringes for  

 Klagenævnet for Udbud i stedet for alene at være henvist til de  

 almindelige domstole.
 Idet jeg i øvrigt henviser til de udførlige  

 bemærkninger til lovforslaget, skal jeg anbefale forslaget til  

 Folketingets velvillige behandling.
