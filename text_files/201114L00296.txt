Betænkning afgivet af Beskæftigelsesudvalget den 8. februar 2012 Betænkning over Forslag til lov om ændring af lov om sygedagpenge og barselloven (Forenkling af indsatsen for syge- og barselsdagpengemodtagere, aftale om ret til sygedagpenge fra 1. fraværsdag for selvstændige erhvervsdrivende ved langvarig eller kronisk lidelse m.v.) [af beskæftigelsesministeren (Mette Frederiksen)] 1. Ændringsforslag Enhedslistens medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 18. januar 2012 og var til 1. behandling den 26. januar 2012. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 24. oktober 2011 dette udkast til udvalget, jf.
BEU alm. del  bilag 12. Den 18. januar 2012 sendte beskæftigelsesministeren de indkomne høringssvar, et notat herom og et ligestillingsnotat til udvalget.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
Venstres, Dansk Folkepartis, Liberal Alliances og Det Konservative Folkepartis medlemmer af udvalget bemærker, at lovforslaget er et resultat af den politiske aftale fra den 4. maj 2011 om forenkling af beskæftigelsesindsatsen.
Denne aftale er en opfølgning på kampagnen »Væk med bøvlet, Inger«, der resulterede i over 1.700 henvendelser fra borgere, virksomheder, organisationer og medarbejdere i kommuner og a-kasser.
Lovforslaget indeholder forenklinger af beskæftigelsesindsatsen inden for området samtaler og kontakt og området aktive tilbud, således at mennesker uden job kan hjælpes tilbage på arbejdsmarkedet hurtigere og mere effektivt.
Partierne vil arbejde for yderligere afbureaukratiseringstiltag på beskæftigelsesområdet.
Socialdemokratiets, Socialistisk Folkepartis og Radikale Venstres medlemmer af udvalget bemærker, at lovforslaget implementerer dele af den politiske aftale om forenkling af beskæftigelsesindsatsen, der blev indgået i maj 2011. Aftalen betyder, at der skal bruges mindre tid på bureaukrati, så der i højere grad kan fokuseres på den indsats, der skal få ledige i job.
S, SF og RV vil fortsat arbejde for, at bureaukrati, unødvendige krav eller uhensigtsmæssige begrænsninger i anvendelsen af redskaber i den aktive arbejdsmarkedspolitik afskaffes.
 Et mindretal i udvalget (EL) indstiller lovforslaget til vedtagelse med det stillede ændringsforslag.
Enhedslistens medlemmer af udvalget kan støtte de positive forbedringer i lovforslaget, men da det samtidig indeholder forringelser, kan vi ikke stemme for det samlede forslag.
EL kan ikke forstå, hvorfor en aftale om at forenkle regler og rydde op i overflødige regler og bureaukrati også skal anvendes til alvorlige stramninger over for de syge.
EL så meget gerne, at lovforslaget blev delt op i to; det ville gøre det muligt for EL at stemme for de positive ændringer i lovene.
EL er tilfreds med forenklingen af reglerne om sygefraværssamtaler, hvor a-kasserne fritages for at holde disse samtaler, hvor arbejdsgiverne fritages for at sende oplysninger til kommunerne om samtalerne, og hvor gravide kvinder, der af helbredsmæssige årsager går på barsel tidligere end 4 uger før forventet fødsel, fritages for kommunens opfølgning.
EL støtter disse lettelser for de syge, de gravide, a-kasserne, arbejdsgiverne og kommunerne.
 Det er positivt, at selvstændige med langvarig og kronisk sygdom kan indgå en § 58 a-aftale med kommunen, så de kan få dagpenge fra første sygedag, og det er positivt, at selvstændige kan få sygedagpenge for alle ugens dage, så de ikke mister penge, fordi deres arbejdsdage også ligger på lørdage og søndage.
I lighed med Dansk Arbejdsgiverforening, LO og KTO tager EL skarpt afstand fra forslaget om at tage sygedagpengene fra de syge, hvis de mere end én gang ikke møder til en indkaldt samtale eller følger lægens eller kommunens pålæg.
Det er et urimeligt forslag, som ikke har nogen samfundsøkonomisk betydning, da det skønnes, at der er ca. 20 personer om året, der vil miste sygedagpengene, og at besparelsen er ca. ½ mio. kr. årligt.
Men for den enkelte syge, der mister sit forsørgelsesgrundlag, har det alvorlige følger.
EL mangler en forklaring på, hvorfor man så hurtigt ændrer den fortrydelsesret, der blev indført efter trepartsforhandlingerne i 2008 om nedbringelse af sygefraværet.
Det var en positiv ændring, der på dette punkt gjorde behandlingen af syge mere menneskelig.
Det er så meget desto mere uforståeligt, når man ser på lovforslag nr.
L 69, hvor man går den modsatte vej og lemper sanktionerne for de arbejdsløse, således at de arbejdsløse kun får en »så længe«-sanktion, når de ikke møder til en samtale, at der ikke er noget loft over, hvor mange »så længe«-sanktioner de kan få, og at de helt slipper for karantæner og mistet dagpengeret i disse situationer.
Her er der endda tale om betydelig flere personer end de ca. 20 syge, der vil miste sygedagpengene på grund af ændringerne i lovforslaget.
EL opfordrer regeringen til at udskyde forslaget om, at sygedagpengene skal stoppe, når udbetalingen af førtidspension starter.
EL deler Dansk Arbejdsgiverforenings, LO's og KTO's bekymringer om, at forslaget vil modvirke arbejdsfastholdelse og medføre risiko for, at syge lønmodtagere vil blive afskediget langt tidligere i et sygeforløb, så arbejdsgiverne ikke kommer til at hænge på løn i opsigelsesperioden uden at kunne få refusion af sygedagpenge.
EL erkender, at der kan være bøvl med modregning af sygedagpenge i førtidspension, og støtter forslaget om en forhandling med organisationerne for at finde en løsning.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 1 Af et mindretal (EL):
 1) Nr. 5 udgår.
[Forslaget om, at udbetalingen af sygedagpenge, der er bortfaldet, kun kan genoptages én gang, udgår] Bemærkninger Til nr. 1 Fortrydelsesretten, hvorefter sygedagpengeudbetaling, der er bortfaldet, kan genoptages, blev indført efter trepartsforhandlinger i 2008. EL mangler forklaring på, hvorfor reglen nu skal skærpes.
De få syge, der berøres af ændringen, rammes urimelig hårdt.
Set i lyset af at sanktionerne for arbejdsløse i tilsvarende situationer foreslås lempet i lovforslag nr.
L 69, er det uforståeligt, at syge skal straffes så hårdt.
Det foreslås, at tilføjelsen til § 21, stk. 4, udgår af lovforslaget.
 En oversigt over Folketingets sammensætning er optrykt i betænkningen.
Ane Halsboe-Larsen (S) Bjarne Laustsen (S) Henrik Sass Larsen (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Finn Sørensen (EL) Eigil Andersen (SF) Özlem Sara Cekic (SF) Annette Vilhelmsen (SF) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
