Bekendtgørelse om ændring af bekendtgørelse om ferie § 1 I bekendtgørelse nr. 1285 af 14. december 2004 om ferie, som ændret ved bekendtgørelse nr. 1283 af 8. december 2006, bekendtgørelse nr. 1140 af 1. oktober 2007, bekendtgørelse nr. 34 af 24. januar 2008, bekendtgørelse nr. 103 af 21. februar 2008, bekendtgørelse nr. 156 af 25. februar 2009, bekendtgørelse nr. 331 af 24. april 2009 og bekendtgørelse nr. 21 af 12. januar 2011, foretages følgende ændringer:
 1. Indledningen affattes således:
»I medfør af § 11, § 22, § 33, stk. 2-4, stk. 5, 2. pkt. og stk. 6, § 34 c, § 41, § 42, stk. 2, § 43, stk. 3, og § 47, stk. 3, i lov om ferie, jf. lovbekendtgørelse nr. 407 af 28. maj 2004 med efterfølgende ændringer fastsættes:« 2. § 16, stk. 2, affattes således:
»Stk. 2. Beløbet forfalder til betaling senest den 1. i måneden efter fratrædelsestidspunktet med sidste rettidige betalingsdag den 10. i forfaldsmåneden.
For beløb, der forfalder til betaling den 1. januar er sidste rettidige indbetalingsdag dog den 17. januar.« 3. Efter § 16 indsættes:
»§ 16 a.
Arbejdsgiveren skal efter anmodning fra lønmodtageren udbetale feriegodtgørelse til lønmodtageren for ferie, som er påbegyndt ved ansættelsesforholdets ophør, eller som påbegyndes i forlængelse af ansættelsesforholdets ophør.
Anmodningen skal ske i umiddelbar tilknytning til opsigelsen eller senest på et tidspunkt, hvor arbejdsgiveren uden væsentlig ulempe kan opfylde lønmodtagerens krav.
Stk. 2. Betalingen skal ske senest samtidig med, at ferien begynder.« 4. Efter § 21 indsættes:
»Kapitel 8 a Attestation af feriekort fra en privat feriekortordning, jf. lovens § 31 § 21 a.
Når en lønmodtager med feriekort modtager ydelser fra enten en a-kasse eller en kommune, skal a-kassen eller kommunen attestere feriekortet, når lønmodtageren holder ferie, jf. dog stk. 3.
Stk. 2. A-kassen eller kommunen skal attestere på feriekortet for antallet af feriedage og datoen for feriens begyndelse.
A-kassens eller kommunens identitet skal fremgå af det attesterede feriekort.
Stk. 3. Stk. 1 kan fraviges ved kollektiv aftale, hvis der er betryggende sikkerhed for, at lønmodtageren ikke modtager offentlige ydelser i ferieperioden.« 5. Efter § 23 indsættes i kapitel 10:
»§ 23 a.
Beløb, der kan udbetales efter lovens § 30, stk. 2, reguleres til 750 kr.
Stk. 2. Beløb, der kan udbetales efter lovens § 30, stk. 3, reguleres til 1.500 kr.« 6. Efter § 27 indsættes i kapitel 11:
»§ 27 a.
Beløb, der kan udbetales efter lovens § 34 a, reguleres til 2.250 kr.« 7. Efter § 36 indsættes:
»Kapitel 14 a Renter ved for sen afregning af statens andel af de uhævede feriepenge § 36 a.
Statens andel af uhævede eller ikke udbetalte beløb, der anvendes til andet ferieformål, jf. lovens § 36, stk. 2, skal afregnes til statskassen senest den 10. december efter ferieårets udløb.
Modtager fonden først de uhævede feriepenge på et senere tidspunkt end den 15. november efter ferieårets udløb, jf. lovens § 36, stk. 3, skal fonden afregne de uhævede feriepenge til statskassen inden den 10. i den måned, der følger efter indbetalingstidspunktet.
Stk. 2. Ved forsinket indbetaling af statens andel af de uhævede feriepenge, skal fonden betale renter heraf med 1,5 pct. pr. påbegyndt måned.« § 2 Stk. 1. Bekendtgørelsen træder i kraft den 1. maj 2011, jf. dog stk. 2.
 Stk. 2. § 23 a, stk. 2, som affattet ved § 1, nr. 5, finder anvendelse for optjeningsåret 2011 og senere.
