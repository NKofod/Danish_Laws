(Til samtlige amtsråd, Københavns  

 magistrat, Frederiksberg kommunalbestyrelse m.v.) I betænkning om uddannelse af radiografer af december 1983, afgivet af en  

 arbejdsgruppe nedsat af indenrigsministeriet, er der stillet forslag til  

 ændring af sundhedsstyrelsens retningslinier af januar 1976 for uddannelse af  

 radiografer.
Forslaget er i august 1984 godkendt af uddannelsesnævnet for  

 sundhedsvæsenet.
 Efter at undervisningsministeriet, direktoratet for de videregående  

 uddannelser i skrivelse af 15. marts 1985 har anmodet sundhedsstyrelsen om at  

 ændre de hidtidige bestemmelser i overensstemmelse med ovennævnte  

 ændringsforslag, giver sundhedsstyrelsen herved følgende regler for  

 uddannelsen til radiograf:
1. UDDANNELSE AF RADIOGRAFER Uddannelsens formål er, at eleven tilegner sig de fornødne kundskaber og  

 tekniske færdigheder til at kunne udføre de opgaver, der henhører under  

 radiografens normale arbejdsområde på en røntgendiagnostikafdeling, jf. bilag  

 1.
1.1. ADGANGSBETINGELSER Optagelse til uddannelsen er betinget af, at ansøgeren -ved uddannelsens  

 påbegyndelse er fyldt 18 år, -har gennemgået 10 års skolegang og opnået  

 tilfredsstillende resultater i fagene regning/matematik, fysik/kemi, og  

 engelsk ved folkeskolens udvidede afgangsprøve efter 10. klasse eller ved  

 anden eksamen, der mindst kan ligestilles hermed, -anses for helbredsmæssigt  

 egnet - fysisk og psykisk - til arbejdet som radiograf på grundlag af en af  

 ansøgeren selv afgivet helbredserklæring, og i tilfælde, hvor denne  

 helbredserklæring efterlader tvivl, på grundlag af helbredsattest udfærdiget  

 af en læge.
1.2 UDDANNELSENS VARIGHED OG TILRETTELÆGGELSE Uddannelsen til radiograf er af 3 års varighed og omfatter 880 timers  

 teoriundervisning og ca. 106 ugers praktikuddannelse.
Uddannelsen gives ved  

 radiografskoler, der opfylder de i afsnit 3 fastsatte bestemmelser.
1.2.1. UDDANNELSENS TILRETTELÆGGELSE Uddannelsen er opbygget af nedennævnte afsnit, hvert med sit sigte og  

 omfattende teoriundervisning og praktikuddannelse.
 Teoriundervisningen inden for det enkelte afsnit gives før og/eller under  

 praktikuddannelsen afhængigt af den enkelte radiografskoles muligheder for at  

 koordinere uddannelsen på den mest effektive måde.
 Rækkefølgen af praktikuddannelsesperioderne inden for et afsnit og den  

 dertil hørende teoriundervisning fastlægges af den enkelte radiografskole ud  

 fra sine særlige forhold og med henblik på optimal anvendelse af  

 praktikuddannelsesmuligheder.
 Praktikuddannelsen i I afsnit bør normalt indledes på  

 røntgendiagnostikafdeling, der skal give eleven indblik i det fremtidige  

 arbejdsområde og danne basis for uddannelsen i de øvrige kliniske afsnit.
 Et eksempel på turnusplan for en skole, der optager 2 elevhold om året er  

 vist i bilag 2.
 Vejledende målsætninger for radiografuddannelsens forskellige afsnit er  

 angivet i bilag 3.
1.2.2. TEORIUNDERVISNINGEN Teoriundervisningen skal give eleven mulighed for at tilegne sig den  

 fornødne viden til med forståelse af kunne benytte sig af praktikperiodernes  

 uddannelsestilbud, at kunne udvikle hensigtsmæssige holdninger i relation til  

 sigtet med arbejdsopgaverne og opnå forudsætninger for at kunne ajourføre  

 sine kundskaber i takt med udviklingen inden for arbejdsområdet.
 Teoriundervisningen omfatter 880 timer, inklusive demonstrationer og  

 øvelser, studievejledning og afholdelse af prøver.
 Teoriundervisningen kan tilrettelægges i læsekursus og på studiedage under  

 praktikuddannelsen.
 Det gennemsnitlige ugentlige timetal på læsekursus er 30 timer, timetallet  

 på studiedage normalt 6 timer.
 Forslag til fordeling af de enkelte fag og timetal på teorikursus er vist  

 i bilag 4, og målsætning og fagbeskrivelse for de enkelte fag er givet i  

 bilag 5.
1.2.3. PRAKTIKUDDANNELSEN Praktikuddannelsen skal give eleven mulighed for at anvende de erhvervede  

 teoretiske kundskaber, holdninger og praktiske færdigheder til at opnå øvelse  

 og erfaring i varetagelse af en radiografs arbejdsopgaver på en  

 røntgendiagnostikafdeling.
 Praktikuddannelsen skal foregå på sygehusafdelinger, hvor såvel arbejdets  

 tilrettelæggelse som personalets antal og sammensætning muliggør, at formålet  

 med den pågældende del af uddannelsen kan opfyldes.
 Praktikafdelingen skal ud fra de foreliggende muligheder fastlægge en  

 målsætning og en plan for den uddannelse, der kan tilbydes eleven i  

 overensstemmelse med de fastlagte uddannelsesmål for perioden.
 Under praktikuddannelsen skal der gives eleven omhyggelig instruktion og  

 vejledning samt lejlighed til i planlagte samtaler at drøfte sit standpunkt  

 med afdelingslederen eller de(n) person(er), der er ansvarlig(e) for  

 praktikuddannelsen.
1.2.4. EVALUERING Ved elevbedømmelsen under uddannelsen anvendes prøver og  

 standpunktsbedømmelser.
 Med henblik på støtte og vejledning af eleven foretager den enkelte elev  

 og de for uddannelsen ansvarlige parter kontinuerligt under uddannelsen  

 tillige drøftelser af uddannelsesforløbet og af den enkelte elevs standpunkt.
 Prøver bedømmes efter den ved de højere uddannelsesinstitutioner til  

 enhver tid gældende karakterskala, for tiden 13-skalaen; ved en enkelt prøve  

 anvendes bedømmelsen »bestået - ikke bestået«.
 Under uddannelsen afholdes følgende prøver:
a.
Ved afslutningen af teoriundervisningen i I afsnit afholdes skriftlig  

 eller mundtlig prøve i hvert af fagene:
 Der gives en karakter for hver prøve.
Endvidere afholdes en teoretisk-praktisk prøve i den grundlæggende  

 sygeplejeteknik.
Denne prøve bedømmes »bestået - ikke bestået«.
 For at bestå dette afsnit i uddannelsen kræves mindst karakteren 6 i hver  

 af de skriftlige/mundtlige prøver samt bestået teoretisk-praktisk prøve.
b.
Ved afslutningen af teoriundervisningen i II afsnit afholdes skriftlig  

 eller mundtlig prøve i fagene: 1) topografisk anatomi, 2) røntgenfysik, 3)  

 strålebeskyttelse og 4) den fotografiske proces inklusive filmkundskab.
 For at bestå dette afsnit i uddannelsen kræves en minimumskarakter på 6 i  

 hvert fag.
c.
Ved uddannelsens afslutning afholdes der på røntgendiagnostikafdeling  

 en integreret teoretisk og praktisk prøve, som omfatter udførelsen af den  

 røntgentekniske del af en simpel og en mere kompliceret undersøgelse med  

 dertil hørende sygeplejeopgaver samt mundtlig overhøring i formålet med de  

 pågældende undersøgelser og i disses udførelse tilligemed spørgsmål i det  

 pensum, der har relation hertil.
 Prøven bedømmes under medvirken af en af skolen beskikket censor, og der  

 gives en samlet karakter for prøven, for at bestå prøven kræves en  

 minimumskarakter på 6.
 Ved afslutningen af praktikuddannelsen på den enkelte afdeling afgiver  

 afdelingens leder efter samråd med det personale, der har medvirket ved  

 praktikuddannelsen, en udtalelse om det af eleven nåede standpunkt, bedømt ud  

 fra afdelingens målsætning og plan for praktikperioden.
 Ved standpunktsbedømmelser anvendes ligeledes 13-skalaen.
 Karakteren for standpunktsbedømmelsen fastsættes af afdelingen efter  

 samråd med radiografskolen.
 Til tilfredsstillende gennemgået praktikuddannelse kræves karakteren 6 i  

 standpunktsbedømmelsen fra samtlige afdelinger.
1.2.5. OMPRØVER Elever, der ikke har opnået den for en prøve fastsatte mindstekarakter,  

 skal have adgang til at tage prøven om.
Såfremt eleven som forberedelse til  

 omprøve må gentage dele af uddannelsen, skal uddannelsestiden forlænges  

 tilsvarende.
 Elever, der ved en standpunktsbedømmelse ikke har opnået den fastsatte  

 mindstekarakter, skal have adgang til at gennemgå praktikafsnittet påny.  

 Fornyet gennemgang af praktikafsnit medfører en tilsvarende forlængelse af  

 uddannelsesforløbet.
 Såfremt en elev ved to prøver og/eller standpunktsbedømmelser ikke har  

 opnået de fastsatte mindstekarakterer, må eleven normalt betragtes som uegnet  

 til at gennemføre uddannelsen, som derfor må afbrydes.
1.2.6. FRAVÆRSBESTEMMELSER Har en elev under uddannelsen været fraværende på grund af sygdom eller  

 anden eleven utilregnelig årsag i et omfang, der samlet overstiger 62 dage,  

 forlænges uddannelsestiden med 1 uge for hver påbegyndt periode af 7 dages  

 fravær ud over 62 dage.
 Har en elev under et teorikursus eller en praktikuddannelsesperiode været  

 fraværende mere end 25% af tiden, skal den pågældende kursus- eller  

 praktikperiode normalt tages om og den samlede uddannelsestid forlænges  

 tilsvarende.
1.2.7. BEVIS SOM RADIOGRAF Efter afsluttende uddannelse udsteder skolens leder et af  

 sundhedsstyrelsen godkendt bevis, jf. bilag 6, der påføres hovedkarakteren  

 for praktik (gennemsnittet af karaktererne for standpunktsbedømmelser) og  

 hovedkarakteren for teori (gennemsnittet af såvel karaktererne for de  

 teoretiske prøver som den afsluttende teoretiske og praktiske prøve).
1.3. DISPENSATIONSBESTEMMELSER Til personer, der kan dokumentere at have gennemgået en uddannelse, der  

 kan ligestilles med radiografuddannelsen, helt eller delvis, kan skolen efter  

 samråd med undervsiningsministeriet meddele dispensation fra hele uddannelsen  

 eller fra en del af den.
For udlændinge er en forudsætning herfor, at de  

 behersker det danske sprog.
 Til personer, der er meddelt hel eller delvis dispensation fra  

 radiografuddannelsen, udstedes bevis som radiograf i overensstemmelse med den  

 formular, der er angivet i bilag 7.
2. RADIOGRAFENS PLIGTER OG ANSVAR Ved uddannede radiografer forstås personer, der har fået udstedt bevis som  

 radiograf efter at have gennemgået den i nærværende retningslinier  

 foreskrevne uddannelse eller den i sundhedsstyrelsens retningslinier af  

 januar 1976 fastsatte uddannelse.
Ved uddannede radiografer forstås endvidere  

 personer med eksamensbevis for den i betænkning nr. 570/1970 om  

 specialuddannelse af sygeplejersker i radiologi og uddannelse af  

 røntgenografer anførte uddannelse af radiografer.
 Radiografen står under sundhedsstyrelsens tilsyn, jf. § 4 i lov om  

 sundhedsvæsenets centralstyrelse.
 En radiograf er forpligtet til under udførelse af sit arbejde at udvise  

 omhu og samvittighedsfuldhed.
 En radiograf er under ansvar efter borgerlig straffelov § 264 b, jf. § 275  

 forpligtet til ikke at røbe privatlivet tilhørende hemmeligheder, som  

 pågældende er kommet til kundskab om under arbejdet som radiograf, med mindre  

 vedkommende er forpligtet til at udtale sig eller handler i berettiget  

 varetagelse af åbenbar almen interesse eller af egen eller andres tarv.
 Radiografen har ansvar for udførelse af de til det normale arbejdsområde  

 hørende opgaver, hvortil uddannelsen har kvalificeret.
I særlige tilfælde kan der til radiografen delegeres opgaver, som ikke er  

 indlært under uddannelsen.
Der påhviler i dette tilfælde den læge eller  

 sygeplejerske, der ud fra eget arbejdsområde overdrager radiografen opgaver  

 af denne art, ansvar for at sikre, at radiografen er egnet til udførelse af  

 den delegerede opgave, og at pågældende har fået fornøden undervisning og  

 instruktion.
Opgaven udføres herefter på den delegerendes ansvar, mens  

 radiografens ansvar består i nøje at følge den modtagne instruktion.
 Radiografen vil aldrig være pligtig at påtage sig arbejdsopgaver, som  

 han/hun ikke er uddannet til eller har fået fornøden instruktion i at udføre  

 og må være klar over det ansvar, pågældende derved kan pådrage sig.
3. BESTEMMELSER OM RADIOGRAFSKOLER Radiografuddannelsen skal foregå på skoler, der etableres i  

 overensstemmelse med nærværende regler, og som er godkendt af  

 undervisningsministeriet efter forhandling med sundhedsstyrelsen.
Skolerne  

 kan etableres i forbindelse med allerede eksisterende skoler inden for  

 sygeplejen.
3.1. SKOLENS LEDELSE OG LÆRERKRÆFTER Den daglige ledelse af uddannelsen skal forestås af en hertil kvalificeret  

 sygeplejerske med uddannelse fra Danmarks Sygeplejerskehøjskole eller en  

 radiograf, der kan dokumentere at have tilegnet sig de for den daglige  

 ledelse af en radiografskole fornødne pædagogiske, administrative og  

 ledelsesmæssige kvalifikationer.
Lederen tilrettelægger i samarbejde med  

 skolens lærerkræfter m.fl. uddannelsesplanen for den teoretiske såvel som den  

 praktiske uddannelse og koordineringen heraf.
Hvis lederen er radiograf må  

 ansvaret for den sundheds- og sygeplejemæssige del af uddannelsen påhvile en  

 sygeplejerske.
 Til skolen skal der endvidere være knyttet et tilstrækkeligt antal  

 kvalificerede lærerkræfter til at varetage teoriundervisningen og at medvirke  

 ved tilrettelæggelsen af praktikuddannelsen.
3.2. SKOLENS VIRKSOMHED Skolen er ansvarlig for tilrettelæggelse af uddannelsesplanen for såvel  

 teoriundervisningen som praktikuddannelsen i overensstemmelse med de herom  

 givne bestemmelser.
 Af planen skal det bl.a. fremgå, hvorledes teoriundervisningen  

 tilrettelægges - i kursus og eventuelt på studiedage - og ved hvilke  

 afdelinger praktikuddannelsen skal finde sted.
 Praktikuddannelsen skal foregå på hertil egnede afdelinger.
 En forudsætning for anvendelse af røntgendiagnostikafdelinger til  

 praktikuddannelse vil være, at afdelingen ud fra et undervisningssynspunkt  

 skønnes velegnet, herunder at undersøgelsens art og antal gør det muligt at  

 imødekomme praktikuddannelsens målsætning.
 Det påhviler skolen at føre en fortegnelse (kartotek) over de ved skolen  

 uddannede radiografer.
3.3. SKOLENS UNDERVISNINGSRÅD Ved skolen skal der oprettes et undervisningsråd, hvoraf skolens daglige  

 leder er født medlem, og som i øvrigt sammensættes af repræsentanter for  

 skoleejeren, lærerstaben, eleverne samt for de med skolen samarbejdende  

 røntgendiagnostikafdelinger og for en sygeplejeskole.
Hvor uddannelsen  

 tilknyttes en allerede eksisterende skole inden for sygeplejen, vil denne  

 skoles undervisningsråd tillige kunne varetage opgaver i forbindelse med  

 radiografuddannelsen, efter at det er blevet udvidet med repræsentanter for  

 denne uddannelses lærerstab og for de med skolen samarbejdende  

 røntgendiagnostikafdelinger og for radiografeleverne.
 Undervisningsrådet skal have indseende med uddannelsen og medvirke til, at  

 den er effektiv og tidssvarende.
 Endvidere skal rådet være rådgivende vedrørende ansættelse og afskedigelse  

 af lærerpersonale, optagelse oog eventuel afskedigelse af radiografelever  

 samt afholdelse af prøver m.v.
3.4. UNDERVISNINGSLOKALER Skolen må have rådighed over de til uddannelsen nødvendige egnede lokaler,  

 udstyr og materiel m.v.
4. OVERGANGSREGLER Den i disse retningslinier foreskrevne uddannelse af radiografer kan  

 iværksættes straks og skal iværksættes senest den 1. januar 1986.
 Sundhedsstyrelsens retningslinier af januar 1976 for uddannelse af  

 radiografer ophæves den 1. januar 1990.
 Sundhedsstyrelsen, den 31. maj 1985.
Søren K.
Sørensen /C.
Jess BILAG 1 RADIOGRAFENS NORMALE ARBEJDSOMRÅDE På EN RØNTGENDIAGNOSTIKAFDELING Radiografens normale arbejdsområde på en røntgendiagnostikafdeling  

 omfatter I RØNTGENTEKNISKE OPGAVER - selvstændig tilrettelæggelse og udførelse af  

 de i afdelingen almindeligt forekommende røntgenundersøgelser, herunder  

 varetagelse af patientens lejring, betjening af apparatur og vurdering af  

 undersøgelseskvaliteten, - assistance ved større og mere komplicerede  

 røntgenundersøgelser og interventionsradiologi, der forestås af læge, i form  

 af lejring af patient og betjening af apparatur samt i forbindelse med  

 lægelige indgreb sikring af gennemført sterilitet f.eks. ved opdækning af  

 instrumentborde, behandling af instrumenter og katetre, - overholdelse af de  

 strålehygiejniske og andre sikkerhedsmæssige bestemmelser for såvel patient  

 som personale.
 II SYGEPLEJEMÆSSIGE OPGAVER - planlægning og varetagelse af almindeligt  

 forekommende sygeplejeopgaver, herunder almen observation og pleje af den  

 enkelte patient under opholdet i afdelingen samt vejledning af patienter og  

 eventuelt pårørende vedrørende gennemførelse af undersøgelsesforløbet, -  

 varetagelse af den i forbindelse med røntgenundersøgelser fornødne specielle  

 observation af patienter, især med henblik på eventuelt optrækkende  

 komplikationer i tilslutning til brugen af røntgenkontraststoffer, katetre  

 m.m., i samråd med og efter retningslinier fra den for undersøgelsen  

 ansvarlige læge, - i samråd med og efter retningslinier fra ansvarlig læge  

 eller sygeplejerske varetagelse af mere specielle sygeplejeopgaver, som  

 f.eks. udførelse af lægeordinerede behandlinger og den i forbindelse hermed  

 nærmere konkretiserende kliniske observation af patientens tilstand.
 III ADMINISTRERENDE, KOORDINERENDE OG UNDERVISENDE OPGAVER - planlægning  

 og tilrettelæggelse af det daglige undersøgelsesprogram inden for et givet  

 område i samarbejde med den i røntgendiagnostikafdelingen ansvarlige læge  

 under hensyntagen til den enkelte patient og de til rådighed værende  

 ressourcer, - deltagelse i tilrettelæggelse af afdelingens virksomhed under  

 hensyntagen til strålehygieiniske bestemmelser og til de fastsatte principper  

 for sygehushygiejne og sundheds- og sygeplejen med henblik på en  

 hensigtsmæssig anvendelse af afdelingens ressourcer, herunder rekvirering og  

 kontrol af afdelingens forbrugsvarer, - medvirken ved introduktion af nye  

 medarbejdere og ved oplæring og vejledning af personer under uddannelse i  

 afdelingen.
BILAG 2 FORSLAG TIL EN TURNUSPLAN FOR EN SKOLE DER OPTAGER 2 ELEVHOLD OM ÅRET.
RADIOGRAFUDDANNELSEN BILAG 3 VEJLEDENDE MÅLSÆTNINGER FOR RADIOGRAFUDDANNELSENS FORSKELLIGE AFSNIT I AFSNIT Formålet med uddannelsen i I afsnit, der omfatter praktikuddannelse i  

 røntgendiagnostikafdeling, i kirugisk og medicinsk afdeling og tilhørende  

 teoriundervisning er, at radiografeleven I RØNTGENDIAGNOSTIKAFDELING - danner sig en opfattelse af en  

 røntgendiagnostikafdelings mål og opbygning set i relation til sygehusets og  

 sundhedsvæsenets samlede funktion og af radiografens arbejdsområde som  

 udgangspunkt for forståelse af radiografuddannelsens mål, opbygning, indhold  

 og krav, - tilegner sig kendskab til og forståelse af en  

 røntgendiagnostikafdelings arbejdsgang og samarbejdsrelationer til andre  

 afdelinger, dens arbejdstilrettelæggelse og arbejdsfordeling, samt kendskab  

 til de forskellige personalegruppers arbejdsområder og forståelse af de  

 mellemmenneskelige relationers betydning for arbejdsresultater og trivsel for  

 patienter og personale, - erhverver sig kendskab til udførelsen af de  

 almindeligt forekommende røntgenundersøgelser og nogen erfaring i varetagelse  

 af enklere røntgenundersøgelser og af de hertil hørende elementære sundheds-  

 og sygeplejeopgaver, - erhverver sig en vis erfaring i anvendelse af  

 kundskaber fra støttefag som forudsætning for det røntgentekniske arbejde, i  

 kirugisk og medicinsk afdeling - tilegner sig kendskab til en sengeafdeling,  

 dens funktion, arbejdsgang, personalesammensætning og arbejdsfordeling, dens  

 samarbejde med andre af sygehusets afdelinger, herunder specielt  

 røntgendiagnostikafdeling, - erhverver kundskab om, forståelse af og erfaring  

 i at varetage elementære sundheds-og sygeplejeopgaver, herunder anvendelse af  

 etiske og hygiejniske principper, - tilegner sig kundskaber om og forståelse  

 af almindeligt forekommende kirurgiske og medicinske sygdomme, deres årsager,  

 symptomer, diagnostisering, behandling og eventuelle komplikationer og  

 følgetilstande, - tilegner sig kundskaber om og forståelse af de kirurgiske  

 og medicinske sygdomme hos patienter, der henvises til en  

 røntgendiagnistiskafdeling samt de dertil hørende observationer,  

 undersøgelser og behandlinger.
II AFSNIT Formålet med uddannelsen i II afsnit, der omfatter praktikuddannelse i  

 røntgendiagnistikafdeling og operationsafdeling/skadestue og tilhørende  

 teoriundervisning er, at radiografeleven I RØNTGENDIAGNOSTIKAFDELING - tilegner sig kundskaber om og forståelse af  

 de i en røntgendiagnistiskafdeling forekommende røntgenundersøgelser og den  

 hertil knyttede sundheds- og sygepleje, - kan anvende de strålehygiejniske og  

 andre sikkerhedsmæssige bestemmelser for såvel patienter som personale, -  

 uddyber sine kundskaber om, forståelse af og erhverver mere selvstændig  

 erfaring i varetagelse af almindeligt forekommende røntgenundersøgelser,  

 herunder i vurdering af undersøgelseskvaliteten, - uddyber sine kundskaber  

 om, forståelse af og erfaring i varetagelse af almindeligt forekommende  

 sygeplejeopgaver, herunder almen observation og pleje af den enkelte patient  

 under opholdet i afdelingen, - tilegner sig større forståelse af  

 røntgendiagnostiskafdelingens funktioner og betydningen af gode  

 samarbejdsrelationer inden for sygehuset og til instanser uden for med  

 henblik på optimal patient/klientservice.
 I OPERATIONSAFDELING/SKADESTUE - får indsigt i arbejdet på en  

 operationsafdeling/skadestue som led i patientbehandlingen, - tilegner sig  

 kundskab om de almindeligt forekommende undersøgelser og/eller behandling og  

 nogen erfaring i varetagelse af den dertil knyttede sundheds- og sygepleje, -  

 uddyber sine kundskaber om og forståelse af principper for  

 infektions-profylakse og isolationsteknik og øger sin erfaring i anvendelsen  

 af disse, herunder desinfektion, sterilisation og håndtering af sterilt  

 udstyr.
III AFSNIT Formålet med uddannelsen i III afsnit er, at radiografeleven I RØNTGENDIAGNISTIKAFDELING - uddyber sin indsigt i, forståelse af og  

 erfaring i tilrettelæggelse af det daglige undersøgelsesprogram inden for et  

 givet område under hensyntagen til den enkelte patient og de til rådighed  

 værende ressourcer, - kan varetage de i afdelingen almindeligt forekommende  

 røntgenundersøgelser samt assistere ved større og mere komplicerede  

 røntgenundersøgelser og interventionsradiologi, der forestås af læger, under  

 hensyntagen til overholdelse af strålehygiejniske bestemmelser og til  

 fastsatte principper for sygehushygiejne og sundheds- og sygeplejen, - kan  

 varetage almindeligt forekommende sygeplejeopgaver og efter nærmere  

 retningslinier fra læge eller sygeplejerske tillige mere specielle  

 sygeplejeopgaver, - kan planlægge og fordele arbejdsopgaverne i forbindelse  

 med afvikling af undersøgelsesprogrammer inden for et givet område, - kan  

 medvirke ved introduktion af nye medarbejdere og ved oplæring og vejledning  

 af personer under uddannelse i afdelingen, - får indblik i tilrettelæggelse  

 af afdelingens samlede virksomhed.
BILAG 5 VEJLEDNING OM MÅLSÆTNING FOR OG INDHOLD AF UNDERVISNINGEN I DE ENKELTE FAG MATEMATIK 15 TIMER Formål - at eleven - befæster og uddyber sin viden om den del af  

 matematikken, der danner grundlag for forståelse af røntgenfysik  

 ogprojektionslære, - erhverver kundskaber om og forståelse af anvendelse af  

 matematikken i det røntgentekniske arbejde.
Undervisningen omfatter den del af matematikken, der har relation til  

 røntgenfysik og apparatlære, herunder grundlæggende geometri,  

 koordinatsystemer, linære og kvadratiske funktioner, specielle funktioner som  

 eksponential-, logaritme- og de trigonometriske funktioner samt differential  

 og integral regning.
Endvidere indføring i elementære statistiske begreber.
ALMEN FYSIK 35 TIMER Formål - at eleven - befæster og uddyber sin viden om den del af fysikken,  

 der danner grundlag for forståelse af røntgenfysik og apparatlære.
Undervisningen indledes med repetition af relevante dele af den elementære  

 fysik, såsom fysiske enheder, mekanisk fysik, varme- og energilære, lys- og  

 lydlære samt magnetisme og elektricitet.
Endvidere dyberegående undervisning  

 i elektricitetslære, herunder elektricitetskilder, spænding, transformatorer,  

 kondensatorer samt i elektronstråler, elektromagnetisme og akustikkens  

 grundbegreber.
ANATOMI OG FYSIOLOGI 90 TIMER Formål - at eleven - tilegner sig kundskaber om og forståelse af  

 menneskets anatomiske opbygning, - erhverver indsigt i og forståelse af  

 organismens funktion og samspillet mellem de forskellige organer og  

 organsystemer, - tilegner sig den terminologi, der bruges i sundheds- og  

 sygeplejen.
 Undervisningen omfatter menneskelegmet som helhed, dets inddelinger og  

 betegnelser, cellernes opbygning og funktioner, vævenes strukturer og  

 funktioner, opbygning og funktion af bevægelsesorganer, kredsløbsorganer,  

 åndedrætsorganer, fordøjelsesorganer, urinorganer, kønsorganer,  

 nervesystemet, sanseorganer, de endokrine kirtlers funktion samt deres  

 indbyrdes samspil.
MIKROBIOLOGI OG INFEKTIONSPATALOGI 30 TIMER Formål - et eleven - tilegner sig grundlæggende kundskaber om  

 mikroorganismer og deres betydning for sundhed og sygdom, - erhverver viden  

 om og forståelse af almindeligst forekommende patogene mikroorganismer, deres  

 forhold i den menneskelige prganisme, diagonstisering, bekæmpelse samt  

 forebyggende foranstaltninger imod dem, - tilegner sig viden om risici for  

 opståen af sygehusinfektioner og forståelse for sygehushygiejnens betydning  

 ved forebyggelse og bekæmpelse af disse.
 Undervisningen, der koordineres med undervisningen i sundheds- og  

 sygeplejelære og sygdomslære, omfatter mikroorganismers betydning for  

 menneskets sundhed og sygdom, mikroorganismer som årsag til infektioner,  

 infektionsbegrebet, herunder smittekilder, smitteveje, diagnostisering af et  

 smitstofs art, forebyggelse af smitspredning og bekæmpelse af infektion.  

 Endvidere immunisering, hypersensibilitetsreaktion, desinfektion,  

 sterilisation, kemoterapi, isolationsteknik og sygehushygiejne.
ARVELIGHEDSLÆRE 10 TIMER Formål - at eleven - tilegner sig forståelse af arveforholds betydning for  

 menneskets udvikling, - erhverver kendskab til samspillet mellem det medfødte  

 arvegrundlag og det omgivne miljø, - opnår viden om arvehygiejne.
 Undervisningen omfatter emner som: Arv og miljø, arvestoffets kemiske  

 natur og genernes virkemåde, videreføring af den genetiske information,  

 celledeling, befrugtning, mutation, teoretisk arveprognose, blodtyper,  

 vævstyper, arvehygiejne, genetisk rådgivning og populationsgenetik.
SUNDHEDS- OG SYGEPLEJELÆRE 25 TIMER Formål - at eleven - tilegner sig kundskaber om og forståelse af  

 principper for den grundlæggende sundheds- og sygepleje, - tilegner sig  

 kundskaber om, forståelse af og færdighed i udførelsen af elementære  

 sundheds- og sygeplejeopgaver hos patienter med almindeligt forekommende  

 sygdomme, - opnår kendskab til sygehusets opbygning og den enkelte afdelings  

 funktion.
Undervisningen, der bygger på fagene anatomi og fysiologi, mikrobiologi og  

 infektionspatologi samt psykologi og socialpsykologi, koordineres med  

 undervisningen i faget sygdomslære.
Undervisningen omfatter principper for  

 grundlæggende sundheds- og sygepleje, herunder principper for problemløsning  

 og deres anvendelse inden for sundheds- og sygeplejen, sundheds- og sygepleje  

 til patienter med almindeligt forekommende sygdomme samt oplæring i elementær  

 sygeplejeteknik.
Endvidere sygehusets opbygning, den enkelte afdelings  

 funktion, herunder de forskellige personalegruppers arbejdsopgaver og  

 samarbejdet afdelinger imellem.
 Undervisningen suppleres med demonstrationer og praktiske øvelser dels i  

 demonstrationsstue og eventuelt - såfremt mulighed herfor foreligger - som  

 punktpraktik under vejledning i konkrete patientsituationer.
PSYKOLOGI OG SOCIALPSYKOLOGI 30 TIMER Formål - at eleven - får kendskab til de menneskelige behov og deres  

 indflydelse på menneskelige handlinger og på samspil med omgivelserne, -  

 tilegner sig indsigt i menneskets psykiske udvikling og menneskers  

 forskellige reaktionsmåder, - får kendskab til elementære psykologiske  

 begreber, - erhverver kendskab til socialpsykologiske forhold som  

 forudsætning for samarbejde med patienter, pårørende og medarbejdere.
Undervisningen omfatter psykologiens begreber og metoder, menneskelige  

 behov, menneskets psykiske udvikling og dannelse af adfærdsmønstre.
Endvidere  

 kommunikationsformer, gruppedynamik, herunder gruppers indflydelse på den  

 enkeltes adfærd og holdning samt de mellemmenneskelige relationers betydning  

 for samarbejde og trivsel.
SYGDOMSLÆRE 120 TIMER Formål - at eleven - erhverver kundskaber om generelle og lokaliserede  

 tegn på sygdom eller sygelige tilstande og om de observations- og  

 plejemæssige opgaver, som de forskellige symptomer giver anledning til, -  

 tilegner sig kundskab om almindeligt forekommende medicinske og kirurgiske  

 sygdomme og om de hyppigst forekommende sygdomme i øvrigt hos patienter, der  

 henvises til en røntgendiagnistiskafdeling, samt de dertil hørende  

 undersøgelser og behandlinger, - tilegnes sygelige tilstande og de  

 radiologiske fund.
 Undervisningen, der bygger på kundskaber i fagene anatomi og fysiologi,  

 mikrobiologi og infektionspatologi, koordineres med undervisningen i  

 sundheds- og sygeplejelære.
 Undervisningen omfatter generelle sygdomssymptomer og mere specifikke  

 symptomer i forbindelse med almindeligt forekommende medicinske og kirurgiske  

 sygdomme og de hyppigst forekommende sygdomme i øvrigt, der forekommer hos  

 patiententer, som henvises til en røntgendiagnostikafdeling, deres årsager,  

 forebyggelse, diagnostisering, behandling, eventuelle komplikationer og  

 følgetilstande.
SAMFUNDSHYGIEJNE 20 TIMER Formål - at eleven - tilegner sig kundskab til en forståelse af  

 sundhedsvæsenets opbygning og funktion, - erhverver indsigt i samfundets  

 foranstaltninger for at opretholde, respektive forbedre befolkningens  

 sundhedstilstand og at forebygge sygdomsrisici.
 Undervisningen omfatter sundhedsvæsenets opbygning og funktioner, herunder  

 lovgrundlag, institutioner og personalegrupper inden for sundhedsvæsenet,  

 dele af socialvæsenets opbygning og funktioner samt teknisk hygiejne, speciel  

 kontrol med spildevand og affald.
PÆDAGOGIK 30 TIMER Formål - af eleven - tilegner sig kundskab om, forståelse af og øvelse i  

 anvendelse af almene pædagogiske grundregler til brug ved vejledning af  

 patienter, elever og medarbejdere, - tilegner sig kendskab til  

 undervisningsformer, evalueringsprincipper og deres anvendelse.
 Undervisningen omfatter almene undervisningsprincipper og -metoder,  

 planlægning af en undervisningssitu, gennemførelse og vurdering af  

 undervisning samt bedømmelse af en elevs standpunkt.
ARBEJDSPLANLÆGNING OG ARBEJDSLEDELSE 30 TIMER Formål - at eleven - tilegner sig kundskaber om og forståelse af  

 principper for arbejdsplanlægning og arbejdsledelse med henblik på at kunne  

 varetage planlæggende, ledende og koordinerende opgaver for en mindre gruppe  

 medarbejdere i forbindelse med afvikling af undersøgelsesprogrammer.
Undervisningen omfatter principper for arbejdsplanlægning og  

 arbejdsledelse og deres anvendelse ved løsning af arbejdsopgaver.
Gennemgang  

 af gældende arbejdstidsregler, udarbejdelse af arbejds- og arbejdstidsplaner  

 for en mindre gruppe medarbejdere samt udarbejdelse af  

 introduktionsprogrammer for nye medarbejdere.
TOPOGRAFISK ANATOMI 55 TIMER Formål - at eleven - tilegner sig kundskaber om og forståelse af  

 sammenhængen mellem menneskets anatomiske forhold og de projektioner, der  

 anvendes for at klarlægge disse, - erhvervet viden om og forståelse af  

 organernes placering i forhold til hudoverfladen og i forhold til hinanden.
 Undervisningen, der bygger på undervisningen i faget anatomi og  

 sygdomslære og koordineres med apparatlære, omfatter en systematisk  

 gennemgang af den normale røntgenanatomi, herunder organernes topografi og  

 placering i forhold til hudoverfladen og i forhold til hinanden med henblik  

 på snitbilledkendskab.
RØNTGENFYSIK 50 TIMER Formål - at eleven - erhverver sig kundskaber om og forståelse af de  

 fysiske aspekter omkring røntgenstrålers frembringelse og absorption, -  

 tilegner sig forståelse for anvendelse af røntgenfysikken i forbindelse med  

 betjening af røntgenapparatur.
Undervisningen, der bygger på faget almen fysik, koordineres med  

 undervisningen i faget apparatlære.
Undervisningen omfatter atomets  

 opbygning, strålingstyper og -frembringelse, absorption, måling af  

 halvværdilag og intensitet, det elektromagnetiske spektrum, filtrering,  

 ionisering samt spredt stråling.
STRÅLEBESKYTTELSE 30 TIMER Formål - at eleven - tilegner sig grundlæggende kundskaber om principper  

 for strålebeskyttelse, - tilegner sig grundlæggende kundskaber og forståelse  

 for røntgenstråling og de hermed forbundne risici samt de ved brug af  

 røntgenstråling nødvendige foranstaltninger til beskyttelse af patienter og  

 personale.
Undervisning, der koordineres med undervisningen i arvelighedslære,  

 røntgenfysik og apparatlære, omfatter ioniserende strålers egenskaber og de  

 med anvendelsen forbundne risici.
Endvidere de grundlæggende principper for  

 strålebeskyttelse, herunder gældende love og bestemmelser, og de ved de  

 enkelte typer af røntgenundersøgelser anvendte metoder og midler til  

 strålebeskyttelse af patienter og personale.
DEN FOTOGRAFISKE PROCES OG FILMKUNDSKAB 30 TIMER Formål - at eleven - tilegner sig kundskaber om og forståelse af den  

 fotografiske proces, - tilegner sig grundlæggense kundskaber om  

 filmmaterialet, dets anvendelse og behandling, - erhverver forudsætninger for  

 at kunne anvende sin viden til en optimal udnyttelse af det billeddannende  

 område.
 Undervisningen omfatter emner som: filmtyper og filmens opbygning,  

 behandling af det latente billede, mørkekamre/dagslyssystemer, sensitometri,  

 opbevaring af film, sølvudvinding, kvalitetskontrol samt specielle  

 fotografiske processer.
LÆGEMIDDELLÆRE 20 TIMER Formål - at eleven - får kendskab til principper for medikamentel  

 behandling, herunder til ansvar ved indgift af lægemidler, samt til regler  

 for rekvirering, udlevering og opbevaring af lægemidler, - får kendskab til  

 almindeligt anvendte lægemidler, - tilegner sig kundskab om og forståelse af  

 røntgenkontrastpræparater og deres anvendelsesområder.
Undervisningen omfatter principper for medikamentel behandling og  

 bestemmelser om rekvirering, udlevering og opbevaring af lægemidler.  

 Endvidere de almindeligst anvendte grupper af lægemidler, indgiftsmåde,  

 forhold i organismen og bivirkninger.
I undervisningen om  

 røntgenkontrastpræparater redegøres for de enkelte typer og deres  

 anvendelsesområder:
 Sammensætning, indgiftsform, dosering, virkning og eventuelle  

 bivirkninger, behandling af disse, herunder behandling ved hjertestop.
APPARATLÆRE 60 TIMER Formål - et eleven - tilegner sig kundskaber om og forståelse af den  

 generelle opbygning og funktion af det på røntgendiagnostikafdelinger  

 anvendte apparatur, - erhverver indsigt i og forståelse for anvendelse af de  

 enkelte apparattyper med henblik på opnåelse af det bedst mulige  

 undersøgelsesresultat.
 Undervisningen, der koordineres med undervisningen i fagene almen fysik og  

 røntgenfysik, omfatter den principielle opbygning og funktion af  

 undersøgelsesapparatur og det hertil hørende tilbehør.
Gennemgang af de enkelte apparattyper, herunder specialapparatur, deres  

 virkemåde og betjening, røntgengeneratorer, eksponerings- og  

 gennemlysningsautomatik samt lejeopbygning.
Endvidere apparaturets  

 belastningsevne og vedligeholdelse.
UNDERSØGELSESTEKNIK 100 TIMER Formål - at eleven - tilegner sig kundskaber om, forståelse af og  

 færdighed i varetagelse af de i en røntgendiagnostiknostafdeling forekommende  

 undersøgelser, - tilegner sig foreståelse af sammenhæng mellem  

 undersøgelsesresultaterne, undersøgelsesteknikken og det aktuelle  

 sygdomsbillede.
 Undervisningen omfatter gennemgang, ledsaget af demonstration og øvelser,  

 af de enkelte typer af undersøgelser, herunder valg og anvendelse af de  

 forskellige hjælpemidler samt billedkvalitetsvurdering.
DATALÆRE 4 TIMER Formål - at eleven - tilegner sig en vis viden om principper for  

 elektronisk databehandling, - får kendskab til brug af elektronisk  

 databehandling inden for det røntgentekniske område og i sygehusvæsenets  

 generelt.
 Undervisningen omfatter en gennemgang af elektronisk  

 databehandlingssystemers opbygning og deres anvendelse i  

 røntgendiagnostikafdelinger og i sygehusvæsenet generelt.
RADIOTERAPI 5 TIMER Formål - at eleven - får kendskab til de behandlinger, der anvendes på  

 radioterapiafdelinger.
Undervisningen omfatter en gennemgang af behandlingsplanlægning,  

 feltteknik, isodosekurver, dosisfordeling og hot spots m.m. ved konventionel  

 strålebehandling.
Udregning af behandlingstid og dosering efter tabeller og  

 kurver, samt feltkontrol ved røntgenfotografering.
Endvidere en kort  

 gennemgang af fordelene ved højvoltbestråling og principper ved  

 millionvoltapparatur.
Radiumbehandling og behandling med andre radioaktive  

 stoffer.
FAGLIG ORIENTERING 15 TIMER Formål - at eleven - tilegner sig forståelse af radiografens placering  

 inden for sundhedsvæsenet, herunder radiografens forpligtelser som  

 medicinalperson, - erhverver indsigt i og forståelse af radiografuddannelsens  

 formål, indhold, tilrettelæggelse og vilkår, herunder radiografens pligter og  

 rettigheder under uddannelsen.
Undervisningen omfatter en orientering om radiografens placering inden for  

 sundhedsvæsenet, om radiografens normale arbejdsområde samt forpligtelser som  

 medicinalperson.
Endvidere gennemgås skolens uddannelsesplan,  

 undervisningsfaciliteter, praktiksteder og elevens vilkår under uddannelsen.
BEVÆGELSES- OG ARBEJDSFYSIOLOGI 16 TIMER Formål - at eleven - tilegner sig kundskab om, forståelse af og øvelse i  

 hensigtsmæssig kropsholdning og brug af kroppens bevægeapparat ved bevægelse,  

 i stående, siddende og liggende stillinger samt i arbejdssituationer, - kan  

 registrere uhensigtsmæssig brug af kroppens bevægeapparat hos sig selv og hos  

 andre, - erhverver grundlag for at kunne anvende sin viden og erfaring i egen  

 arbejdssitutation, ved lejring af patienter og ved vejledning af patienter og  

 pårørende samt medarbejdere.
 Undervisningen, der knytter sig til undervisningen i anatomi og fysiologi  

 og følges op i sundheds- og sygeplejelære, omfatter teoretisk undervisning i  

 principper for hensigtsmæssig kropsholdning og brug af kroppens  

 bevægeapparat, ledsaget af demonstrationer og efterfulgt af praktiske  

 øvelser.
 (* 1)Afdelinger for diagnostisk radiologi vil formentlig i fremtiden få  

 underlagt en række nye systemer til medicinsk billeddannelse - systemer der  

 til dels ikke baserer sig på røntgenstråling, f.eks. ultralyd, nuklear  

 magnetisk resonans.
 Den danske sygehusstruktur har dog endnu ikke på dette område/disse  

 områder fundet sin endelige form og dermed heller ikke den mest  

 hensigtsmæssige betegnelse for sådanne integrerede afdelinger (der på engelsk  

 hyppigst benævnes »medical imaging departments«).
