Lejerforening forespørger, om en kommunalbestyrelse kan udskifte et  

 huslejenævnsmedlem midt i en valgperiode.
Styrelsen oplyser, at  

 kommunalbestyrelsen findes at være berettiget til at trække en udnævnelse  

 tilbage og lade suppleanten varetage hvervet i resten af perioden, såfremt  

 afgørende forudsætninger for foreningens indstilling af den pågældende person  

 svigter.
 I skrivelse af 2. december 1987 har De spurgt, om en kommunalbestyrelse  

 kan udskifte et medlem af huslejenævnet midt i en periode.
 De har oplyst, at spørgsmålet er foranlediget af en konkret sag, hvor den  

 person, der er indstillet og udnævnt som lejerrepræsentant, er blevet  

 udlejerrepræsentant midt i perioden.
I denne anledning skal man meddele, at ifølge boligreguleringslovens § 36,  

 stk. 3, vælges huslejenævnets menige medlemmer af kommunalbestyrelsen efter  

 indstilling af henholdsvis de større grundejerforeninger og de større  

 lejerforeninger i kommunen.
De skal begge være kendt med huslejeforhold.
Om baggrunden for, at der ikke herudover stilles særlige betingelser for  

 medlemmerne, følger det af lovforslagets bemærkninger til den pågældende  

 bestemmelse, at når der sker valg efter indstilling fra organisationer, kan  

 det næppe være påkrævet at stille særlige betingelser.
Hvis en organisation  

 indstiller en person, der ikke opfylder betingelsen, må det formodes, at  

 organisationen har tillid til, at den pågældende uanset dette vil kunne  

 udføre hvervet på rimelig vis.
I tilfælde, hvor en organisations afgørende forudsætning for at indstille  

 en person svigter, f.eks. hvis den pågældende person ikke længere er lejer og  

 samtidig bliver udlejer, må organisationen over for kommunalbestyrelsen  

 tilkendegive dette.
Kommunalbestyrelsen kan herefter efter Boligstyrelsens  

 opfattelse på dette grundlag trække udnævnelsen tilbage og lade den udpegede  

 suppleant varetage hvervet i resten af perioden.
I tilfælde, hvor et huslejenævnsmedlem, udpeget efter indstilling fra en  

 lejerorganisation, eksempelvis i kraft af et ansættelsesforhold i nogle  

 relationer optræder på en udlejers vegne, finder Boligstyrelsen ikke, at der  

 generelt er mulighed for at anfægte den pågældendes habilitet som  

 huslejenævnsmedlem.
Hvis enkeltsager, der behandles af nævnet, vedrører  

 ejendomme, som ejes af den person, som medlemmet er ansat hos, finder  

 Boligstyrelsen dog, at medlemmets suppleant i nævnet bør indtræde i stedet.
 Det bemærkes, at den endelige afgørelse af spørgsmålet henhører under  

 domstolene.
