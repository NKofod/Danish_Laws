Bekendtgørelse om visse regler om prøver og andre midlertidige foranstaltninger i sommerterminen 2022 og sygeterminen 2022 i de gymnasiale uddannelser og gymnasiale fag i eux-forløb som led i forebyggelsen og afhjælpningen i forbindelse med covid-19 I medfør af § 12, stk. 3, 2. pkt., i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 67 af 17. januar 2022, fastsættes efter bemyndigelse i henhold til § 1, nr. 27, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
 Anvendelsesområde m.v.
 § 1. Bekendtgørelsen gælder for afholdelse af visse prøver og andre midlertidige foranstaltninger på følgende uddannelser og kurser i sommerterminen og sygeterminen 2022:
 1) De gymnasiale uddannelser og gymnasiale fag i eux-forløb.
 2) Hf-enkeltfag.
 3) Gymnasiale suppleringskurser (GSK).
 4) Gymnasiale indslusningskurser for flygtninge og indvandrere (GIF).
 5) Supplerende overbygningsforløb (SOF).
 Stk. 2. Reglerne i §§ 2-21 fraviger og supplerer bestemmelser i lovgivningen på børne- og undervisningsområdet om prøver og eksamen i de uddannelser og på de kurser, der er omfattet af stk. 1. Formålet hermed er at sikre elevers og kursisters gennemførelse og afslutning af igangværende uddannelse eller kurser under de helt ekstraordinære forhold som følge af foranstaltningerne efter loven og forebyggelsen og afhjælpningen i samfundet i forbindelse med covid-19. Reglerne i §§ 4-11 finder alene anvendelse, i den udstrækning andet ikke følger af reglerne i §§ 12-16.
 § 2. Styrelsen for Undervisning og Kvalitet fastsætter nærmere krav om praktiske og proceduremæssige forhold ved prøveafholdelsen, herunder om, hvordan det fastlægges, hvilke prøver der er udtrukket for den enkelte elev, og hvilke prøver blandt de udtrukne prøver eleven skal aflægge, i det omfang andet ikke følger af §§ 4-16 eller § 20.
 Stk. 2. Styrelsen for Undervisning og Kvalitet kan i ganske særlige tilfælde fravige reglerne i §§ 4-16 og 20 i forhold til den enkelte elev, kursist, tidligere elev eller kursist eller selvstuderende, når dette er nødvendigt som følge af de foranstaltninger, som den prøveafholdende institution skal træffe som led i forebyggelse og afhjælpning i forbindelse med covid-19.
 § 3. Institutionen fastlægger på baggrund af reglerne i §§ 4-16 og 20 samt styrelsens nærmere krav om praktiske og proceduremæssige forhold efter § 2, stk. 1, hvilke prøver der er udtrukket for den enkelte elev eller kursist, og hvilke prøver blandt de udtrukne prøver eleven eller kursisten skal aflægge.
 Stk. 2. Institutionen giver tidligst den 27. april 2022 og senest den 9. maj 2022 eleven eller kursisten meddelelse om elevens eller kursistens eksamensplan, som indeholder oplysningerne om, hvilke prøver eleven eller kursisten, jf. stk. 1, skal aflægge, og hvilke prøver i elevens eller kursistens eksamensplan, som eleven eller kursisten efter reglerne i §§ 4-16 alligevel ikke skal aflægge i sommerterminen 2022.
Særlige regler for afholdelse af visse prøver i sommerterminen 2022 § 4. For en elev på tredje år af en treårig gymnasial uddannelse afholdes alene følgende prøver:
 1) Skriftlig prøve i dansk.
2) Mundtlig prøve i studieretningsprojektet eller studieområdeprojektet.
En elev, der har afsluttet studieområdeprojektet i vinterterminen 2021/2022, skal aflægge én yderligere mundtlig prøve efter reglen i nr. 4, og dermed samlet aflægge tre mundtlige prøver efter denne regel, jf. dog § 5.
 3) For en elev på uddannelsen til teknisk studentereksamen prøve i teknikfag.
 4) To mundtlige prøver efter udtræk i studieretningsfag på A- eller B-niveau eller andet A-niveaufag, dog kun én mundtlig prøve for en elev på uddannelse til teknisk studentereksamen, jf. dog nr. 2 og § 5. Hvis dette ikke er muligt, aflægges prøve i fag på B- eller C-niveau efter udtræk.
§ 5. En elev på en treårig gymnasial uddannelse, der har afsluttet studieområdeprojektet i vinterterminen 2021/22, og som på grund af aflysning i vinterterminen af prøven alene har modtaget en karakter for det skriftlige produkt, meddeler senest den 8. april 2022 institutionen, hvis eleven ønsker at få karakteren for det skriftlige produkt annulleret og aflægge mundtlig prøve i projektet i sommerterminen 2022. Hvis eleven rettidigt fremsætter et ønske efter 1. pkt., aflægger eleven i sommerterminen 2022 mundtlig prøve i projektet.
Når eleven har aflagt prøve efter 2. pkt., annullerer institutionen den karakter for det skriftlige produkt, som eleven har fået i vinterterminen 2021/22.
 Stk. 2. Bedømmelsen ved den mundtlige prøve efter stk. 1 kan resultere i en lavere karakter end den karakter for det skriftlige produkt, som skal annulleres efter stk. 1. Institutionen oplyser eleven herom senest samtidigt med, at den modtager elevens meddelelse om elevens ønske efter stk. 1.
 § 6. For en elev på fjerde år af en treårig gymnasial uddannelse tilrettelagt over fire år afholdes alene følgende prøver:
 1) Skriftlig prøve i dansk, hvis eleven afslutter faget på fjerde år.
 2) For en elev på uddannelsen til teknisk studentereksamen prøve i teknikfag, hvis eleven afslutter faget på fjerde år.
 3) To mundtlige prøver efter udtræk i studieretningsfag på A- eller B-niveau eller andet A-niveaufag, dog kun én mundtlig prøve for en elev på uddannelse til teknisk studentereksamen, hvis eleven aflægger prøve i teknikfag, jf. nr. 2 og § 5. Hvis dette ikke er muligt, aflægges prøve i fag på B- eller C-niveau efter udtræk.
 4) Mundtlig prøve i studieretningsprojektet eller studieområdeprojektet, hvis eleven afslutter dette på fjerde år, jf. dog stk. 2. En elev, der har afsluttet studieretningsprojektet eller studieområdeprojektet, skal aflægge én yderligere mundtlig prøve efter reglen i nr. 3, og dermed samlet aflægge tre mundtlige prøver efter denne regel, jf. dog § 5.
 Stk. 2. For en elev på en treårig gymnasial uddannelse tilrettelagt over fire år, der har afsluttet studieområdeprojektet i vinterterminen 2021/22, finder § 5 tilsvarende anvendelse.
 § 7. For en elev på andet år af den toårige uddannelse til almen studentereksamen afholdes alene følgende prøver:
 1) Skriftlig prøve i dansk.
2) To mundtlige prøver efter udtræk i studieretningsfag på A- eller B-niveau eller andet A-niveaufag.
Hvis dette ikke er muligt, aflægges prøve i fag på B- eller C-niveau efter udtræk.
 3) Mundtlig prøve i studieretningsprojektet.
 § 8. For en elev på andet år af den toårige uddannelse til hf-eksamen, som senest den 8. april 2022 meddeler institutionen, at eleven vil aflægge prøver efter denne regel, afholdes alene skriftlig prøve i dansk og tre prøver efter udtræk.
 § 9. For en elev på tredje år af den toårige uddannelse til hf-eksamen tilrettelagt over tre år, som senest den 8. april 2022 meddeler institutionen, at eleven ønsker at aflægge prøven efter denne regel, afholdes alene fire prøver efter udtræk, herunder hvis muligt skriftlig prøve i dansk.
 § 10. For en elev, der afslutter det studiekompetencegivende forløb i et merkantilt eux-forløb, afholdes alene følgende prøver:
 1) Skriftlig prøve i dansk, hvis eleven afslutter faget i sommerterminen 2022. En elev, der har afsluttet skriftlig dansk inden sommerterminen 2022, skal hvis muligt aflægge yderligere én mundtlig prøve efter udtræk.
 2) Mundtlig prøve i erhvervsområdeprojektet, hvis eleven afslutter dette i sommerterminen 2022. En elev, der har afsluttet erhvervsområdeprojektet inden sommerterminen 2022, skal hvis muligt aflægge yderligere én mundtlig prøve efter udtræk.
 3) To mundtlige prøver efter udtræk.
 § 11. For en elev, der afslutter det eller de sidste gymnasiale fag i et teknisk eux-forløb, når der ses bort fra erhvervsområdeprojektet eller eksamensprojektet, afholdes alene følgende prøver, jf. dog stk. 2:
 1) Skriftlig prøve i dansk, hvis eleven afslutter faget i til sommerterminen 2022. En elev, der har afsluttet skriftlig dansk inden sommerterminen 2022, skal hvis muligt aflægge yderligere én mundtlig prøve efter udtræk.
 2) Mundtlig prøve i erhvervsområdeprojektet eller eksamensprojektet, hvis eleven afslutter dette i sidste halvdel af skoleåret 2021/22. En elev, der har afsluttet erhvervsområdeprojektet eller eksamensprojektet inden sommerterminen 2022, skal hvis muligt aflægge yderligere én mundtlig prøve efter udtræk.
 3) To mundtlige prøver efter udtræk.
 Stk. 2. For en elev, der alene afslutter erhvervsområdeprojektet eller eksamensprojektet, afholdes mundtlig prøve heri.
 § 12. Institutionen afholder følgende prøver:
 1) Prøve i fag i gymnasiale uddannelser og i gymnasiale fag i eux-forløb, hvor eleven efter reglerne om merit er fritaget for undervisning i faget i et omfang, der ikke gør det muligt for underviseren at afgive en afsluttende standpunktskarakter efter §§ 18-19.
 2) Sygeprøver og omprøver som følge af klager.
 Stk. 2 Mundtlige prøver efter stk. 1 kan afholdes med intern censur.
 § 13. Institutionen afholder følgende prøver:
 1) Prøve for elever, der i medfør af en afgørelse i henhold til institutionens lokale studie- og ordensregler er blevet henvist til at aflægge prøve i sommerterminen 2022 i et eller flere fag, der kan afsluttes med prøve på det pågældende klassetrin.
 2) Prøve for elever og kursister, der er blevet bortvist fra en prøve, og som skulle have aflagt den pågældende prøve på ny i sommerterminen 2022, jf. § 20, stk. 4, jf. stk. 1-3, i bekendtgørelse om prøver og eksamen i de almene og studieforberedende ungdoms- og voksenuddannelser og § 7, stk. 5, jf. stk. 2, i bekendtgørelse om visse regler om prøver og eksamen i de gymnasiale uddannelser.
 Stk. 2. Mundtlige prøver efter stk. 1 kan afholdes med intern censur.
 § 14. Institutionen afholder de prøver, der i vinterterminen 2021/22 blev udsat til førstkommende prøvetermin herefter, jf. § 3 i nødvinterprøvebekendtgørelsen.
 Stk. 2. Mundtlige prøver efter stk. 1 kan afholdes med intern censur.
§ 15. Institutionen afholder prøver for selvstuderende.
De mundtlige prøver kan afholdes med intern censur.
Reglen i 1. pkt. gælder alene selvstuderende, der ikke pr. 1. marts 2022 var indskrevet på den uddannelse, det kursus eller tilsvarende, som det pågældende fag er en del af, og som er omfattet af § 1, stk. 1.
Prøver i fag med praktisk dimension § 16. Institutionens leder kan under de helt ekstraordinære forhold, der følger af foranstaltningerne efter loven og forebyggelsen og afhjælpningen i samfundet i forbindelse med covid-19, aflyse en elevs eller kursists deltagelse i prøver i fag med en praktisk dimension, hvis det som følge af foranstaltninger mod covid-19, herunder foranstaltninger for at imødekomme sundhedsfaglige anbefalinger, som omfatter institutionen, ikke har været muligt for institutionen at gennemføre undervisningen m.v. i de pågældende fag i tilstrækkelig grad, og institutionens leder konkret vurderer, at enkelte elever og kursister eller grupper af elever og kursister, herunder en eller flere klasser, som følge heraf ikke har mulighed for at demonstrere fyldestgørende opfyldelse af de faglige mål til prøven på det planlagte prøvetidspunkt.
Stk. 2. Hvis en prøve aflyses for en eller flere elever eller kursister efter stk. 1, skal eleven eller kursisten så vidt muligt aflægge prøve i et andet fag.
Det gælder dog alene, hvis prøven aflyses, inden institutionen har meddelt eleven eller kursisten, hvilke prøver eleven eller kursisten skal aflægge, jf. § 3, stk. 2. Institutionen fastlægger lokalt, jf. § 3, stk. 1, hvilken anden prøve eleven eller kursisten skal aflægge.
 Stk. 3. Når en prøve aflyses efter stk. 1, finder reglerne i §§ 18 og 19 anvendelse.
Midlertidig mulighed for fleksibilitet ved mundtlige prøver § 17. Ved en mundtlig prøve har den enkelte institutions leder mulighed for fleksibilitet i forbindelse med prøven, jf. stk. 2-3.
Stk. 2. Institutionen undlader at formulere prøvespørgsmål til de dele af faget, hvis dette efter institutions leders faglige og pædagogiske vurdering er begrundet i karakteren og omfanget af den undervisning, som faktisk er gennemført som følge af smittesituationen med covid-19 og de afledte virkninger heraf, herunder fx hvori der alene er givet nødundervisning uden fysisk fremmøde.
Det er en betingelse, at det fremgår af undervisningsbeskrivelsen, jf. § 18 i bekendtgørelse om de gymnasiale uddannelser, hvilke temaer, emner eller forløb, der efter 1. pkt. udelades af prøvegrundlaget, og som eksaminator og censor derfor ikke kan afprøve eleverne eller kursisterne i ved prøven.
Stk. 3. Såfremt institutionen undlader at formulere prøvespørgsmål i dele af faget, jf. stk. 2, skal institutionen forud for prøvens afholdelse offentliggøre undervisningsbeskrivelsen for det pågældende fag på institutionens hjemmeside, hvoraf det fremgår, hvilke dele af undervisningsbeskrivelsen, der er udeladt af prøvegrundlaget.
Institutionen skal sørge for, at de oplysninger, som den offentliggør efter reglen i 1. pkt., er offentligt tilgængelige på institutionens hjemmeside indtil den 15. juli 2022.
Midlertidig mulighed for afgivelse af afsluttende standpunktskarakter og andre midlertidige foranstaltninger for den toårige uddannelse til hf-eksamen, hf-enkeltfag, GSK, GIF og SOF § 18. For elever og kursister, der frem mod sommerterminen 2022 har fulgt et fag m.v. i den toårige uddannelse til hf-eksamen, hf-enkeltfag, GSK, GIF og SOF, giver institutionen eleven eller kursisten en eller flere afsluttende standpunktskarakterer i afsluttende fag, hvor der ikke afholdes prøve i sommerterminen 2022. Disse standpunktskarakterer gives tidligst ved undervisningens afslutning eller senest den 10. juni 2022.
Stk. 2. En afsluttende standpunktskarakter efter stk. 1 skal udtrykke graden af elevens eller kursistens opfyldelse af de faglige mål i den relevante læreplan.
Den afsluttende standpunktskarakter gives ud fra en helhedsvurdering på baggrund af underviserens kendskab til elevens eller kursistens faglige niveau i den daglige undervisning, herunder eventuel nødundervisning.
I helhedsvurderingen kan en individuel faglig vurderingssamtale med eleven eller kursisten indgå.
 Stk. 3. Afsluttende standpunktskarakterer efter stk. 1 træder i stedet for den eller de karakterer, som skulle have været givet ved den prøve i faget, som i medfør af bekendtgørelsen ikke afholdes i sommerterminen 2022, og er derved ophøjet til prøvekarakterer, jf. dog stk. 4.
 Stk. 4. For elever på uddannelsen til hf-eksamen fastsættes karakteren for den naturvidenskabelige faggruppe og kultur- og samfundsfagsgruppen på følgende måde:
1) For den naturvidenskabelige faggruppe fastsættes den ene karakter som et simpelt gennemsnit af de enkeltfaglige afsluttende standpunktskarakterer i biologi C, geografi C og kemi C.
Den anden karakter fastsættes som den enkeltfaglige afsluttende standpunktskarakter i det af de tre fag, der var udtrukket til prøve for eleven.
De to karakterer er derved ophøjet til prøvekarakterer.
2) For kultur- og samfundsfagsgruppen fastsættes den ene karakter som det vægtede gennemsnit af de enkeltfaglige afsluttende standpunktskarakterer i religion C, der indgår med vægten 1, samfundsfag C, der indgår med vægten 1, og historie B, der indgår med vægten 1,5. Den anden karakter fastsættes som den enkeltfaglige afsluttende standpunktskarakter i det af de tre fag, der var udtrukket til prøve for eleven.
De to karakterer er derved ophøjet til prøvekarakterer.
 Stk. 5. Bestemmelsen i § 16 i bekendtgørelse om karakterskala og anden bedømmelse finder tilsvarende anvendelse ved fastsættelse af standpunktskarakterer efter stk. 4.
 Stk. 6. En karakter, der, jf. stk. 3 og 4, er ophøjet til eller træder i stedet for en prøvekarakter, indgår som en almindelig prøvekarakter på de eksamensbeviser og prøvebeviser, som institutionen udsteder efter de almindelige regler herom.
Ophøjelse af afsluttende standpunktskarakter til prøvekarakter i de treårige gymnasiale uddannelser, den toårige uddannelse til almen studentereksamen samt gymnasiale fag i eux-forløb § 19. For elever i de treårige gymnasiale uddannelser, den toårige uddannelse til almen studentereksamen og i gymnasiale fag i eux-forløb giver institutionen afsluttende standpunktskarakterer i fag, som er afsluttende for eleven ved undervisningens afslutning, dog senest den 10. juni 2022.
 Stk. 2. Den afsluttende standpunktskarakter gives ud fra en helhedsvurdering på baggrund af underviserens kendskab til elevens faglige niveau i den daglige undervisning, herunder eventuel nødundervisning, og i øvrigt efter de almindelige regler herom i den enkelte uddannelse.
 Stk. 3. Afsluttende standpunktskarakterer efter stk. 1 træder i stedet for karakterer, som skulle have været givet ved de prøver, som i medfør af bekendtgørelsen ikke afholdes i sommerterminen 2022, og er derved ophøjet til prøvekarakterer.
 Stk. 4. En karakter, der, jf. stk. 3, er ophøjet til eller træder i stedet for en prøvekarakter, indgår som en almindelig prøvekarakter på de eksamensbeviser og prøvebeviser, som institutionen udsteder efter de almindelige regler herom.
Sygeterminen 2022 § 20. Ved en prøve, som eleven eller kursisten skal aflægge i sygeterminen 2022 i stedet for en prøve, som eleven eller kursisten i medfør af bekendtgørelsen har eller skulle have aflagt i sommerterminen 2022, finder reglerne i § 17 tilsvarende anvendelse.
Klage og bemyndigelse til Styrelsen for Undervisning og Kvalitet § 21. En elev eller kursist kan, i den udstrækning andet ikke følger af lovgivningen, klage til Styrelsen for Undervisning og Kvalitet over institutionens afgørelser efter bekendtgørelsen, når klagen vedrører retlige spørgsmål.
Stk. 2. En klage efter stk. 1 stiles til Styrelsen for Undervisning og Kvalitet og sendes til institutionen.
Klagen skal være modtaget af institutionen senest fem kalenderdage, efter at eleven eller kursisten har modtaget den afgørelse, som eleven eller kursisten klager over.
Stk. 3. Hvis institutionen ikke på baggrund af klagen imødekommer den fuldt ud, og eleven eller kursisten ikke har trukket sin klage tilbage, udarbejder institutionen en udtalelse i sagen.
Eleven eller kursisten skal herefter have lejlighed til med en frist på fem kalenderdage at fremkomme med sine eventuelle bemærkninger til institutionens udtalelse.
Institutionen sender klagen, sin udtalelse samt elevens eller kursistens eventuelle bemærkninger til styrelsen hurtigst muligt og senest to kalenderdage efter, at institutionen har modtaget bemærkningerne fra eleven eller kursisten eller efter udløbet af dennes frist for at fremkomme med eventuelle bemærkninger.
Ikrafttræden § 22. Bekendtgørelsen træder i kraft den 1. april 2022.
