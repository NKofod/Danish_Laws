Beretning afgivet af Sundheds- og Ældreudvalget den 8. december 2020 Beretning om sundheds- og ældreministerens manglende orientering af Folketinget vedrørende sundhedsrisikoen fra coronavirusmutationer i minkbesætninger, der kunne medføre nedsat følsomhed over for en fremtidig vaccine 1. Politiske bemærkninger Et flertal i udvalget (V, DF, RV, SF, EL, KF, LA og Susanne Zimmer (UFG)) udtrykker kritik af sundheds- og ældreministeren, fordi ministeren, selv om ministeren senest den 22. september 2020 var informeret om den alvorlige sundhedsrisiko fra coronavirusmutationer i de danske minkbesætninger ved, at de kunne medføre en nedsat følsomhed over for en fremtidig vaccine, ikke orienterede covid-19-følgegruppen eller Folketinget.
Det er helt afgørende, at en minister videregiver centrale informationer til Folketinget i så vigtig en sag.
2. Udvalgsarbejde Udvalget har den 3. december 2020 afholdt et samråd med sundheds- og ældreministeren om baggrunden for, at strategien for håndtering af coronasmittede mink i juni måned blev ændret fra en såkaldt forsigtighedsstrategi til en strategi med brug af inddæmning, værnemidler og hygiejne.
 På samrådet blev ministeren også bedt om at redegøre for, hvornår og hvordan ministeren blev gjort opmærksom på smittetruslen fra mutationer i virusgenomet hos mink, som kan true eller nedsætte effektiviteten af kommende vaccinekandidater, samt hvornår og hvordan ministeren blev gjort opmærksom på, at regeringens såkaldte inddæmningsstrategi på minkområdet med isolation, opsporing og værnemidler ikke er effektiv.
 Udvalget har behandlet beretningen i 1 møde.
 P.u.v.
