Brug af autoriseret arbejdsmiljørådgiver ved flere påbud Arbejdsmiljøklagenævnet har på møde den 30. juni 2009 behandlet virksomhedens klage over Arbejdstilsynets afgørelse af 29. august 2008 med påbud om at bruge autoriseret arbejdsmiljørådgiver til at forebygge de overtrædelser af arbejdsmiljølovgivningen, der er givet påbud om i bilagene 4, 5 og 6, samt påbud om at bruge autoriseret arbejdsmiljørådgiver til at løse de arbejdsmiljøproblemer, der er givet påbud om i bilagene 1, 2, 3, 4, 5 og 6.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal bruge autoriseret arbejdsmiljørådgiver til at forebygge de ulykkesrisici, der er konstateret i forbindelse med manglende nødstop på søjleboremaskine, manglende sikring af virksomhedens porte mod nedstyrtning, samt manglende eftersyn og sikring af virksomhedens 1-stemplede lift.
 Arbejdsmiljøklagenævnet er endvidere enig med Arbejdstilsynet i , at virksomheden skal bruge autoriseret arbejdsmiljørådgiver til at løse de 6 arbejdsmiljøproblemer, der er givet påbud om.
 Nævnets afgørelse skal efterkommes senest den 14. oktober 2009.
 Tilbagemelding skal ske til Arbejdstilsynet senest den 21. oktober 2009.
 Frist for indgåelse af aftale med rådgiver den 22. juli 2009.
 Arbejdsmiljøklagenævnet fastholder således Arbejdstilsynets afgørelse af 29. august 2008.
B E G R U N D E L S E Arbejdstilsynet har på foranledning af et tilsynsbesøg den 6. august 2008 truffet afgørelse den 29. august 2008 og har afgivet 2 påbud om brug af autoriseret arbejdsmiljørådgiver, samt 6 materielle påbud angående følgende arbejdsmiljøproblemer:
 at udarbejde arbejdspladsvurdering (APV)  at etablere kontrolanordning på udsugning  at gennemgå instruktion i arbejde med styrenholdige produkter  at etablere nødstop på søjleboremaskine  at sikre virksomhedens porte mod nedstyrtning, og  at få efterset og sikret virksomhedens 1-stemplede lift.
De har klaget over de to påbud om brug af autoriseret arbejdsmiljørådgiver, idet De anfører, at De hverken kan eller vil betale en autoriseret arbejdsmiljørådgiver for at fortælle, hvordan påbuddene skal løses.
De anfører endvidere, at De selv vil kontakte de firmaer, som skal sørge for at påbuddene bliver udført inden fristens udløb.
Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
Det fremgår af lovens § 77 a, stk. 1.
 Vedr. tre eller flere overtrædelser med ulykkesrisici iht. § 19:
Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en afgørelse om overtrædelser af arbejdsmiljølovgivningen om et komplekst og alvorligt arbejdsmiljøproblem, der indebærer risiko for sikkerhed og sundhed.
Det fremgår af § 6, stk. 1 i bekendtgørelsen om brug af autoriseret arbejdsmiljørådgiver.
 Overtrædelserne skal være konstateret ved et enkeltstående tilsyn, jf. bekendtgørelsens § 6, stk. 1, nr. 1.
 Hvad der er komplekse og alvorlige arbejdsmiljøproblemer, som indebærer risiko for sikkerhed og sundhed, fremgår af bekendtgørelsens kapitel 3, §§ 8 til 36.
Inden for det fysiske område skal der gives rådgiverpåbud, når Arbejdstilsynet har truffet afgørelse om tre eller flere overtrædelser af arbejdsmiljølovgivningen, som er konstateret ved samme tilsynsbesøg og inden for samme produktionsenhed, hvor der er risiko for ulykker, og som vedrører mindst to forskellige arbejdsmiljøproblemer.
Det fremgår af § 19 i samme bekendtgørelse.
 Arbejdsmiljøklagenævnet finder, at de tre påbud om, at etablere nødstop på søjleboremaskine, at sikre virksomhedens porte mod nedstyrtning, og at få efterset og sikret virksomhedens 1-stemplede lift, opfylder betingelserne for at udløse et påbud om brug af autoriseret arbejdsmiljørådgiver i henhold til § 19, fordi der er tale om 3 overtrædelser med risiko for ulykker, og da der er tale om mindst 2 forskellige arbejdsmiljøproblemer konstateret inden for samme produktionsenhed.
 Nævnet har lagt til grund for afgørelsen, at virksomheden ikke inden for det seneste år har løst identiske arbejdsmiljøproblemer på samme arbejdssted, idet virksomheden oplyser, at de ikke tidligere har haft disse/været opmærksom på problemerne.
 Vedr.: 5 eller flere overtrædelser iht. § 3:
Arbejdsgiveren skal efterkomme påbud om brug af autoriserede arbejdsmiljørådgivere, når Arbejdstilsynet træffer 5 eller flere afgørelser om overtrædelser af arbejdsmiljølovgivningen, der er konstateret ved 1. et enkeltstående tilsyn eller ved et tilsynsforløb bestående af screening og et deraf efterfølgende tilsyn, og Det fremgår af § 3 i bekendtgørelse om brug af autoriseret arbejdsmiljørådgiver.
Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
Det fremgår af § 37 i samme bekendtgørelse.
Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
Det fremgår af § 38.
Arbejdsmiljøklagenævnet finder, at de seks påbud  om at udarbejde arbejdspladsvurdering (APV)  om at etablere kontrolanordning på udsugning  om at gennemgå instruktion i arbejde med styrenholdige produkter  om at etablere nødstop på søjleboremaskine  om at sikre virksomhedens porte mod nedstyrtning, og  om at få efterset og sikret virksomhedens 1-stemplede lift opfylder betingelserne for at udløse et påbud om brug af autoriseret arbejdsmiljørådgiver i henhold til § 3, fordi der er tale om 5 eller flere afgørelser om overtrædelser af arbejdsmiljølovgivningen, som er konstateret ved Arbejdstilsynets tilsynsbesøg.
Nævnet finder endvidere, at virksomheden har pligt til at bruge en autoriseret arbejdsmiljørådgiver til at løse problemerne, idet reglerne i kap. 4 i bekendtgørelse om brug af autoriseret arbejdsmiljørådgiver ikke giver virksomheden mulighed for selv at bestemme af hvem og hvordan, man vil have hjælp til løsning af de konstaterede arbejdsmiljøproblemer.
Der er således ikke i reglerne mulighed for at fravige kravet om brug af autoriseret arbejdsmiljørådgiver, når der er givet påbud i henhold til kapitel 2 og 3 i bekendtgørelse om brug af autoriseret arbejdsmiljørådgiver.
R E G L E R Arbejdsmiljøklagenævnet henviser til  § 77 a i lov om arbejdsmiljø, jf. lovbekendtgørelse nr. 268 af 18. marts 2005 med de ændringer der følger af lov nr. 175 af 27. februar 2007  § 2, § 3, § 6, § 19 og §§ 37  38 i Beskæftigelsesministeriets bekendtgørelse nr. 259 af 20. marts 2007 om brug af autoriserede arbejdsmiljørådgivere (Rådgivningspåbud) O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet, samt sekretariatets kontorrapport af 2. juni 2009.
På klagenævnets vegne [navn udeladt] fuldmægtig Kopi til Arbejdstilsynet Virksomhedens ansatte De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005, med de ændringer der følger af lov nr. 175 af 27. februar 2007 § 77 a.
Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Beskæftigelsesministeriets bekendtgørelse nr. 259 af 20. marts 2007 om brug af autoriserede arbejdsmiljørådgivere (Rådgivningspåbud) § 2. Bekendtgørelsen omfatter påbud til virksomhederne om brug af autoriserede arbejdsmiljørådgivere i følgende tilfælde:
mange overtrædelser af arbejdsmiljølovgivningen, gentagne overtrædelser af arbejdsmiljølovgivningen inden for samme emne, komplekse og alvorlige overtrædelser af arbejdsmiljølovgivningen, og undersøgelse af arbejdsmiljøforholdene i en virksomhed for at afdække, om der er psykiske arbejdsmiljøproblemer.
 Stk. 2. Bekendtgørelsen omfatter tillige påbud om brug af autoriserede arbejdsmiljørådgivere til bygherrer om komplekse og alvorlige overtrædelser forbundet med skriftlig plan for sikkerhed og sundhed.
§ 3. Arbejdsgiveren skal efterkomme påbud om brug af autoriserede arbejdsmiljørådgivere, når Arbejdstilsynet træffer 5 eller flere afgørelser om overtrædelser af arbejdsmiljølovgivningen, der er konstateret ved  et enkeltstående tilsyn eller ved et tilsynsforløb bestående af screening og et deraf efterfølgende tilsyn, og  tilsyn med arbejde tilknyttet én produktionsenhed.
Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det fysiske område § 19. Tre eller flere overtrædelser af arbejdsmiljølovgivningen inden for samme produktionsenhed, hvor der er risiko for ulykker, og som vedrører mindst to forskellige arbejdsmiljøproblemer.
Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 38. Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
