 Konfliktvarsel fundet uretmæssigt.
Det selvstændige produktionsselskab C under koncernen P blev etableret  

 i 1979 og samme år indmeldt i Plastindustriens Arbejdsgiverforening, nu DI.  

 Virksomheden er herefter dækket af denne organisations overenskomst med  

 SiD/KAD.
Virksomheden fremstiller plastbægre m.v. med flerfarvet tryk.  

 Tidligere foregik en tilsvarende produktion i en anden af Ps virksomheder,  

 udført af medlemmer af Typografforbundet T i henhold til overenskomsten  

 mellem forbundet og Papirvareindustriens Arbejdsgiverforening.
I 1985  

 besluttede P imidlertid, at alene C skulle fremstille plastbægre m.v. med  

 flerfarvet tryk.
Der har aldrig været typografer ansat i C.
 I april 1992 varslede T strejke og blokade over for C på krav om  

 overenskomst.
Spørgsmålet om lovligheden heraf blev indbragt for Arbejdsretten, der  

 lagde til grund, at trykkearbejdet på C henhørte under T's naturlige faglige  

 område.
Da der herefter var tale om et fælles fagligt område for  

 konkurrerende organisationer, der tilhører samme hovedorganisation, var  

 spørgsmålet alene, om der var oplyst sådanne ganske særlige omstændigheder,  

 som kunne føre til at fravige hovedreglen om, at en bestående overenskomst i  

 sådanne tilfælde udelukker andre overenskomsters lovlige brug af kollektive  

 kampskridt til støtte for deres overenskomstkrav.
Dette fandtes ikke at være  

 tilfældet, hvilket resultat fandtes bestyrket ved det forhold, at T først  

 mere end 12 år efter virksomhedens etablering havde søgt en endelig afklaring  

 af spørgsmålet om lovligheden af de kampskridt, som man allerede et par gange  

 tidligere havde varslet.
T tilpligtedes herefter til at trække  

 konfliktvarslet tilbage.
 1. Klagerne, Dansk Arbejdsgiverforening for Plastindustrien i Danmark for  

 Danacup A/S, Stilling, har ved klageskrift af 24. april 1992 indklaget  

 Landsorganisationen i Danmark for Dansk Typograf-Forbund for Arbejdsretten  

 med påstand om, at forbundet tilpligtes at trække strejke- og blokadevarsel  

 af 13. april 1992 over for virksomheden Danacup A/S tilbage.
 De indklagede har påstået frifindelse.
Under fællesmødet forud for sagens indbringelse for Arbejdsretten gjorde  

 man fra arbejdsgiverside gældende bl.a., at de områder, som Dansk  

 Typograf-Forbund ønsker at overenskomstdække, allerede er omfattet af  

 overenskomsten mellem Plastindustrien i Danmark - som Danacup A/S er medlem  

 af - og SiD/KAD.
På denne baggrund opnåedes der enighed om, at  

 hovedkonflikten ikke vil blive iværksat på et tidligere tidspunkt end 3 dage  

 efter retslig prøvelse.
2. Virksomheden Danacup A/S blev stiftet som anpartsselskab i 1979 og er  

 et selvstændigt produktionsselskab inden for Danapak koncernen.
Virksomheden,  

 der drives fra lejede lokaler i Stilling, og hvortil der i 1979 blev indkøbt  

 maskiner for godt 4 mio.kr., fremstiller plastbægre og låg med flerfarvet  

 tryk til anvendelse inden for mejeri-, margarine- og delikatesseindustrien.
I  

 perioden frem til 1985 foregik en tilsvarende produktion i en anden af  

 koncernens virksomheder, Danapak, Slagelse, hvis primære produktion dog er og  

 også dengang var fremstilling af fleksible emballager med flerfarvet tryk,  

 udført af medlemmer af Dansk Typograf-Forbund i henhold til overenskomsten  

 mellem forbundet og Papirvareindustriens Arbejdsgiverforening.
I slutningen af 1985 traf Danapak koncernens ledelse beslutning om en  

 ændring af koncernens struktur.
Personalebladet for Danapaks medarbejdere fra  

 december 1985 indeholder en orientering herom, hvori det bl.a. hedder:
»Selvom man er stor, kan man godt være lille og vågen.
Det ønsker vi  

 at være i DANAPAK.
 For at sikre en hurtig beslutningsproces og en fortsat effektiv service,  

 er det besluttet at opdele DANAPAK i fire selvstændige divisioner, der  

 forretningsmæssigt opererer selvstændigt.
Samtidig er der sket en rationalisering og effektivisering af de enkelte  

 fabrikker, således at de nu er enkelt-produkt orienterede, hvor der tidligere  

 fandt flere vidt forskellige produktioner sted på samme fabrik.
De enkelte  

 fabrikker er altså blevet mere specialiserede og skulle derved få mulighed  

 for mere intensivt at arbejde med produktudvikling inden for hver deres  

 speciale.
 Det er desuden politisk besluttet i DANAPAK's direktion og bestyrelse, at  

 der i de kommende år skal satses kraftigt på produktudvikling - gerne i et  

 tæt samarbejde med vore kunder......
 Division plastbægre samles i DANACUP A/S, Stilling.....
 DANAPAK Slagelse, i folkemunde kaldet »Trykkeriet«, vil i  

 fremtiden bære navnet DANAPAK FLEXIBEL.
 Navneskiftet indikerer DP Slagelse's fremtidige produktsortiment, nemlig  

 flexible emballager til mejeribruget og øvrig levnedsmiddelindustri samt til  

 non-foodindustrien.
Denne rendyrkelse af produktionen blev mulig ved DANAPAK's overtagelse af  

 PAKKO Emballage A/S pr. 1. september 1985. Det betød overtagelse af PAKKO's  

 flexibel-produktion og gav samtidig PAKKO muligheden for at overtage vor  

 produktion af kombibægre.
For at skaffe plads til kachere- og  

 flexotrykkemaskiner fra PAKKO, og for at følge tanken om rendyrkede  

 produktioner, blev plastbægerproduktionen flyttet til DANACUP i Stilling.
 Maskiner til PAKKO og DANACUP er nu flyttet, og indretningen af den nye  

 fabrik på Strudsbergsvej er i fuld gang, idet alle maskiner fra »den  

 gamle fabrik« samt maskiner fra PAKKO forventes at være på plads ultimo  

 marts 1986.
Administrationen flytter fra Sorøvej 8 til Strudsbergsvej pø om pø fra  

 januar 1986, og hele administrationen er på plads pr. 1. august 1986, hvor en  

 ny administrationstilbygning forventes at stå klar.
På det tidspunkt har  

 DIVISION FLEXIBEL da indrettet sig med en moderne fabrik og et moderne  

 produktions- og administrationsapparat, og med en styrket mandskabssituation,  

 der giver et godt grundlag for den fremtid, vi står overfor. »Den gamle  

 fabrik« vil blive søgt solgt i 1986......
Netop i denne tid er det nu..... år siden, DANAPAK's bestyrelse besluttede  

 at registrere en selvstændig juridisk enhed under navnet DANACUP ApS.
Den  

 historiske baggrund var et kundekrav til DANAPAK om en alternativ leverandør  

 af runde bægre til FDB's eksportmarked.
Prognoser og beregninger viste, der  

 var basis for etablering af en ny virksomhed, der kunne dække kravet om en  

 alternativ leverandør fremfor, at ordren skulle gå DANAPAK af hænde.
DANACUP blev optaget i Plastindustriens Arbejdsgiverforening, der også har  

 vore konkurrenter som medlemmer.
Som følge heraf er vore medarbejdere i  

 fabrikken organiseret i S.I.D, med hvem vi har både hovedoverenskomst og  

 lokalaftale......
DANACUP's medarbejdere kommer hovedsagelig fra lokalområdet.
Der er  

 efterhånden opbygget en god og solid medarbejderstab, der alle kan afløse  

 hinanden på de forskellige job i produktionen.
Herved har man kunnet opnå en  

 kontinuerlig drift.......' De 4 selvstændige divisioner inden for koncernen er følgende:
 Division Papemballage, omfattende virksomhederne Danapak, Grenå, Danapak,  

 Haslev, og Danabox, Århus.
 Division Flexibel, omfattende virksomhederne Danapak, Slagelse, Danapak,  

 Horsens, og Odense Flexible ApS, Odense.
 Division Kartonnage, der omfatter virksomhederne Pakko Emballage A/S,  

 Korsør, Pakko Emballage A/S, Vemmelev, Timmermann Emballage A/S, Herning,  

 samt virksomheder i England og Tyskland.
 Division Plast, der omfatter virksomheden Danacup A/S i Stilling.
 Sidstnævnte virksomhed er den eneste inden for koncernen, der som medlem  

 af Plastindustriens Arbejdsgiverforening - nu Dansk Industri - er dækket af  

 denne organisations overenskomst med SiD/KAD.
 3. For Arbejdsretten er der afgivet forklaring af nedennævnte vidner.
Direktør Gunner Sørensen har forklaret bl.a., at han tidligere har været  

 medlem af Danapak koncernens direktion, hvor han beklædte posten som teknisk  

 direktør.
Etableringen af Danacup i Stilling skyldtes et ønske fra en af  

 koncernens store kunder, FDB i Viby J., der forlangte, at bægerproduktionen  

 skulle foregå to steder, hvoraf det ene skulle være placeret nærmere FDB's  

 lager i Viby J. end det hidtidige produktionssted i Slagelse.
Fremstillingen  

 af plastbægre med tryk var oprindelig en sideproduktion, som man havde  

 påbegyndt engang i 70-erne i virksomheden i Slagelse.
Trykarbejdet udførtes  

 her af typografer, som man allerede havde »i huset« til de øvrige  

 trykopgaver.
Efter etableringen af virksomheden i Stilling i 1979 fortsatte  

 man frem til 1985 med at producere bægre i Slagelse.
Der var således i denne  

 periode tale om delvis parallel produktion de to steder.
Der blev ikke i 1979  

 flyttet maskiner fra Slagelse til Stilling.
Etableringen af virksomheden  

 skete ved indkøb af nye maskiner.
Bortset fra lederen af den nye virksomhed  

 var der heller ikke tale om, at mandskab fra Slagelse blev overflyttet til  

 Stilling.
Når man i 1979 indmeldte virksomheden i Plastindustriens  

 Arbejdsgiverforening, skyldtes det, at konkurrenterne i samme branche alle  

 var organiseret her.
Der er ikke og har aldrig været typografer ansat i  

 virksomheden i Stilling.
Salgschef i Danapak Svend Aage Jensen har forklaret bl.a., at han stod for  

 indkøb af maskiner m.v. til virksomheden i Stilling, da denne blev etableret  

 i 1979. Der var ikke tale om, at maskiner fra Slagelse blev flyttet til  

 Stilling.
Produktionen af bægre fortsatte i Slagelse frem til 1985. Allerede  

 i 1979 fik de en henvendelse fra Dansk Typograf-Forbund, der krævede  

 overenskomst oprettet og ellers ville etablere blokade.
Fra virksomhedens  

 side svarede man, at man havde overenskomst med SiD/KAD.
På et eller andet  

 tidspunkt kom der et blokadevarsel, men herefter skete der ikke mere.
Dette  

 gentog sig i 1984. Der har aldrig været typografer beskæftiget på  

 virksomheden i Stilling.
Tidligere driftsleder hos Danapak, Slagelse, Erland Hansen har forklaret  

 bl.a., at trykningen i forbindelse med bægerproduktionen i Slagelse blev  

 udført af typografer, hvilket var naturligt, da man havde typografer ansat  

 til udførelse af trykopgaverne i forbindelse med den øvrige produktion, i det  

 væsentlige bestående af fleksibel emballage.
I 1985 ophørte produktionen af  

 bægre i Slagelse.
Enkelte af maskinerne til denne produktion blev solgt til  

 Holland, medens de øvrige kom til Stilling.
 Typografisk trykker hos Danapak, Slagelse, Bruno Rasmussen har forklaret  

 bl.a., at hverken etableringen af virksomheden i Stilling i 1979 eller  

 strukturændringen i 1985 indebar tab af arbejdspladser for typograferne i  

 Slagelse.
4. Klagerne har til støtte for påstanden anført, af brugen af kollektive  

 kampskridt til støtte for et krav om overenskomst forudsætter et lovligt  

 fagligt formål.
Det arbejde, for hvilket man kræver overenskomst, må derfor  

 være omfattet af forbundets naturlige faglige område.
Men virksomheden i  

 Stilling har ikke og har aldrig haft typografiske medarbejdere ansat.  

 Virksomheden blev stiftet i 1979 med nyindkøbte maskiner og nyansatte  

 medarbejdere.
Først i forbindelse med strukturændringen i 1985 blev en del af  

 maskinerne fra Slagelse overflyttet til Stilling sammen med hele  

 bægerproduktionen.
Heller ingen af de konkurrerende virksomheder beskæftiger  

 typografer.
Uanset at bægerproduktionen indebærer, at der udføres  

 trykopgaver, kan denne produktion derfor ikke siges at høre til forbundets  

 naturlige faglige område.
Måtte det imidlertid blive lagt til grund, at dette er tilfældet, er der i  

 hvert fald tale om et fælles fagligt område for medlemmer af de implicerede  

 forbund, og der kræves i så fald dokumenteret en rimelig faglig interesse hos  

 Dansk Typograf-Forbund som betingelse for at iværksætte konflikt.  

 Udgangspunktet er her, at et forbund ikke kan kræve overenskomst for et  

 arbejde, som allerede er overenskomstdækket af et andet forbund inden for  

 samme hovedorganisation, hvilket er situationen i den foreliggende sag.
Der  

 skal i så fald foreligge helt specielle omstændigheder, for at en konflikt  

 kan være lovlig, og sådanne omstændigheder foreligger ikke her, hvor man som  

 anført ikke har og aldrig har haft typografer ansat.
 Klagerne har endelig anført, at det indklagede forbund siden 1979 har haft  

 mulighed for at få spørgsmålet om konfliktadgang afgjort, men at man hverken  

 dengang eller senere har taget skridtet fuldt ud og gennemført en sag herom.  

 Man har med andre ord udvist en passivitet, der kun kan tolkes således, at  

 man har affundet sig med virksomhedens protest mod de varslede kampskridt.
5. De indklagede har anført, at produktionen af plastbægre med tryk i  

 Stilling ubestridt svarer til den produktion, der indtil 1985 foregik i  

 Slagelse, hvor man havde overenskomst med Dansk Typograf-Forbund og anvendte  

 typografer til udførelse af trykopgaverne.
Det er derfor hævet over enhver  

 tvivl, at også arbejdet på virksomheden i Stilling henhører under Dansk  

 Typograf-Forbunds naturlige faglige område.
Spørgsmålet er derfor alene, om  

 virksomhedens overenskomst med SiD/KAD afskærer forbundet fra at iværksætte  

 kampskridt til støtte for kravet om overenskomst.
Begrundelsen herfor skulle  

 være, at virksomheden har lov til at gå ud fra, at der ikke rejses krav om  

 overenskomst for det samme arbejde fra andre medlemmer af samme  

 hovedorganisation.
I den foreliggende sag ville en hensyntagen hertil  

 imidlertid være at vende tingene på hovedet.
Det er her koncerndirektionen,  

 som i sin tid valgte at indmelde virksomheden i Stilling i Plastindustriens  

 Arbejdsgiverforening i stedet for at lade de hidtidige overenskomstforhold  

 være gældende også for denne virksomhed.
I en sådan situation kan  

 virksomheden ikke rimeligt påberåbe sig det hensyn til arbejdsro, som ligger  

 bag hovedreglen om, at der ikke kan etableres konflikt, hvor de konkurrerende  

 arbejdstagerorganisationer tilhører samme hovedorganisation.
Man kan ikke på  

 denne måde tilsidesætte forbundets helt lovlige interesse i at  

 overenskomstdække også arbejdet i Stilling, når det tilsvarende arbejde i  

 Slagelse omfattedes af forbundets overenskomst.
Der er i begge tilfælde tale  

 om grafiske virksomheder, hvilket bør respekteres.
 De indklagede har afslutningsvis bestridt, at der er udvist passivitet.  

 Virksomheden har hele tiden været klar over forbundets indstilling, og man  

 har fra forbundets side gennem årene søgt at få en afklaring.
 6. Arbejdsretten skal udtale:
Virksomheden Danacup A/S blev etableret i 1979 som en selvstændig juridisk  

 enhed under Danapak koncernen med en nyanskaffet maskinpark og nyansatte  

 medarbejdere og kunne således frit vælge af konkurrencehensyn at indmelde sig  

 i Plastindustriens Arbejdsgiverforening, hvorved arbejdet med fremstilling af  

 plastbægre med flerfarvet tryk blev dækket af denne forenings overenskomst  

 med SiD/KAD.
Det tilsvarende arbejde i koncernens virksomhed i Slagelse blev  

 imidlertid for så vidt angår trykopgaverne udført af typografer i henhold til  

 denne virksomheds overenskomst med Dansk Typograf-Forbund.
Det må derfor  

 lægges til grund, at også trykarbejdet på virksomheden i Stilling henhører  

 under dette forbunds naturlige faglige område.
Da der herefter er tale om et  

 fælles fagligt område for de konkurrerende organisationer, der tilhører samme  

 hovedorganisation, er spørgsmålet alene, om der er oplyst sådanne ganske  

 særlige omstændigheder, som kan føre til at fravige hovedreglen om, at en  

 bestående overenskomst i sådanne tilfælde udelukker andre organisationers  

 lovlige brug af kollektive kampskridt til støtte for deres overenskomstkrav.
Ved besvarelsen heraf finder Arbejdsretten, at de af de indklagede  

 påberåbte omstændigheder i forbindelse med koncerndirektionens valg i 1979 af  

 den nye virksomheds organisatoriske tilhørsforhold ikke giver grundlag for at  

 fravige hovedreglen, et resultat, som findes bestyrket ved det forhold, at  

 forbundet først nu - mere end 12 år efter virksomhedens etablering - har søgt  

 en endelig afklaring af spørgsmålet om lovligheden af de kampskridt, som man  

 allerede et par gange tidligere havde varslet.
Klagernes påstand tages derfor  

 til følge.
 T h i k e n d e s f o r r e t :
 Indklagede, Dansk Typograf-Forbund, tilpligtes at trække strejke- og  

 blokadevarsel af 13. april 1992 over for virksomheden Danacup A/S, Stilling,  

 tilbage.
 I sagsomkostninger til Arbejdsretten skal de indklagede betale 2.000 kr.
 (* 1) Henvisninger: Per Jacobsen s.192-93, 308 ff, Hasselbalch  

 Kollektivarbejdsretten s.60, K.10.964 (A 1986, s.120), K.86.079 (A 1986,  

 s.145).
