 Anordning vedrørende udøvelsen  

 af dansk højhedsret over den kontinentale sokkel.
 VI FREDERIK DEN NIENDE, af Guds Nåde Konge til Danmark, de Venders  

 og Goters, Hertug til Slesvig, Holsten, Stormarn, Ditmarsken, Lauenborg og  

 Oldenborg, gør vitterligt:
 I overensstemmelse med den på De forenede Nationers konference i  

 Genéve i 1958 om retsordenen på havet undertegnede konvention om  

 den kontinentale sokkel og med henvisning til folketingets beslutning af 2.  

 maj 1963 fastsættes herved følgende:
 § 1. Dansk højhedsret udøves, for  

 så vidt angår udforskning og udnyttelse af naturforekomster, over  

 den del af den kontinentale sokkel, der efter den i Genéve den 29.  

 april 1958 undertegnede konvention om den kontinentale sokkel (herefter  

 betegnet som konventionen) tilhører det danske rige, jfr. § 2.
 § 2. I medfør af artikel 1 i konventionen  

 betyder udtrykket "den kontinentale sokkel": (a) havbunden og undergrunden i  

 de undersøiske områder, som grænser op til kysten, men  

 ligger uden for det ydre territorialfarvand indtil en dybde af 200 m eller  

 uden for denne grænse, så langt havdybden tillader udnyttelse af  

 de pågældende områders naturforekomster; (b) havbunden og  

 undergrunden af tilsvarende undersøiske områder omkring  

 øer.
 Stk. 2. Afgrænsningen af den kontinentale sokkel i  

 forhold til fremmede stater, hvis kyster ligger over for det danske riges  

 kyster, eller som grænser op til Danmark, sker i overensstemmelse med  

 konventionens art. 6, således at grænsen i mangel af særlig  

 aftale er den midterlinje, som i ethvert punkt ligger lige langt fra de  

 nærmeste punkter på de basislinjer, hvorfra bredden af hver stats  

 ydre territorialfarvand måles.
 Stk. 3. Ministeren for offentlige arbejder kan om  

 fornødent lade udfærdige officielle søkort, på  

 hvilke grænselinjen er indtegnet.
 § 3. Til udforskning og udnyttelse af de i § 1 omhandlede  

 naturforekomster i soklen udkræves en i medfør af lov nr. 181 af  

 8. maj 1950 om efterforskning og indvinding af råstoffer i kongeriget  

 Danmarks undergrund eller af kongelig anordning nr. 153 af 27. april 1935 om  

 udnyttelse af råstoffer i Grønlands jordbund meddelt  

 bevilling.
Givet på Christiansborg slot, den 7. juni  

 1963 Under Vor Kongelige Hånd og Segl Frederik R.
