 Det forekommer jævnligt, at ikke-nordiske statsborgere, der har bopæl i et  

 nordisk land, bliver idømt frihedsstraffe i et andet nordisk land end  

 bopæls(opholds)landet for lovovertrædelser, begået under midlertidig  

 tilstedeværelse i det andet nordiske land.
I disse tilfælde finder fuldbyrdelsen af frihedsstraffen normalt sted i  

 det land, hvor straffen er idømt, og efter strafudståelsen udvises den  

 pågældende fra domslandet til et tredjeland, idet bopæls(opholds)landet  

 modsætter sig tilbagerejse dertil.
Denne ordning findes hensigtsmæssig i de  

 tilfælde, hvor den pågældende ikke har nogen særlig tilknytning hverken til  

 bopæls(opholds)landet eller til domslandet.
I enkelte tilfælde forekommer det imidlertid mest hensigtsmæssigt, at  

 strafudståelsen finder sted i bopæls(opholds)landet eller i det nordiske  

 land, hvor den pågældende har særlig tilknytning til familie og lignende, men  

 ingen tilknytning til domslandet.
I disse enkeltstående tilfælde kunne det  

 derfor - skønt den pågældende efter strafudståelsen ikke kan forvente at få  

 tilladelse til ophold hverken i domslandet eller i bopæls(opholds)landet -  

 være rimeligt at anvende reglerne om samarbejde mellem de nordiske lande om  

 fuldbyrdelse af straf m.v. (for Danmarks vedkommende lov nr. 214 af 31. maj  

 1963, jfr. justitsministeriets cirkulære nr. 220 af 16. december 1963 om  

 samarbejde med Finland, Island, Norge og Sverige angående fuldbyrdelse af  

 straf m.v.) I de tilfælde, hvor dette har været forsøgt, har myndighederne i  

 bopæls(opholds)landet imidlertid normalt modsat sig overførsel til dette  

 land.
 Fængselsmyndighederne i de nordiske lande er blevet enige om - også under  

 henvisning til lovmotiverne - at der også i disse tilfælde bør finde  

 overførsel sted til bopæls(opholds)landet, og man vil stille sig positivt  

 over for anmodninger herom, skønt den pågældende heller ikke kan forvente at  

 kunne forblive i landet efter strafudståelsen.
 Under henvisning til foranstående anmoder man anklagemyndigheden og  

 politiet om at være opmærksom på de nævnte tilfælde, når der i henhold til §  

 13, stk. 1 og 2, i justitsministeriets cirkulære af 16. december 1963 tages  

 stilling til, om der skal fremsættes begæring om fuldbyrdelse i et andet  

 nordisk land af en her i landet idømt frihedsstraf, der ikke er ganske  

 kortvarig.
 Man anmoder endvidere lederne af statsfængslerne (Københavns fængsler) om  

 indstilling i henhold til cirkulærets § 13, stk. 3, såfremt der i  

 statsfængslerne (Københavns fængsler) opholder sig indsatte af den nævnte  

 kategori, for hvis vedkommende det findes hensigtsmæssigt at fremsætte  

 begæring om overførsel til et andet nordisk land til fortsat strafudståelse.
Justitsministeriet (direktoratet for kriminalforsorgen) vil for sit  

 vedkommende lægge de forannævnte synspunkter til grund ved afgørelsen i  

 medfør af cirkulærets § 19 af spørgsmålet om fuldbyrdelsen her i landet af  

 frihedsstraf, som er idømt en ikke-nordisk statsborger i et andet nordisk  

 land.
Over for udlændinge, der ikke er statsborgere i et EF-land, træffes  

 afgørelsen efter forud indhentet udtalelse fra rigspolitichefen vedrørende  

 spørgsmålet om visum.
 P.M.V.
H.
H.
Brydensholt /A.
Lønberg (Til anklagemyndigheden, politiet, kriminalforsorgens anstalter og  

 arresthusene).
