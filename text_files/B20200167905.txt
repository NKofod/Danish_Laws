Bekendtgørelse om registrering af revisorer og revisionsvirksomheder, der ikke har hjemsted her i landet, i et andet EU-land eller i et EØS-land1) I medfør af § 15, stk. 5, i revisorloven, jf. lovbekendtgørelse nr. 1287 af 20. november 2018, fastsættes:
Kapitel 1 Anvendelsesområde § 1. Bekendtgørelsen finder anvendelse for revisorer og revisionsvirksomheder, der ikke har hjemsted her i landet, i et andet EU-land eller i et EØS-land, og som afgiver revisionspåtegning på et årsregnskab eller koncernregnskab for en virksomhed, der ikke har hjemsted her i landet, i et andet EU-land eller i et EØS-land, og hvis værdipapirer er optaget til handel på et reguleret marked i Danmark. 1. pkt. finder ikke anvendelse, hvis revisor eller revisionsvirksomheden er godkendt i et andet EU-land eller EØS-land.
 Stk. 2.  Ved »tredjelandsrevisor« forstås i denne bekendtgørelse en fysisk person omfattet af stk. 1.
 Stk. 3.  Ved »tredjelandsrevisionsvirksomhed« forstås i denne bekendtgørelse en juridisk person omfattet af stk. 1.
 § 2. En tredjelandsrevisor og en tredjelandsrevisionsvirksomhed skal registreres i det offentlige register over godkendte revisorer og revisionsvirksomheder, jf. revisorlovens § 2, i overensstemmelse med reglerne i denne bekendtgørelse.
 Stk. 2. Revisionspåtegninger afgivet af tredjelandsrevisorer og tredjelandsrevisionsvirksomheder, som ikke er registreret i overensstemmelse med denne bekendtgørelse, har ingen retsvirkning.
Kapitel 2 Betingelser for at blive registreret § 3. En tredjelandsrevisionsvirksomhed kan kun registreres, hvis 1) flertallet af medlemmerne af virksomhedens øverste ledelsesorgan opfylder krav, der svarer til kravene for at blive statsautoriseret revisor, 2) den eller de revisorer, der udfører revision på vegne af virksomheden, opfylder krav, der svarer til kravene for at blive statsautoriseret revisor, 3) revisioner udført af revisionsvirksomheden udføres i overensstemmelse med de internationale revisionsstandarder eller hermed ligeværdige standarder, jf. stk. 3, 4) revisioner udført af revisionsvirksomheden opfylder kravene i revisorlovens §§ 15 a, 24 og 26 eller hermed ligeværdige krav, jf. stk. 3, og 5) revisionsvirksomheden offentliggør en årlig beretning om gennemsigtighed, som indeholder de oplysninger, der fremgår af artikel 13 i Rådets og Europa-Parlamentets forordning (EU) nr. 537/2014 om specifikke krav til lovpligtig revision af virksomheder af interesse for offentligheden, eller hermed ligeværdige oplysningskrav.
 Stk. 2. En tredjelandsrevisor kan kun registreres, hvis vedkommende opfylder betingelserne i stk. 1, nr. 2-5.
 Stk. 3. EU-Kommissionen træffer afgørelse om ligeværdighed vedrørende standarder og krav, jf. stk. 1, nr. 3 og 4. Indtil der foreligger en afgørelse efter 1. pkt., træffes afgørelse om ligeværdighed af Erhvervsstyrelsen.
Kapitel 3 Fritagelse for registrering § 4. Erhvervsstyrelsen kan fritage en tredjelandsrevisor eller tredjelandsrevisionsvirksomhed fra registrering i henhold til § 3 under forudsætning af gensidighed, jf. dog stk. 2. Efter anmodning skal tredjelandsrevisor og tredjelandsrevisionsvirksomheden dokumentere, at der foreligger gensidighed.
 Stk. 2. Det er en betingelse for at blive fritaget efter stk. 1, at tredjelandsrevisoren eller tredjelandsrevisionsvirksomheden er underlagt systemer for offentligt tilsyn, kvalitetskontrol, undersøgelser og sanktioner, der er ligeværdige med kravene i revisorlovens kapitel 9.
 Stk. 3. EU-Kommissionen træffer afgørelse om ligeværdighed efter stk. 2. Træffer Kommissionen afgørelse om, at ligeværdighedskriteriet ikke er opfyldt, skal tredjelandsrevisoren eller tredjelandsrevisionsvirksomheden registreres i henhold til § 3 senest 6 måneder efter datoen for afgørelsen.
 Stk. 4. Indtil der foreligger en afgørelse efter stk. 3, træffes afgørelse om ligeværdighed af Erhvervsstyrelsen.
Kapitel 4 Fritagelse for offentligt tilsyn § 5. Erhvervsstyrelsen kan fritage en tredjelandsrevisor eller tredjelandsrevisionsvirksomhed fra kvalitetskontrol efter revisorlovens kapitel 9, hvis tredjelandsrevisoren eller tredjelandsrevisionsvirksomheden inden for de seneste 3 år 1) er blevet kvalitetskontrolleret i et andet EU-land eller EØS-land, eller 2) er blevet kvalitetskontrolleret i et andet land, der har et kvalitetssikringssystem, der er ligeværdigt med artikel 29 i Europa-Parlamentets og Rådets direktiv nr. 2006/43/EF om lovpligtig revision af årsregnskaber og konsoliderede regnskaber som ændret ved direktiv 2014/56/EU.
 Stk. 3. EU-Kommissionen træffer afgørelse om ligeværdighed, jf. stk. 1, nr. 2. Træffer Kommissionen afgørelse om, at ligeværdighedskriteriet ikke er opfyldt, finder fritagelsen efter stk. 2, nr. 2, ikke anvendelse fra det efterfølgende kalenderår.
 Stk. 4. Indtil der foreligger en afgørelse efter stk. 3, træffes afgørelse om ligeværdighed af Erhvervsstyrelsen.
Kapitel 5 Særlige regler for tredjelandsrevisorer og tredjelandsrevisionsvirksomheder fra visse lande § 6. Uanset § 3 skal tredjelandsrevisorer og tredjelandsrevisionsvirksomheder fra et land, der er omfattet af en overgangsperiode vedrørende registrering af og tilsyn med tredjelandsrevisorer og tredjelandsrevisionsvirksomheder i henhold til en afgørelse fra EU-Kommissionen om ligeværdighed, registreres i det offentlige register over revisorer og revisionsvirksomheder.
Det er en betingelse for registrering efter 1. pkt., at tredjelandsrevisoren eller tredjelandsrevisionsvirksomheden indsender følgende oplysninger til Erhvervsstyrelsen:
 1) Navn og adresse på den pågældende tredjelandsrevisor eller revisionsvirksomhed samt oplysninger om den juridiske struktur.
 2) Beskrivelse af eventuelt netværk, som tredjelandsrevisor eller tredjelandsrevisionsvirksomheden tilhører.
 3) De revisionsstandarder og uafhængighedskrav, der er anvendt ved de udførte revisioner.
 4) Beskrivelse af revisionsvirksomhedens interne kvalitetskontrolsystem.
 5) Angivelse af, om og hvornår den seneste kvalitetssikringskontrol af tredjelandsrevisoren eller tredjelandsrevisionsvirksomheden er udført og resultatet af kontrollen.
 Stk. 2. Tredjelandsrevisor eller tredjelandsrevisionsvirksomheden kan undlade at indsende oplysningerne efter stk. 1, nr. 5, hvis oplysningerne indsendes af det pågældende tredjelands tilsynsmyndighed for revisorer og revisionsvirksomheder.
 Stk. 3. Oplysninger om resultatet af kvalitetskontrollen, jf. stk. 1, nr. 5, og stk. 2, er omfattet af revisorlovens § 48, hvis oplysningerne ikke er offentligt tilgængelige i hjemlandet.
 Stk. 4. Bestemmelserne om undersøgelser og Revisornævnet, jf. revisorlovens kapitel 9, finder anvendelse på tredjelandsrevisorer og tredjelandsrevisionsvirksomheder, der er registreret i henhold til stk. 1.
Kapitel 6 Ikrafttræden § 7. Bekendtgørelsen træder i kraft den 1. januar 2021.
Erhvervsstyrelsen, den 20. november 2020 Henning Steensig / Peter Krogslund Jensen 1) Bekendtgørelsen indeholder bestemmelser, der gennemfører dele  af Europa-Parlamentets og Rådets direktiv 2006/43/EF af 17. maj 2006 om lovpligtig revision af årsregnskaber og konsoliderede regnskaber, om ændring af Rådets direktiv 78/660/EØF og 83/349/EØF og om ophævelse af Rådets direktiv 84/253/EØF, EU-Tidende 2006, nr.
L 157, side 20, som ændret ved Europa-Parlamentets og Rådets direktiv 2014/56/EU af 16. april 2014 om ændring af direktiv 2006/43/EF om lovpligtig revision af årsregnskaber og konsoliderede regnskaber, EU-Tidende 2014, nr.
L 158, side 196.
