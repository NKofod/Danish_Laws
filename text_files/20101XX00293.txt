Skriftlig fremsættelse (8. december 2010) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
Forslag til lov om ændring af lov om anvendelsen af visse af Det Europæiske Fællesskabs retsakter om økonomiske forbindelser til tredjelande m.v. (Gebyr for behandling af ansøgninger m.v.) (Lovforslag nr.
L 96) Lovforslaget indeholder forslag om at tilvejebringe hjemmel til at indføre en gebyrordning, således at Økonomi- og Erhvervsministeriet får dækket sine merudgifter som følge af nye skærpede sanktioner over for Iran.
FNs Sikkerhedsråd har med resolution 1929 af 9. juni 2010 indført yderligere sanktioner over for Iran.
Som opfølgning på Sikkerhedsrådets resolution har Rådet for Den Europæiske Union vedtaget forordning (EU) nr. 961/2010 af 25. oktober 2010, der indfører nye og omfattende sanktioner over for Iran.
 Lovforslaget indeholder en ændring af lov om anvendelsen af visse af Det Europæiske Fællesskabs retsakter om økonomiske forbindelser til tredjelande m.v., således at økonomi- og erhvervsministeren får hjemmel til at fastsætte bestemmelser om opkrævning af gebyrer til dækning af de udgifter, der er forbundet med administrationen af nye restriktive foranstaltninger, der vedtages af Rådet for Den Europæiske Union med hjemmel i artiklerne 75, 207 og 215 i Traktaten om Den Europæiske Unions funktionsmåde.
Gebyrordningen vil blive anvendt i forhold til administrationen af Iran-forordningen, men vil også kunne anvendes i andre lignende tilfælde, hvor EU indfører nye handelsrestriktioner, der har øgede administrative og økonomiske konsekvenser for staten i forbindelse med administrationen af sanktionerne.
I 2009 eksporterede danske virksomheder varer og tjenesteydelser til Iran for ca. 1,2 mia. kr., og det forventes, at Iran-forordningen vil medføre op mod 2.500 ekstra sager pr. år i form af forskellige ansøgninger, slutbrugertjek og tekniske vurderinger.
Administrationen af forordningen skønnes derfor at medføre væsentlige statslige merudgifter i størrelsesordenen 7,7 mio. kr. årligt.
Størrelsen af de enkelte gebyrer vil blive fastsat i en bekendtgørelse, idet gebyrerne fastsættes med udgangspunkt i de beregnede enhedsomkostninger for behandling af en ansøgning om eksportkontrol på dual-use området.
Der foreslås indført gebyrer i størrelsesordenen 7.500 kr. for en tilladelsessag og op til 18.500 kr. for en mere kompliceret ansøgningssag, der samtidig involverer en teknisk vurdering af det pågældende produkt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
