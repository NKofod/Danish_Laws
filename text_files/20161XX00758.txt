Skriftlig fremsættelse (26. april 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven (Skattefrihed for OL- og PL-præmiebonus) (Lovforslag nr.
L 195) De danske medaljevindere ved De Olympiske Lege (OL) og De Paralympiske Lege (PL) får en præmiebonus af Team Danmark som anerkendelse for deres præstation.
Regeringen foreslår at skattefritage denne bonus, jf. regeringsgrundlaget "For et friere, rigere og mere trygt Danmark.
 Med skattefritagelse for medaljevinderne ønsker regeringen at give en særlig anerkendelse og belønning til atleter, der bringer medaljer og hæder hjem til Danmark fra De Olympiske og Paralympiske Lege; verdens største idrætsbegivenhed, hvor et bredt udvalg af idrætsdiscipliner er repræsenteret.
Regeringen ønsker at ligestille atleter, der deltager i De Olympiske Lege og De Paralympske Lege.
Der foreslås derfor samtidig en særlig skattefritagelse for atleter ved de Paralympiske Lege, der får suppleret præmiebonus fra Team Danmark med donationer fra andre, så den samlede præmiebonus kommer til at svare til den præmiebonus, som OL-medaljevindere modtager fra Team Danmark.
Derved vil medaljevindere ved OL og PL skattefrit kunne modtage præmiebonus af samme størrelse.
 Det foreslås, at loven får virkning fra og med indkomståret 2016. Atleter, som modtog præmiebonus og et evt. supplerende beløb som kompensation for lavere præmiebonus i forbindelse med De Olympiske og Paralympiske Lege i 2016, vil dermed ikke være skattepligtige af beløbet.
 Lovforslaget medfører samlet set et mindreprovenu på ca. 1 mio. kr. pr. olympisk fireårscyklus.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
