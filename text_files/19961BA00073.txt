Nr BSF 73 Forslag til folketingsbeslutning om forbedring af mindre erhvervsdrivendes  

 mulighed for inddrivelse af tilgodehavender Fremsat af Søren Søndergaard (EL) Frank Aaen (EL) den 3. december 1996 Folketinget pålægger regeringen inden udgangen af 1997 at fremsætte de fornødne lovforslag og foretage de fornødne ændringer i bekendtgørelser, cirkulærer og andre administrative forskrifter til forbedring af mindre erhvervsdrivendes muligheder for at inddrive deres tilgodehavender, herunder en samling af al tvangsinddrivelse hos fogedretterne og mulighed for lønindeholdelse for private krav efter følgende retningslinjer:
1. En forenklet procedure for inkassosager.
Det skal være muligt at  

 fremsende enkle ubestridte fordringer direkte til fogedretten uden først at  

 skulle erhverve dom over skyldneren ved byretten.
 2. Der indføres mulighed for at foretage lønindeholdelse for private krav.
 3. Al tvangsinddrivelse, også af offentlige krav, samles hos  

 fogedretterne.
4. Der gennemføres et samlet regelsæt for lønindeholdelse gældende for  

 alle slags krav.
Dette regelsæt skal bl.a. indeholde:
a.
Regler for, hvorledes skyldnerens betalingsevne beregnes.
b.
En pligt for fogedretten til, inden der gives pålæg til arbejdsgiveren  

 om lønindeholdelse, at forsøge at få skyldnerens skriftlige samtykke til, at  

 der i stedet indeholdes fra skyldnerens lønkonto, så snart lønnen bliver  

 anvist.
c.
En pligt for fogedretten til at opfordre skyldneren til at søge  

 rådgivning om sin økonomiske situation.
d.
En pligt for fogedretten til på eget initiativ at foreslå skyldneren en  

 forenklet gældssaneringsprocedure, såfremt skyldneren har betalt via  

 lønindeholdelse i længere tid til flere kreditorer og skyldneren i øvrigt  

 opfylder betingelserne for gældssanering.
Bemærkninger til forslaget Almindelige bemærkninger En effektiv tvangsinddrivelse af fordringer er et væsentligt  

 samfundsanliggende og bør ske ved domstolene.
Tvangsinddrivelsen skal være  

 socialt velafvejet, så der ikke opstår menneskelige tragedier.
Disse to  

 hovedprincipper var der i mange år bred enighed om, men desværre har  

 udviklingen givet begge principper alvorlige skrammer.
En del mindre virksomheder opgiver i dag at indkræve deres tilgodehavende,  

 medmindre de er ret sikre på, at skyldneren har værdier, der kan foretages  

 udlæg i, fordi det nuværende system er for dyrt, besværligt og ineffektivt.  

 Det er et retssikkerhedsmæssigt problem, at mindre virksomheder ikke kan  

 bruge retssystemet, når de har behov for det.
Samtidig øger det risikoen for,  

 at de bruger andre metoder til at indkræve deres tilgodehavende, metoder, som  

 er hårdere for skyldnerne.
 Desuden er der et stort retssikkerhedsmæssigt problem for skyldnerne ved  

 de mange offentlige kreditorers tvangsinddrivelse og den manglende  

 koordinering både mellem de offentlige myndigheder indbyrdes og mellem  

 myndighedernes og fogedretternes tvangsinddrivelse.
 Dette beslutningsforslag tager sigte på at løse de to  

 retssikkerhedsmæssige problemer.
 Samtidig opfordres regeringen til at tage initiativ til at udarbejde en  

 samlet gældspolitik, der både kan virke forebyggende og løse gældsproblemer.
 For mange mindre virksomheder kan det ikke betale sig at forsøge at  

 indkassere tilgodehavender på under ca. 10.000 kr., hvis skyldnerne ikke  

 betaler med det samme.
Systemet er i dag opbygget således, at en kreditor først selv rykker for  

 manglende betaling, derefter sender han sagen til inkasso hos en advokat  

 (eller et inkassobureau, proceduren er stort set den samme). Der bliver så  

 sendt en inkassoskrivelse til skyldneren, hvor gælden tillægges et  

 inkassosalær til advokaten.
Hvis der stadig ikke betales, skal der udtages  

 stævning mod skyldneren ved byretten.
I langt de fleste tilfælde reagerer  

 skyldneren ikke, og der afsiges en udeblivelsesdom.
Gælden bliver så tillagt  

 retsomkostninger.
Enten stævningen eller udeblivelsesdommen skal forkyndes  

 personligt for skyldneren af en stævningsmand.
Udgiften til dette tillægges  

 gælden.
Derefter sender advokaten som regel en ny rykker til skyldneren.
Hvis  

 der stadig ikke betales, sendes sagen til fogedretten, der indkalder  

 skyldneren.
Hvis skyldneren ikke møder, bliver der indkaldt til et nyt møde,  

 hvor skyldneren kan afhentes af politiet.
Gælden tillægges fogedgebyr og  

 mødesalær til advokaten.
I langt de fleste tilfælde erklærer skyldneren, at han er insolvent, dvs.  

 ikke kan betale og ikke ejer fast ejendom eller andet, som kreditoren kan  

 gøre udlæg i.
I nogle tilfælde indgås der en afdragsaftale.
Såfremt skyldneren ikke betaler, er det kreditoren, der skal betale alle  

 omkostningerne undervejs, der hurtigt kan løbe op i et par tusinde kroner,  

 uden at kreditoren har nogen som helst sikkerhed for, at skyldneren vil kunne  

 betale.
Samtidig tager en sag ofte flere måneder på grund af den  

 langsommelige procedure og ventetider ved retterne.
 En del mindre virksomheder opgiver simpelt hen at indkræve deres  

 tilgodehavende, medmindre de er ret sikre på, at skyldneren har værdier, der  

 kan foretages udlæg i.
Langt de fleste skyldnere vil gerne erkende, at de skylder penge, men er  

 ikke klar over, at det ikke automatisk medfører, at de skal betale hele  

 beløbet på en gang, hvis de ikke kan.
Mange inkassosager kunne undgås og  

 mange omkostninger dermed spares til fordel for både skyldnere og kreditorer,  

 hvis man forklarede skyldnerne, at de godt kan erklære at skylde pengene uden  

 at havne i gældsfængsel, når de så ikke kan betale.
Hvis der samtidig blev  

 lagt en plan for afvikling af den samlede gæld med udgangspunkt i skyldnerens  

 budget, ville en stor del af gælden også kunne betales.
Samtidig er der et stort retssikkerhedsmæssigt problem for skyldnerne med  

 de offentlige kreditorer og deres mulighed for tvangsinddrivelse.
Hvis man  

 får gæld til det offentlige, vil det først være den instans, man skylder  

 pengene, der forsøger at inddrive dem.
Hvis man ikke kan betale, overgår  

 inddrivelsen til enten Hypotekbanken, kommunens opkrævningsafdeling, Told- og  

 Skatteregionen, politiet eller skifteretten, afhængig af hvilken type gæld  

 der er tale om.
Alle repræsenterer de kreditor, en offentlig myndighed, og  

 alle har de samtidig fået tillagt betydelige magtmidler som f.eks. at kunne  

 foretage udlæg i folks ejendom og foretage lønindeholdelse.
I de fleste sager  

 foreligger der ingen skylderkendelse eller dom, men kun et udsagn fra  

 kreditorer som bevis for, at der rent faktisk skyldes penge.
Hvis man klager over de tvangsmidler, der bruges af den offentlige  

 myndighed, har klagen ikke opsættende virkning, og der kan sagtens gå flere  

 måneder med behandling af klagen.
Hvis der f.eks. trækkes 15-20 pct. af ens  

 netto løn/dagpenge/bistandshjælp/pension og man derfor ikke har noget tilbage  

 til at leve for, er det lang tid at vente på, at man får medhold.
Dertil kommer, at de mange forskellige instanser - og de mange forskellige  

 klageinstanser - har højst forskellig praksis f.eks. for, hvor stort/lille et  

 beløb de mener man kan leve for.
Der er både konkret og principielt meget  

 store retssikkerhedsmæssige problemer ved dette system.
Såfremt der indføres en forenklet procedure, vil der kunne spares både tid  

 og penge for kreditorerne.
Når der samtidig indføres lønindeholdelse for  

 private krav, vil kreditorerne i langt større omfang kunne se frem til at få  

 deres penge fra skyldneren.
Og når al tvangsinddrivelse samles hos  

 fogedretterne, vil fogedretten kunne få et samlet overblik over skyldnerens  

 situation og over, hvor meget denne kan betale på gæld i alt.
 Samtidig bør fogedretterne kunne henvise skyldnere med megen gæld til at  

 søge rådgivning om deres økonomiske situation, eventuelt med henblik på en  

 gældssanering.
I forbindelse med fremsættelsen af dette beslutningsforslag opfordres  

 regeringen til at tage initiativ til at udarbejde en samlet gældspolitik,  

 således som man har det i de øvrige nordiske lande.
I de andre nordiske lande  

 har politikerne erkendt, at i og med at man har liberaliseret finansmarkedet,  

 har man også et ansvar for at forebygge og helbrede de skader, som det  

 liberale finansmarked påfører folk, samt at gæld er et samfundsproblem, der  

 fører til store familiemæssige problemer og dermed også koster det offentlige  

 mange penge.
Der bør her ses blandt andet på udvidelse af mulighederne for  

 gældssanering og på forebyggende arbejde.
Bemærkninger til forslagets enkelte punkter Ad 1 En forenklet procedure for inkassosager.
Det skal være muligt at fremsende  

 enkle ubestridte fordringer direkte til fogedretten uden først at skulle  

 erhverve dom over skyldneren ved byretten.
Såfremt skyldneren bestrider  

 kravet ved fogedretten, skal fogedretten naturligvis oversende sagen til  

 byretten, således at der kan finde en egentlig bevisførelse sted.
 Vedrørende den konkrete udformning af forslaget kan man tage udgangspunkt  

 i Håndværksrådets forslag fra 1993. Fogedretten er i forvejen vant til både i  

 inddrivelsessager og lejesager at foretage en vurdering af, hvorvidt sagen  

 har den fornødne klarhed til at kunne behandles i fogedretten eller den skal  

 oversendes til byretten.
Ad 2 Der skal indføres mulighed for at foretage lønindeholdelse for private  

 krav.
Lønindeholdelse er en enkel måde for både kreditor og skyldner at  

 gennemføre en tvangsinddrivelse på.
Under det nuværende system griber  

 kreditor jævnligt til at foretage udlæg i f.eks. stereoanlæg, der så  

 tvangssælges for meget små beløb, der intet hjælper i forhold til gældens  

 størrelse, samtidig med at det for skyldneren opleves som et stort tab i  

 forhold til den pris, der er betalt for stereoanlægget.
For små  

 håndværksmestre og andre mindre virksomheder vil det være en stor lettelse at  

 kunne få inddrevet mindre tilgodehavender ved lønindeholdelse.
Ad 3 Al tvangsinddrivelse, også af offentlige krav, skal samles hos  

 fogedretterne.
Fogedretterne er uafhængige instanser og er vant til at  

 vurdere, om krav er gyldige, samt vurdere skyldnerens betalingsevne.
For alle  

 parter vil det være en stor fordel, at tvangsinddrivelsen samles et sted.
 Skyldneren vil så kun skulle forklare om sin økonomiske situation et sted,  

 og kreditorerne vil kunne få en hurtig afklaring af, om de kan forvente at få  

 deres tilgodehavende inden for en rimelig tid, eller om der i forvejen  

 foretages lønindeholdelse hos skyldneren.
Ad 4 Der skal gennemføres et samlet regelsæt for lønindeholdelse gældende for  

 alle slags krav.
Dette regelsæt skal bl.a. indeholde:
a.
Regler for, hvorledes skyldnerens betalingsevne beregnes.
b.
En pligt for fogedretten til, inden der gives pålæg til arbejdsgiveren  

 om lønindeholdelse, at forsøge at få skyldnerens skriftlige samtykke til, at  

 der i stedet indeholdes fra skyldnerens lønkonto, så snart lønnen går ind.
c.
En pligt for fogedretten til at opfordre skyldneren til at søge  

 rådgivning om sin økonomiske situation.
d.
En pligt for fogedretten til på eget initiativ at foreslå skyldneren en  

 forenklet gældssanerinsprocedure, såfremt skyldneren har betalt via  

 lønindeholdelse i længere tid til flere kreditorer og skyldneren i øvrigt  

 opfylder betingelserne for gældssanering.
Der findes i dag en række forskellige regler om tvangsinddrivelse og  

 lønindeholdelse, der desuden administreres højst forskelligt af de  

 forskellige myndigheder.
Et samlet regelsæt vil være en stor forbedring af  

 retssikkerheden.
Først og fremmest bør det fremgå, hvordan skyldnerens betalingsevne skal  

 beregnes.
I dag når forskellige myndigheder ofte frem til vidt forskelligt  

 resultat, når de skal beregne den samme skyldners betalingsevne.
Det er  

 retssikkerhedsmæssigt uforsvarligt, at det er helt tilfældigt, hvor meget en  

 skyldner får tilbage at leve for.
Det kan for nogle skyldnere betyde fyring, hvis deres arbejdsgiver får et  

 pålæg om lønindeholdelse.
Det kan undgås ved, at et samtykke om indeholdelse  

 fra lønkontoen sidestilles med lønindeholdelse.
Det afgørende skal ikke være,  

 på hvilken måde der indeholdes i lønnen, men at beløbet indbetales til fordel  

 for kreditorerne.
En stor del af skyldnerne har økonomiske problemer og er ikke selv i stand  

 til at overskue deres økonomiske situation, og hvordan de skal komme ud af  

 gældsproblemerne.
Såfremt fogedretten oplyser om mulighederne for at søge  

 rådgivning, vil der formentlig være en del skyldnere, der dels vil komme af  

 med deres gæld, dels vil få et bedre liv, fordi de slipper for  

 gældsproblemerne.
Når en skyldner igennem længere tid har betalt af på en gæld via  

 lønindeholdelse, bør der være mulighed for en forenklet form for  

 gældssanering, og fogedretten bør have pligt til at oplyse skyldneren om  

 denne mulighed, så skyldneren ikke skal blive ved med at betale på en gæld,  

 der er så stor, at enhver kan se, at den ikke kan betales inden for en  

 rimelig årrække.
Det er også en fordel for kreditorerne, at der findes en  

 samlet løsning på gældsproblemerne, frem for at de bliver ved med at forsøge  

 at inddrive deres tilgodehavende.
Skriftlig fremsættelse Søren Søndergaard (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbedring af mindre  

 erhvervsdrivendes mulighed for inddrivelse af tilgodehavender.
(Beslutningsforslag nr.
B 73).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
