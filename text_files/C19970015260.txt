1. Indledning Ved lov nr. 231 af 2. april 1997 er reglerne i lov om kommunernes styrelse  

 ændret med bl.a. den virkning, at Københavns Kommune inddrages under den  

 kommunale styrelseslov, og at der indføres mulighed for en ny styreform i de  

 hidtidige magistratskommuner, det såkaldte udvalgsstyre med delt  

 administrativ ledelse, jf. § 64 a i loven.
 Disse ændringer har gjort det påkrævet at fastsætte nye regler om  

 vederlæggelsen af medlemmerne af Københavns Borgerrepræsentation og om  

 vederlæggelsen i de hidtidige magistratskommuner, der vælger den nye  

 styreform i § 64 a.
 Indenrigsministeriet har på denne baggrund udstedt bekendtgørelse nr. 861  

 af 21. november 1997 om vederlag, diæter og efterløn m.v. vedrørende  

 kommunale hverv, der træder i kraft den 1. januar 1998. Bekendtgørelsen  

 erstatter Indenrigsministeriets bekendtgørelse nr. 888 af 22. november 1995  

 om vederlag, diæter og efterløn m.v. vedrørende kommunale hverv og  

 Indenrigsministeriets bekendtgørelse nr. 1169 af 23. december 1993 om pension  

 m.v. til borgmestre og amtsborgmestre m.fl.
 Reglerne om vederlag, diæter, pension m.v. er således samlet i een  

 bekendtgørelse, der indeholder følgende afsnit:
 Afsnit 1 om vederlag, diæter og erstatning for dokumenteret tabt  

 arbejdsfortjeneste.
Afsnit 1 består af tre kapitler.
Kapitel 1 indeholder de almindelige  

 regler om vederlæggelse, der gælder i alle kommuner og amtskommuner,  

 medmindre andet er fastsat i kapitel 2 (særregler for kommuner med  

 magistratsstyre) og kapitel 3 (særregler for kommuner med udvalgsløst styre).
 Afsnit 2 om vederlag og pension til borgmestre, amtsborgmestre  

 m.fl.
 Afsnit 3 med fælles bestemmelser om udbetaling og ophør af  

 vederlæggelse, om feriegodtgørelse m.v.
 Afsnit 4 med ikrafttrædelses- og overgangsbestemmelser.
 Borgmestre og magistratsmedlemmer, der har valgt at forblive omfattet af  

 de før 1994 gældende pensionsregler, skal være særligt opmærksomme på de nye  

 overgangsbestemmelser - der er beskrevet nedenfor i pkt. 8 - idet reglerne  

 foreskriver en handlepligt for de borgmestre og magistratsmedlemmer, der  

 fortsat ønsker at være omfattet af den gamle ordning.
Denne vejledning indeholder en oversigtlig fremstilling af de gældende  

 regler med særlig omtale af nye regler samt praksis på områder, hvor der har  

 vist sig at være et særligt behov herfor.
En udtømmende gennemgang af  

 regelsættet og den hertil knyttede praksis er således ikke tilsigtet.
2. Den grundlæggende vederlæggelse - afsnit 1 i  

 bekendtgørelsen A.
Fast vederlag Efter § 16, stk. 1, i loven modtager kommunalbestyrelsesmedlemmer et fast  

 vederlag.
I § 2 i bekendtgørelsen er det bestemt, at det faste vederlag i  

 kommuner og Bornholms Amtskommune udgør 50.000 kr. årligt.
I Frederiksberg,  

 Odense, Aalborg og Århus Kommuner samt i de øvrige amtskommuner udgør det  

 faste vederlag 60.000 kr., og i Københavns Kommune udgør vederlaget 70.000  

 kr.
Det faste vederlag reguleres nu på tilsvarende måde som vederlagene til  

 borgmestre, der er nævnt i bilag 1 i bekendtgørelsen.
Beløbene er angivet som  

 grundbeløb pr. 1. oktober 1997, og ændringer i beløbene vil fremgå af  

 Finansministeriets lønoversigt, der udgives af Finansministeriet,  

 Økonomistyrelsen.
I § 16, stk. 1, litra a-f, i loven er det udtømmende angivet, hvilke  

 aktiviteter hvervet som kommunalbestyrelsesmedlem omfatter.
Opdelingen er  

 foretaget af hensyn til den nærmere afgrænsning af de tilfælde, hvor et  

 medlem har krav på erstatning for dokumenteret tabt arbejdsfortjeneste og  

 godtgørelse for afholdte udgifter, og de tilfælde, hvor kommunalbestyrelsen  

 kan tillægge et medlem ret til disse ydelser.
 Litra a vedrører deltagelse i møder i kommunalbestyrelsen,  

 økonomiudvalg, stående udvalg, særlige udvalg nedsat i henhold til § 17, stk.  

 4, samt de underudvalg, der kan nedsættes af økonomiudvalget og de stående  

 udvalg.
Af forarbejderne til § 16, stk. 1, litra a, i loven fremgår det, at  

 mødekravet - som hidtil - indebærer, at samtlige medlemmer af organet skal  

 være indkaldt til det pågældende møde, og medlemmerne af organet skal deltage  

 i en forhandling og træffe beslutning - eller i hvert fald have mulighed  

 herfor.
Også deltagelse med observatørstatus er omfattet af bestemmelsen.
 Litra b vedrører deltagelse i møder i forbindelse med varetagelse  

 af kommunale hverv, der udføres efter valg af kommunalbestyrelsen.
 Det følger af bestemmelsen, at kommunalbestyrelsesmedlemmer, der af  

 kommunalbestyrelsen er valgt til at varetage et hverv, kan modtage såvel det  

 faste vederlag efter den kommunale styrelseslov som en særlig vederlæggelse i  

 de tilfælde, hvor der på særligt grundlag - f.eks. i særlovgivningen eller i  

 vedtægter for kommunale fællesskaber, selvejende institutioner eller lignende  

 - er fastsat bestemmelser herom.
Det betyder f.eks., at kommunalbestyrelsesmedlemmer vil have krav på  

 diæter i forbindelse med varetagelsen af hvervet som medlem af  

 valgbestyrelsen efter § 18, stk. 3, i lov om kommunale valg og § 31, stk. 3,  

 i folketingsvalgloven.
Borgmestre m.fl. vil dog ikke kunne modtage disse  

 diæter, idet de pågældende ikke kan oppebære anden økonomisk ydelse af  

 kommunens kasse for bestridelse af kommunalt hverv, jf. § 19, stk. 5, i  

 bekendtgørelsen.
Betydningen af udtrykket »efter valg af kommunalbestyrelsen«  

 indebærer som hidtil, at vedkommende reelt skal være udpeget af  

 kommunalbestyrelsen.
Hvis kommunalbestyrelsen ved udpegningen er bundet af  

 indstillinger fra foreninger eller organisationer på en sådan måde, at der  

 ikke er nogen reel valgmulighed, kan vedkommende ikke anses for at være valgt  

 af kommunalbestyrelsen.
Det samme gælder, hvis udpegningen undtagelsesvis er  

 foretaget af økonomiudvalget, andre udvalg eller forvaltningen, idet det  

 herved bemærkes, at en sådan delegation normalt ikke er mulig.
 Såfremt et valg ikke kan anses for foretaget af kommunalbestyrelsen,  

 indebærer det, at den pågældende ikke i medfør af styrelseslovens § 16 a, jf.  

 § 16, stk. 1, litra b, kan ydes diæter, tabt arbejdsfortjeneste eller  

 udgiftsgodtgørelse.
 Som eksempel kan nævnes kommunalbestyrelsens udpegning af de medlemmer til  

 lokale radio- og fjernsynsnævn, som skal være forenings- eller  

 organisationsrepræsentanter, jf. § 56 i lov om radio- og fjernsynsvirksomhed  

 (lovbekendtgørelse nr. 666 af 5. juli 1996 som ændret ved lov nr. 1208 af 27.  

 december 1996). De pågældende kan ikke anses for valgt af  

 kommunalbestyrelsen.
 Litra c vedrører deltagelse i kurser m.v., som er af betydning for  

 varetagelsen af de hverv, der ligger til grund for mødedeltagelsen efter  

 litra a og b.
Ved »kurser m.v.« forstås som hidtil arrangementer, hvori der  

 som en ikke uvæsentlig del indgår egentlig undervisningsvirksomhed.
Herudover  

 antages bestemmelsen også at omfatte kursuslignende arrangementer som  

 konferencer, årsmøder og orienteringsmøder, f.eks. møder i  

 kommuneforeningerne.
Der er i praksis lagt vægt på, at de arrangementer, der  

 kan henføres under »kurser m.v.«, er af almen karakter og uden  

 direkte sammenhæng med konkrete sager i kommunen.
Afgørelseskompetencen i henhold til § 16, stk. 1, litra c, kan ikke  

 delegeres til økonomiudvalget eller et stående udvalg eller til  

 forvaltningen.
De praktiske problemer, der måtte være forbundet med dette  

 delegationsforbud, kan eventuelt afhjælpes ved udarbejdelse af generelle  

 regler - f.eks. i et særligt regulativ - for, hvilke kurser m.v.  

 kommunalbestyrelsen anser for at have betydning for varetagelsen af de i §  

 16, stk. 1, litra a og b, nævnte hverv.
Såfremt der fastsættes generelle  

 regler, skal disse i det væsentlige udtømme skønnet, således at det herefter  

 hovedsageligt beror på objektivt konstaterbare kendsgerninger, om et kursus,  

 som et kommunalbestyrelsesmedlem - eller et ikke-kommunalbestyrelsesmedlem,  

 jf. § 16 a, stk. 1 - ønsker at deltage i, er omfattet af reglerne.
 Litra d omhandler seminarer efter § 9 a i loven, f.eks.  

 budgetseminarer.
Litra e vedrører varetagelsen af andre kommunale hverv end møder  

 efter anmodning fra kommunalbestyrelsen.
Der er efter forarbejderne til  

 bestemmelsen tale om hverv, der udføres efter anmodning fra  

 kommunalbestyrelsen eller dens udvalg, uden at mødebetingelsen er opfyldt.  

 Dette gælder eksempelvis, hvor en kommunalbestyrelse eller et udvalg anmoder  

 et medlem om at forelægge en sag for en statslig myndighed, deltage i  

 forhandlinger med andre kommuner, foretage besigtigelser i en bestemt sag  

 eller deltage i borgermøder, besøge venskabsbyer m.v.
Selvom det i loven alene er anført udtrykkeligt i tilknytning til litra b  

 om deltagelse i møder, at der på andet grundlag kan ydes særskilt  

 vederlæggelse for varetagelse af hverv efter valg af kommunalbestyrelsen,  

 antages det at gælde tilsvarende ved andre hverv.
Således har  

 kommunalbestyrelsesmedlemmer f.eks. ret til at modtage diæter efter § 18,  

 stk. 3, i lov om kommunale valg og § 31, stk. 3, i folketingsvalgloven i  

 forbindelse med udførelse af hverv som tilforordnede eller valgstyrere.
Litra f omfatter alle øvrige aktiviteter, som er forbundet med  

 varetagelsen af de hverv, der er nævnt i litra a-e.
Under bestemmelsen hører  

 således mødeforberedelse, besigtigelser, tilsynsforretninger, deltagelse i  

 repræsentativt arbejde m.v., der ikke finder sted efter anmodning fra  

 kommunalbestyrelsen eller dens udvalg.
B.
Tillægsvederlag Efter § 16, stk. 4, i loven modtager kommunalbestyrelsesmedlemmer med  

 hjemmeboende børn under 10 år et tillægsvederlag.
Dette vederlag er i § 3 i  

 bekendtgørelsen fastsat til 10.000 kr. årligt.
 Tillægsvederlaget er angivet som grundbeløb pr. 1. oktober 1997 og  

 reguleres nu på tilsvarende måde som vederlagene til borgmestre, der er nævnt  

 i bilag 1 i bekendtgørelsen.
 Der ydes kun eet vederlag til kommunalbestyrelsesmedlemmet, uanset om der  

 bor flere børn i hjemmet.
 To kommunalbestyrelsesmedlemmer, der bor sammen og har et eller flere  

 hjemmeboende børn under 10 år, har begge ret til vederlaget, idet de begge -  

 hver for sig - vil opfylde lovens betingelser.
C.
Erstatning for dokumenteret tabt arbejdsfortjeneste Der er mulighed for, at kommunalbestyrelsesmedlemmer kan vælge erstatning  

 for tabt arbejdsfortjeneste.
I så fald reduceres det faste vederlag med  

 20.000 kr., jf. § 2, stk. 3, i bekendtgørelsen.
 Maksimum for erstatningsbeløbet er det femdobbelte af diætsatsen, jf. § 16  

 a, stk. 3, i loven, for møder af ikke over 4 timers varighed - det vil sige  

 for tiden 5 x 320 kr. = 1600 kr.
 Hvis medlemmet vælger erstatning for tabt arbejdsfortjeneste, har  

 vedkommende ret til erstatning i forbindelse med varetagelsen af de i § 16,  

 stk. 1, litra a-d, nævnte hverv.
 Et kommunalbestyrelsesmedlem, som har valgt erstatning for tabt  

 arbejdsfortjeneste, kan dog ikke modtage en sådan erstatning i henhold til  

 styrelsesloven i forbindelse med varetagelsen af hverv i kommissioner, udvalg  

 m.v., hvor der i henhold til særlovgivningen eller på andet særligt grundlag  

 ydes særskilt vederlæggelse, jf. herved lovens § 16, stk. 6. Eksempelvis vil  

 et kommunalbestyrelsesmedlem, der fungerer som valgstyrer ved et kommunalt  

 valg, således ikke kunne modtage erstatning for dokumenteret tabt  

 arbejdsfortjeneste i forbindelse med varetagelsen af dette hverv, idet den  

 pågældende modtager særskilt vederlæggelse herfor i form af diæter efter §  

 18, stk. 3, i lov om kommunale valg.
Kommunalbestyrelsen kan beslutte at yde erstatning for tabt  

 arbejdsfortjeneste i forbindelse med et medlems varetagelse af de i § 16,  

 stk. 1, litra e, nævnte hverv.
Der er således adgang til at yde erstatning i  

 forbindelse med udførelsen af hverv på kommunalbestyrelsens eller et udvalgs  

 vegne, selv om der ikke er tale om deltagelse i et møde.
Som eksempel kan  

 nævnes, at et kommunalbestyrelsesmedlem af kommunalbestyrelsen bliver anmodet  

 om at forelægge en sag for en minister eller et folketingsudvalg.
Kommunalbestyrelsen kan træffe den pågældende beslutning fra gang til  

 gang.
Beslutningen kan imidlertid også træffes mere generelt, forudsat det er  

 præcist angivet, hvilke hverv der skal kunne begrunde udbetaling af  

 erstatning for tabt arbejdsfortjeneste.
 Det er kommunalbestyrelsen, der afgør om tabet kan anses for dokumenteret.
Loven sondrer ikke mellem hovederhverv og bierhverv.
Indtægtstab, der  

 skyldes, at den pågældende ikke kan varetage bibeskæftigelse på grund af et  

 kommunalt hverv, kan også kræves erstattet.
For selvstændige erhvervsdrivende, der driver virksomhed i selskabsform,  

 vil det lidte tab ofte ikke umiddelbart give sig udtryk i reduceret  

 indtjening, men tabet vil i stedet manifestere sig som et formuetab i  

 selskabet.
Dette har principielt ingen betydning for retten til erstatning  

 for tabt arbejdsfortjeneste.
 Kommunalbestyrelsen vil normalt kunne anse tabet for dokumenteret ved en  

 erklæring fra den pågældende selvstændige erhvervsdrivende, forudsat de  

 foreliggende omstændigheder sandsynliggør, at det påståede tab er lidt.
 Af bemærkningerne til bestemmelsen følger det, at erstatningsbeløbet  

 omfatter alle mistede økonomiske ydelser i forbindelse med fraværet, herunder  

 feriegodtgørelse, manglende pensionsindbetalinger m.v.
Det bemærkes i den forbindelse, at erstatningen ydes for det tab, der  

 faktisk lides i forbindelse med deltagelse i mødet m.v.
Det er således ikke  

 kun selve mødetiden m.v., men også den samlede rejsetid, der skal medregnes.  

 Forberedelsestid i forbindelse med møder m.v. vil dog fortsat ikke kunne  

 indgå i beregningen.
D.
Det konstituerende møde Der ydes som hidtil diæter og erstatning for dokumenteret tabt  

 arbejdsfortjeneste til alle kommunalbestyrelsesmedlemmer for deltagelse i det  

 konstituerende møde, herunder til den, der på mødet vælges til borgmester for  

 den kommende valgperiode, samt til den eventuelt deltagende borgmester for  

 den indeværende valgperiode.
Erstatning for tabt arbejdsfortjeneste ydes også  

 til medlemmer, der (endnu) ikke har valgt eller agter at vælge denne ordning.
E.
Udvalgsvederlag Reglerne om vederlag til udvalgsmedlemmer, der findes i bekendtgørelsens  

 §§ 7-8, § 14 (faste udvalg i magistratsstyre) og § 17 (medlemskab af det  

 udvalg, der varetager opgaver efter § 2 i den sociale styrelseslov i kommuner  

 med udvalgsløst styre), er kun ændret på enkelte punkter i forhold til de  

 hidtil gældende regler.
Den for den pågældende kommune fastsatte pulje udgør det maksimale beløb,  

 som kommunalbestyrelsen kan beslutte at anvende til vederlæggelse af samtlige  

 de af ordningen omfattede udvalg.
Ekstraudgifter til vederlæggelse af  

 stedfortrædere for udvalgsmedlemmer, jf. § 28, stk. 2, i loven kan dog om  

 fornødent afholdes uden for puljen.
F.
Vederlæggelse af udvalgsformænd Reglerne om udvalgsformandsvederlag, der findes i bekendtgørelsens §§  

 9-10, § 15 (faste udvalg i magistratsstyre) og § 18 (det udvalg, der  

 varetager opgaver efter § 2 i den sociale styrelseslov i kommuner med  

 udvalgsløst styre), er kun ændret på enkelte punkter i forhold til de hidtil  

 gældende regler.
 Den fastsatte pulje udgør det maksimale beløb, som kommunalbestyrelsen kan  

 beslutte at anvende til vederlæggelse af samtlige de af ordningen omfattede  

 udvalgsformænd.
 Med § 9, stk. 3, i bekendtgørelsen er der gennemført en forenkling af  

 reglerne om maksimum for vederlæggelsen af udvalgsformænd, idet det maksimale  

 vederlag til den enkelte udvalgsformand for et stående udvalg nu er fastsat  

 til 40 pct. af vederlaget til formanden for kommunalbestyrelsen både i  

 amtskommuner og i kommuner.
 En vederlagt udvalgsformand, der har valgt erstatning for tabt  

 arbejdsfortjeneste i henhold til § 16, stk. 5, i loven, kan ikke modtage  

 erstatning for tabt arbejdsfortjeneste for varetagelse af hverv, der udføres  

 i dennes egenskab af udvalgsformand, jf. § 16, stk. 6. Formanden vil  

 endvidere ikke kunne modtage erstatning for tabt arbejdsfortjeneste i  

 forbindelse med deltagelse i kurser, der vedrører udvalgets  

 forretningsområde.
 Der er ikke hjemmel til at vederlægge formanden for et eventuelt  

 underudvalg.
 I § 9, stk. 1, § 15, stk. 1, og § 18, stk. 1, i bekendtgørelsen er det  

 bestemt, at samtlige de omhandlede formandsvederlag skal fastsættes i  

 kommunens styrelsesvedtægt.
I henhold til bekendtgørelsens § 11 ydes der efterløn til udvalgsformænd.  

 Efterlønnen er fastsat således, at den svarer til formandens funktionstid i  

 påbegyndte hele år gange det sidst ydede månedlige udvalgsformandsvederlag -  

 med et maksimum på 3 måneders vederlag.
Det er dog en betingelse for at opnå  

 efterløn, at formanden har haft mindst eet års uafbrudt vederlæggelse som  

 formand for det pågældende udvalg.
Ved beregningen er udelukkende  

 funktionstidens varighed afgørende - ikke dens fordeling på kalenderår.
 Som eksempel kan nævnes, at en udvalgsformand, der går af den 1. februar  

 efter at have fungeret som formand for et udvalg i 1 1/2 år, og som på  

 fratrædelsestidspunktet vederlægges med 5.000 kr. om måneden, har krav på  

 10.000 kr. i efterløn.
 Efterløn kan også ydes til udvalgsformænd, der ikke er medlemmer af  

 kommunalbestyrelsen, i den udstrækning disse kan vælges til formand - f.eks.  

 for havneudvalg eller beskæftigelsesudvalg.
 Bestemmelsen giver ikke adgang til at yde efterindtægt til ægtefælle eller  

 børn i tilfælde, hvor en udvalgsformand afgår ved døden.
G.
Vederlæggelse af næstformænd Reglerne om vederlag til kommunalbestyrelsens næstformand findes i  

 bekendtgørelsens §§ 12 og 13.
Kommunalbestyrelsen kan som hidtil beslutte at yde et vederlag på indtil  

 10 pct. af formandens vederlag.
I Københavns Kommune kan  

 Borgerrepræsentationen dog beslutte at tillægge såvel første som anden  

 næstformand et vederlag på indtil 15 pct. af formandens vederlag.
3. Vederlæggelse af ikke-kommunalbestyrelsesmedlemmer Efter § 16 a, stk. 1, i loven kan kommunalbestyrelsen beslutte at yde  

 ikke-kommunalbestyrelses-medlemmer diæter og erstatning for dokumenteret tabt  

 arbejdsfortjeneste for deltagelse i den type kommunale hverv, der er nævnt i  

 § 16, stk. 1, litra a-e.
Kommunalbestyrelsen kan vælge at udbetale kun den  

 ene af ydelserne eller ingen af disse.
Udtrykket »efter anmodning af kommunalbestyrelsen eller dennes  

 udvalg« i § 16, stk. 1, litra e, i loven skal forstås bogstaveligt.
Hvis  

 kommunalbestyrelsen har besluttet, at der til medlemmerne af et udvalg m.v.  

 skal ydes diæter og erstatning for dokumenteret tabt arbejdsfortjeneste i  

 forbindelse med møderne, vil der således ikke være adgang til at yde diæter  

 og erstatning for tabt arbejdsfortjeneste, hvis udvalget anmoder et medlem om  

 at udføre et hverv.
Efter bemærkningerne til bestemmelsen kan kommunalbestyrelsen træffe  

 beslutninger om at yde diæter og erstatning for tabt arbejdsfortjeneste i  

 forbindelse med varetagelsen af de enkelte hverv eller generelt, f.eks. i  

 form af et diætregulativ.
Det er i den forbindelse i praksis antaget, at  

 kommunalbestyrelsen kan beslutte, at der kun ydes diæter og erstatning for  

 deltagelse inden for en nærmere angivet grænse, f.eks. et bestemt antal møder  

 eller en beløbsgrænse.
Hvis kommunalbestyrelsens hjemmel til at yde diæter  

 m.v. findes i særlovgivningen, må adgangen til at fastsætte en grænse for  

 udbetalingerne afhænge af en fortolkning af den pågældende  

 hjemmelsbestemmelse.
 Kommunalbestyrelsens kompetence til at træffe beslutning om ydelse af  

 diæter og erstatning for tabt arbejdsfortjeneste efter § 16 a, stk. 1, kan  

 ikke delegeres til et af kommunalbestyrelsen nedsat udvalg eller til  

 forvaltningen.
Diætbeløbet udgør 320 kr. pr. dag.
Hvis hvervet beslaglægger mere end 4  

 timer, ydes der dog 640 kr., jf. § 4 i bekendtgørelsen.
Diætsatsen vil hvert år den 1. januar, første gang den 1. januar 1999,  

 blive forhøjet med 5 kr.
I 1999 vil diætbeløbet således udgøre 325 kr. pr.  

 dag, hvilket betyder at den maksimale erstatning for dokumenteret tabt  

 arbejdsfortjeneste i 1999 ligeledes vil stige til 1625 kr.
4. Godtgørelse af udgifter A.
Godtgørelse til kommunalbestyrelsesmedlemmer I henhold til § 16, stk. 10, litra a-c, i loven er tre godtgørelsestyper  

 obligatoriske i forbindelse med et kommunalbestyrelsesmedlems deltagelse i de  

 møder m.v., der er nævnt i § 16, stk. 1, litra a-e:
Befordringsgodtgørelse og godtgørelse for fravær fra hjemstedet (§ 16,  

 stk. 10, litra a) Bestemmelsen giver kun adgang til dækning af positive udgifter.
Dette er  

 efter forarbejderne til bestemmelsen imidlertid ikke til hinder for, at der  

 fastsættes generelle godtgørelsessatser, når blot dette sker under hensyn til  

 de faktiske omkostninger.
Fraværsgodtgørelsen vil typisk omfatte merudgifter  

 til forplejning og logi.
 Det bemærkes, at godtgørelse af kørselsudgifter og udgifter til fravær fra  

 hjemstedet i forbindelse med mødevirksomhed m.v. er obligatorisk, også selvom  

 der er tale om møder m.v. inden for kommunegrænsen.
 Uanset, at der ikke i § 16, stk. 10, er fastsat begrænsninger i  

 kommunernes pligt til at yde befordringsgodtgørelse, antages det, at  

 bestemmelsen først og fremmest tager sigte på transport fra bopælen til det  

 sted, hvor det kommunale hverv udøves.
Der kan dog efter bestemmelsen tillige være krav på godtgørelse af  

 transportomkostninger også fra et arbejdssted uden for kommunegrænsen til  

 mødestedet, hvis det under hensyn til transporttiden og de hermed forbundne  

 udgifter må anses for naturligt, at den pågældende deltager i mødet m.v.
Der  

 kan derimod næppe være adgang til at godtgøre transportomkostninger i  

 tilfælde, hvor et kommunalbestyrelsesmedlem på grund af bortrejse i  

 forbindelse med arbejde eller ferie har lovligt forfald.
Godtgørelse af dokumenterede, nødvendige udgifter forbundet med fysisk  

 handicap (§ 16, stk. 10, litra b) Efter bemærkningerne til loven har bestemmelsen til formål at sikre, at  

 kommunalbestyrelsesmedlemmer, der har et fysisk handicap, i videst muligt  

 omfang kan deltage på samme vilkår som andre kommunalbestyrelsesmedlemmer.  

 Som eksempler på udgifter, der skal godtgøres efter bestemmelsen kan nævnes  

 udgifter til hjælpemidler, særlig sekretærbistand m.v.
F.eks. skal blinde og  

 andre personer, der ikke kan læse almindelig skrift, sikres en anden og lige  

 så tilfredsstillende adgang til information ved godtgørelse af udgifter til  

 lydbånd, punktskrift eller bistand til oplæsning.
 For personer med hørehandicap kan der være tale om godtgørelse af udgifter  

 til tolkebistand.
I visse tilfælde vil det kunne give anledning til tvivl, om en udgift er  

 nødvendig for den fysisk handicappedes muligheder for at deltage på rimelige  

 vilkår i de nævnte møder m.v.
Der kan være tale om at behovene varierer under  

 hensyn til de lokale forhold.
Efter bemærkningerne til bestemmelsen må  

 kommunalbestyrelsen derfor indrømmes et vist skøn, navnlig med hensyn til  

 arten og omfanget af ydelserne.
 Godtgørelse af udgifter til hjælpemidler m.v. forudsætter, at de  

 almindelige muligheder for at få hjælpemidler m.v. efter den sociale  

 lovgivning er udtømt.
Godtgørelse af dokumenterede nødvendige udgifter til pasning af syge  

 nære pårørende (§ 16, stk. 10, litra c) Efter bemærkningerne til bestemmelsen er det en forudsætning, at  

 vedkommende normalt passer den syge, men på grund af deltagelse i møder m.v.  

 er nødsaget til at afholde specielle udgifter til anden pasning.
Det fremgår  

 endvidere af bemærkningerne, at der ved »nære pårørende« forstås  

 forældre, børn, søskende, ægtefælle, eller en person med hvem medlemmet i  

 øvrigt lever i fast parforhold.
Anden godtgørelse (§ 16, stk. 11) Efter § 16, stk. 11, i loven kan kommunalbestyrelsen beslutte, at der til  

 et medlem, der udfører de i § 16, stk. 1, litra f, nævnte aktiviteter, skal  

 ydes de godtgørelsestyper, der er nævnt i § 16, stk. 10, litra a-c.  

 Kommunalbestyrelsen kan endvidere beslutte at godtgøre andre udgifter, som  

 afholdes i forbindelse med et medlems varetagelse af kommunale hverv eller  

 beslutte at yde anden støtte i den forbindelse.
Kommunalbestyrelsen kan  

 f.eks. beslutte at godtgøre udgifter til telefon, telefax, avishold m.v.  

 eller beslutte at stille lokaler eller pc til rådighed.
B.
Godtgørelse til borgmestre m.fl.
Borgmestre, magistratsmedlemmer og de i lovens § 64 a nævnte  

 udvalgsformænd har som udgangspunkt tilsvarende krav på og adgang til  

 udgiftsgodtgørelse som andre kommunalbestyrelsesmedlemmer.
Efter § 16, stk.  

 12, i loven kan de pågældende dog ikke modtage den i § 16, stk. 10, litra c,  

 nævnte godtgørelse af udgifter til pasning af syge nære pårørende.
 Endvidere antages det, at bestemmelserne ikke giver adgang til at godtgøre  

 borgmestres, magistratsmedlemmers og udvalgsformænds udgifter i forbindelse  

 med fremmøde for at varetage funktionen som administrationsleder.
C.
Godtgørelse til ikke-kommunalbestyrelsesmedlemmer Efter § 16 a, stk. 7, i loven har ikke-kommunalbestyrelsesmedlemmer, der  

 deltager i de i § 16, stk. 1, litra a-c, nævnte møder m.v., krav på  

 godtgørelse af de udgiftstyper, der er anført i § 16, stk. 10.
 Herudover har ikke-kommunalbestyrelsesmedlemmer, der deltager i de  

 pågældende møder m.v., krav på godtgørelse af dokumenterede, nødvendige  

 udgifter til børnepasning.
 I henhold til § 16 a, stk. 8, i loven kan kommunalbestyrelsen endvidere  

 beslutte at godtgøre ikke-kommunalbestyrelsesmedlemmer, der deltager i de i §  

 16, stk. 1, litra d-f, nævnte aktiviteter, de i § 16 a, stk. 7, nævnte  

 udgifter.
 Kommunalbestyrelsen kan efter § 16 a, stk. 8, yderligere beslutte at  

 godtgøre ikke-kommu-nalbestyrelsesmedlemmer andre udgifter, som de pågældende  

 har afholdt i forbindelse med varetagelsen af kommunale hverv, eller beslutte  

 at yde anden støtte i den forbindelse.
 Det bemærkes, at det med affattelsen af § 16 a, stk. 7 og 8, er  

 præciseret, at der ikke kan udbetales godtgørelser til personer, der ikke er  

 valgt af kommunalbestyrelsen til at varetage kommunale hverv - bortset fra  

 personer, der deltager i seminarer, jf. § 9 a i loven, eller varetager  

 kommunale hverv efter anmodning fra kommunalbestyrelsen eller dennes udvalg,  

 jf. § 16, stk. 1, litra e.
 5. Vederlag og pension til borgmestre m.fl.
A.
Vederlag Det er ikke sket større ændringer af reglerne om vederlag til borgmestre.  

 De i lovens § 64 a nævnte udvalgsformænd modtager ligesom borgmestre og  

 magistratsmedlemmer vederlag efter § 19 og bilag 1 i bekendtgørelsen.
B.
Efterløn og pension Der er ikke sket større ændringer af reglerne herom.
Reglerne om, hvornår  

 der skal ydes efterløn og pension, er dog blevet præciseret.
 Efter de indtil udgangen af 1997 gældende regler er det antaget, at en  

 borgmester, der f.eks. går af den 31. december 1997 med 8 års anciennitet  

 eller mere, og som vælger at modtage efterløn, modtager 6 måneders efterløn  

 som et engangsbeløb den 1. januar 1998, og herudover 6 måneders efterløn, der  

 udbetales første gang den 1. januar 1998 og sidste gang den 1. juni 1998, og  

 at pensionen herefter påbegyndes den 1. juli 1998, såfremt den pågældende på  

 dette tidspunkt er fyldt 60 år.
 For borgmestre, der afgår med udgangen af 1997, ydes efterløn i  

 overensstemmelse med det i eksemplet angivne efter de hidtil gældende regler.
Efter de nye regler i § 20 og § 24 i bekendtgørelsen gælder det, at en  

 borgmester, der f.eks. går af den 31. december 2001 med 8 års anciennitet  

 eller mere, modtager 6 måneders efterløn som et engangsbeløb den 1. januar  

 2002, og herefter 6 måneders efterløn, der udbetales første gang den 1.  

 februar 2002 og sidste gang den 1. juli 2002, og at pensionen herefter  

 påbegyndes den 1. august 2002, såfremt den pågældende på dette tidspunkt er  

 fyldt 60 år.
Der kan således fortsat ikke ydes efterløn og pension samtidig.
 Med hensyn til beregningen af anciennitet henvises til det ovenfor under  

 3.F anførte.
6. Ophør af vederlag Reglerne om ophør af vederlæggelsen er blevet ændret og forenklet, således  

 at de nu er samlet i een bestemmelse, bekendtgørelsens § 31.
 Såfremt et medlem fratræder hvervet, ophører vederlæggelsen med udgangen  

 af måneden.
Ved fravær på grund af sygdom, graviditet, barsel og adoption er der nu i  

 alle tilfælde ret til vederlag i 9 måneder.
Dette har tidligere kun været  

 tilfældet med det faste vederlag til kommunalbestyrelsesmedlemmer.
Samtidig er den periode, hvor der ydes vederlag ved andre former for  

 fravær, blevet forkortet.
I alle andre tilfælde end de ovennævnte, hvor et  

 kommunalbestyrelsesmedlem ikke varetager hvervet i en uafbrudt periode på 3  

 måneder, ophører vederlæggelsen med udgangen af måneden.
Det betyder, at hvis  

 et kommunalbestyrelsesmedlem af andre grunde end de ovennævnte har fravær den  

 10. januar (og herefter ikke varetager hvervet i en uafbrudt periode),  

 ophører vederlæggelsen den 1. maj.
7. Feriegodtgørelse Feriegodtgørelse ydes i de tilfælde, der er angivet i § 32 i  

 bekendtgørelsen tilfælde.
Der ydes som hidtil ikke feriegodtgørelse af  

 vederlag i henhold til § 34, stk. 4, i loven.
 8. Særligt om overgangsordningerne - afsnit 4 i  

 bekendtgørelsen.
 Med den ændring af pensionsreglerne, der gennemførtes pr. 1. januar 1994,  

 blev pension og efterløn til borgmestre væsentligt forbedret samtidig med, at  

 pensionskravet blev opsat til det 60. år.
Det betød, at det for en person, der var blevet borgmester i en ung alder,  

 ville kunne være en fordel, såfremt reglerne fra før den 1. januar 1994  

 fortsat kunne finde anvendelse.
Det var derfor i den tidligere  

 pensionsbekendtgørelses § 15 - afhængig af, hvor længe den pågældende havde  

 været i funktion - fastsat, at den pågældende inden den 1. juli 1994  

 skriftligt skulle meddele kommunalbestyrelsen, såfremt de nye regler skulle  

 finde anvendelse, eller modsat, at den pågældende inden den 1. juli 1994  

 skriftligt skulle meddele kommunalbestyrelsen, såfremt de gamle regler skulle  

 finde anvendelse.
 Overgangsbestemmelserne er blevet revideret med det formål, at så mange  

 som muligt af de borgmestre og magistratsmedlemmer, der er omfattet af de  

 gamle regler, og som er blevet genvalgt til en ny periode fra den 1. januar  

 1998, eller som på et senere tidspunkt vælges igen, skal blive omfattet af de  

 regler, der trådte i kraft den 1. januar 1994.
Borgmestre, der er valgt pr. 1. januar 1998, og som er omfattet af den  

 gamle ordning, vil herefter på ny kunne foretage et valg.
I de tilfælde, hvor  

 en borgmester er omfattet af en overgangsordning og regner med at gå af  

 væsentligt tidligere end det 60. år, vil det kunne være en fordel for den  

 pågældende fortsat at være omfattet af de gamle regler.
I tvivlstilfælde vil  

 Indenrigsministeriet være behjælpelig med vejledning.
I alle de tilfælde, hvor de nye regler utvivlsomt er de gunstigste for den  

 enkelte borgmester, er borgmesteren ikke overladt noget valg, og de nye  

 regler vil derfor uden videre finde anvendelse.
Dette gælder borgmestre  

 m.fl., der er fyldt 58 år, har haft 8 års funktionstid eller derover som  

 borgmester og den 1. januar 1998 er valgt til borgmester igen, jf. § 36, stk.  

 3, i bekendtgørelsen.
 De borgmestre og magistratsmedlemmer, der er valgt pr. 1. januar 1998 og  

 er omfattet af de gamle regler, skal inden den 1. juli 1998 skriftligt  

 meddele kommunalbestyrelsen, såfremt de fortsat ønsker at være omfattet af  

 reglerne fra før 1. januar 1994. Reagerer de pågældende ikke skriftligt, vil  

 de pågældende blive omfattet af den nye ordning.
 Tilsvarende skal en borgmester, der den 1. januar 1994 oppebar egenpension  

 som borgmester, og som senere igen vælges til borgmester, inden 6 måneder  

 efter tiltrædelsen af hvervet skriftligt meddele kommunalbestyrelsen, såfremt  

 den pågældende ved sin fratræden fortsat ønsker at modtage pension efter  

 reglerne fra før 1. januar 1994, jf. § 36, stk. 2, i bekendtgørelsen.
 Borgmestre og magistratsmedlemmer, der er fratrådt inden den 1. januar  

 1998, og som er omfattet af den gamle ordning, forbliver på denne ordning og  

 berøres således ikke af de nye regler, medmindre de senere vælges på ny, jf.  

 bekendtgørelsens § 36, stk. 2.
9. Tidligere vejledninger Indenrigsministeriets vejledning nr. 176 af 28. november 1995 om  

 vederlæggelsen af kommunalbestyrelsesmedlemmer m.fl. bortfalder.
