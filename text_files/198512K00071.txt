Nr LSF 71 Forslag til lov om støtte til miljøforbedrende investeringer i landbrug  

 m.v.
Fremsat af miljøministeren den 13. november 1985 Kapitel 1 Lovens område § 1. Støtte efter denne lov ydes til investeringer i anlæg til opbevaring af husdyrgødning, der er nødvendige til opfyldelse af miljølovgivningens krav til landbrug og andre virksomheder med husdyrhold.
Støtte ydes endvidere til investeringer i sådanne anlæg, hvis investeringen er nødvendig for at give anlægget en større opbevaringskapacitet end krævet i miljølovgivningen.
Stk. 2. Miljøministeren kan efter forhandling med landbrugsministeren fastsætte bestemmelser om støtte til investeringer i andre anlæg med tilknytning til landbruget.
Stk. 3. Der kan ikke ydes støtte til virksomheder, der ejes af det offentlige.
Kapitel 2 Betingelser for støtte m.v.
§ 2. Støtte ydes til investeringer, der påbegyndes og afsluttes i perioden fra 1. december 1985 og til 31. december 1989. Støtten kan først udbetales efter 1. juli 1986.
§ 3. Støtte ydes til investeringer på ansøgerens ejendom, hvis anlægget efter investeringen har en opbevaringskapacitet, der svarer til produktionen af gødning i mindst 6 måneder.
For ejendomme med mindre end 20 dyreenheder er det dog tilstrækkeligt med en opbevaringskapacitet på mindst 5 måneder.
Miljøministeren fastsætter regler om beregning af kapacitet og dyreenheder.
Stk. 2. Miljøministeren kan fastsætte særlige bestemmelser om støtte til anlæg, der har forbindelse med eller indgår i fælles biogasanlæg og andre anlæg til særlig udnyttelse af husdyrgødning.
§ 4. Der ydes støtte til ansøgerens udgifter til investeringen bortset fra udgifter til løn m.v. til ansatte hos ansøgeren.
Stk. 2. Der fradrages 15.000 kr. i udgifterne efter stk. 1., hvis kommunalbestyrelsen har stillet krav om ændring af det hidtidige anlæg efter miljøbeskyttelseslovgivningen.
Dette gælder dog ikke, såfremt ansøgeren godtgør, at kravet er efterkommet.
§ 5. En investering kan kun støttes, hvis beløbet efter § 4 udgør mindst 10.000 kr.
§ 6. Støtte efter denne lov kan kun gives til investeringer, der ikke modtager støtte i medfør af anden lovgivning.
§ 7. Til investeringer, der ikke overstiger 85.000 kr. ydes støtten som et kontant tilskud.
Tilskuddet udgør den procentdel, der er nævnt i stk. 2-4 af det beløb, der er opgjort efter § 4.
Stk. 2. For ejendomme med 0-19 dyreenheder udgør støtteprocenten 35, hvis opbevaringskapaciteten svarer til 5-8 måneders gødningsproduktion og 40, hvis opbevaringskapaciteten svarer til mere end 8 måneders produktion.
Stk. 3. For ejendomme med 20-34 dyreenheder udgør støtteprocenten 30, hvis opbevaringskapaciteten svarer til 6-8 måneders gødningsproduktion og 35, hvis opbevaringskapaciteten svarer til mere end 8 måneders produktion.
Stk. 4. For ejendomme med 35 dyreenheder og derover udgør støtteprocenten 25, hvis opbevaringskapaciteten svarer til 6-8 måneders gødningsproduktion og 30, hvis opbevaringskapaciteten svarer til mere end 8 måneders produktion.
Stk. 5. Antallet af dyreenheder i stk. 2-4 beregnes som et gennemsnit af ejendommens dyreenheder indenfor det sidste år, før ansøgning om støtte efter § 15 modtages af kommunalbestyrelsen.
 Stk. 6. Miljøministeren kan ændre stk. 2-4.
§ 8. Til investeringer på over 85.000 kr. ydes støtte i lige store rater en gang årligt i 10 år.
Den kapitaliserede værdi af raterne skal svare til det støttebeløb, som var fremkommet, hvis støtten var udbetalt som et kontant tilskud efter reglerne herom i § 7.
 Miljøministeren fastsætter nærmere bestemmelser herom.
 § 9. Støtte til anlæg til opbevaring af gødning m.v. efter § 3, stk.
2, ydes som et kontant tilskud efter § 7, idet støtten dog udgør mindst 30 pct.
§ 10. Miljøministeren kan efter ansøgning yde statsgaranti for lån, der optages til investeringer, der er berettiget til støtte efter loven.
Stk. 2. Ansøgning om garanti indsendes senest 30. juni 1990 til miljøministeren.
Lån, der garanteres efter stk. 1, kan ikke overstige 400.000 kr., og garantien kan ikke udstrækkes til mere end 10 år fra datoen for lånets optagelse.
Ydelse af garanti er betinget af, at ansøgeren ikke er i stand til selv at stille den sikkerhed, der kræves for optagelse af lån på det almindelige lånemarked, og at lånet sikres efter regler, der fastsættes af miljøministeren.
Stk. 3. Miljøministeren kan fastsætte nærmere regler om ydelse af garanti, herunder om bortfald af statens garantiforpligtelse.
Stk. 4. Tilsagn kan gives indenfor beløb, som fastsættes på de årlige finanslove.
 § 11. Støtten medregnes ikke til modtagerens skattepligtige indkomst.
Investeringsudgifter svarende til den udbetalte støtte kan ikke fradrages ved indkomstopgørelsen eller medregnes ved opgørelsen af grundlaget for skattemæssige afskrivninger og medregnes ikke til anskaffelsessummen ved opgørelsen af den skattepligtige fortjeneste ved afståelse af ejendommen.
§ 12. Støtte efter denne lov kan kun ydes en gang pr. ejendom, og støttebeløbet kan højest være 100.000 kr.
Når støtten udbetales efter reglerne i § 8, kan den kapitaliserede værdi af raterne således højest udgøre et beløb på 100.000 kr.
§ 13. Miljøministeren kan fastsætte nærmere bestemmelser om ydelse af støtte efter denne lov.
Kapitel 3 Administrative bestemmelser § 14. Inden investeringer omfattet af § 1, stk. 1 påbegyndes, skal kommunalbestyrelsen efter anmodning fra den, der foretager investeringer, vurdere projektet og give foreløbigt tilsagn om støtte, hvis projektet opfylder betingelserne for at opnå støtte efter loven.
Investeringer omfattet af § 1, stk. 2 og § 3, stk. 2 vurderes af miljøministeren, der også kan give foreløbigt tilsagn om støtte.
§ 15. Når investeringen er afsluttet, indsendes ansøgning om støtte til kommunalbestyrelsen i den kommune, hvor den ejendom er beliggende, hvorpå anlægget ligger.
Stk. 2. Ansøgningen skal indeholde dokumentation for de udgifter, der er medgået til investeringen, med attest af en statsautoriseret eller registreret revisor eller en landbrugskonsulent i driftsøkonomi.
Stk. 3. Ansøgning om støtte skal være indsendt til kommunalbestyrelsen senest den 30. juni 1990.
 § 16. Kommunalbestyrelsen træffer afgørelse i sager om støtte jfr.
 dog stk. 2.
Stk. 2. Miljøministeren træffer efter indhentet udtalelse fra kommunalbestyrelsen afgørelse i sager om støtte efter § 1, stk. 2, og § 3, stk. 2. Miljøministeren kan dog fastsætte regler om, at afgørelser i nærmere angivne sager træffes af kommunalbestyrelsen.
§ 17. Støtte efter loven udbetales af miljøministeren indenfor beløbsrammer fastsat på de årlige finanslove.
Den del af en beløbsramme, der ikke er udnyttet i finansåret, kan overføres til følgende finansår.
§ 18. Kommunalbestyrelsens afgørelser efter loven kan af ansøgeren, amtsrådet, i hovedstadsområdet dog hovedstadsrådet, embedslægen, samt enhver, der må antages at have en individuel, væsentlig interesse i sagens udfald, påklages til miljøministeren.
Klagefristen er 4 uger fra den dag, afgørelsen er meddelt ansøgeren.
§ 19. Miljøministeren kan fastsætte nærmere bestemmelser om behandlingen af sagerne, herunder om ansøgningens form og indhold og om, hvilke oplysninger kommunalbestyrelsen skal tilvejebringe i forbindelse med sagens behandling.
§ 20. Miljøministeren kan bemyndige miljøstyrelsen og Kongeriget Danmarks Hypotekbank og Finansforvaltning til at udøve beføjelser, der i denne lov er tillagt ministeren.
Stk. 2. Miljøministeren kan fastsætte regler om adgang til at klage over afgørelser, der er truffet i henhold til en bemyndigelse efter stk. 1, herunder at afgørelser ikke kan indbringes for anden administrativ myndighed.
§ 21. Miljøministeren kan bestemme, at tilsagn om støtte efter denne lov skal bortfalde helt eller delvis, hvis ansøgeren har afgivet urigtige eller vildledende oplysninger eller har fortiet oplysninger af betydning for støtten.
Stk. 2. I de tilfælde, der er nævnt i stk. 1, kan miljøministeren bestemme, at udbetalt tilskud skal tilbagebetales helt eller delvist.
Kapitel 4 Ikrafttrædelsesbestemmelser m.v.
§ 22. Tidspunktet for lovens ikrafttræden fastsættes af miljøministeren.
 § 23. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger 1. Forslagets baggrund Folketinget behandlede i foråret 1984 to beslutningsforslag (B 24 og B 94), der begge havde til formål at forebygge forureningen af grundvand og overfladevand med næringssalte og organisk materiale.
Miljøstyrelsen arbejdede på dette tidspunkt med en redegørelse, som ville give en samlet fremstilling af kilderne til forureningen af grundvand og overfladevand med kvælstof, fosfor og organisk materiale (NPO-redegørelen). Redegørelsen skulle også indeholde forslag til indgreb overfor denne forurening.
På den baggrund tilkendegav miljøministeren overfor folketingets miljø- og planlægningsudvalg, at han fandt det rigtigst at vente med at træffe beslutning om disse spørgsmål, indtil redegørelsen forelå.
Ministeren gav samtidig tilsagn om, når redegørelsen forelå, at fremlægge en handlingsplan med de nøvendige forslag til imødegåelse af den omhandlede forurening.
Folketingets miljø- og planlægningsudvalg tilsluttede sig, i beretning af 24. maj 1984 over de to beslutningsforslag, miljøministerens forslag.
 NPO-redegørelsen fra miljøstyrelsen forelå i august 1984.
Miljøministeren gav den 12. decemer 1984 folketinget en redegørelse med den lovede handlingsplan.
I redegørelsen foreslås der omfattende foranstaltninger overfor forureningen med næringssalte og organisk materiale.
Foranstaltningerne sigtede bl.a. på landbrugets opbevaring og anvendelse af husdyrgødning.
Tidsfristen for gennemførelse af disse foranstaltninger var sat til den 31.
 december 1989.
I ministerens handlingsplan blev det anslået, at foranstaltningerne ville medføre investeringsudgifter for landbruget på ca. 3,5 mia kr. beregnet i 1983-priser.
Det var i miljøministerens redegørelse forudsat, at der gennemføres en støtteordning, som afbøder de værste økonomiske vanskeligheder for landmændene.
Det blev foreslået, at støtten skulle udgøre mellem 25-30 pct. af investeringsudgiften, og at ordningen skulle udformes således, at den gav den enkelte landmand et incitament til så hurtigt som muligt at udføre forbedringer af opbevaringskapaciteten for gødning.
Det kunne opnås ved, at støtten blev størst umiddelbart efter de nye retninslinjer trådte i kraft, hvorefter den skulle nedtrappes.
Ordningen burde endvidere indrettes således, at den miljøforbedrende effekt blev så stor som mulig.
Det kunne opnås ved, at give større støtte til større kapacitet.
Regeringspartierne fremsatte den 18. januar 1985 beslutningsforslag om nedbringelse af forureningen med næringssalte og organisk stof (B 65). Beslutningsforslaget tilsigtede, at folketinget kunne tage stilling til miljøministerens handlingsplan efter en forudgående udvalgsbehandling.
Beslutningsforslaget blev vedtaget af folketinget ved 2. (sidste) behandling den 31. maj 1985.
Under folketingsbehandlingen blev der fra alle sider givet udtryk for ønsket om at foranstaltninger til nedbringelse af forureningen iværksættes hurtigst muligt.
Hovedparten af de foranstaltninger, der er indeholdt i det vedtagne beslutningsforslag kan gennemføres med hjemmel i gældende miljølovgivning.
Det gælder dog ikke med hensyn til den nævnte støtteordning.
Folketinget vedtog, at miljøministeren straks i næste folketingsår (1985-86) skal fremsætte lovforslag til miljøstøtteordning til finansiering af beslutningsforslaget i perioden 1986-89 (folketingsbeslutningen pkt.
I.1.J).
2. Den gældende miljøstøttelov I medfør af lov nr. 606 af 23. december 1980 om miljøstøtte kan eksisterende private erhvervsvirksomheder opnå støtte til følgende typer investeringer, der gennemføres i perioden 1. januar 1981-31.
 december 1986.
1. Indførelse af ny teknologi, der er mindre forurenende end den hidtil anvendte (lovens kapitel 2). Støtte kan ydes både til udvikling, etablering og indkøring af produktionsanlæg.
2. Økonomisk tyngende investeringer, der skyldes skærpede krav fra miljømyndighederne (lovens kapitel 3).
3. Pålignede anlægsbidrag i forbindelse med tilslutning til offentlige renseanlæg eller forbedring af disse anlæg (lovens kapitel 4). Støtte kan kun ydes til virksomheder, der var i drift den 1. oktober 1974.
Investeringen skal være på mindst 40.000 kr., for at der kan ydes støtte.
Støtten ydes som et tilskud på 25 pct. af støttegrundlaget, dvs. det investerede beløb minus visse fradrag fastsat af miljøkreditrådet, der efter loven er nedsat af miljøministeren.
Rådet træffer den endelige administrative afgørelse om alle ansøgninger vedrørende miljøstøtte.
Miljøstyrelsen fungerer som sekretariat for miljøkreditrådet.
Med hensyn til de nærmere betingelser for at opnå støtte kan der henvises til »Nyt fra miljøstyrelsen nr. 2, 1984: Miljøstøtte 1981-86«.
Om den løbende administration af loven kan der henvises til årsberetningerne fra miljøkreditrådet, der udgives af miljøstyrelsen.
 I tabel 1 fremgår den bevilgede støtte i perioden 1981-84:
Tabel 1. Bevilget støtte i 1981-84 i alt.
Tal vedrørende landbruget er angivet i parentes Der er især i de seneste år sket en stærk stigning i antal ansøgninger fra landbruget.
Dette skyldes formentlig en stigende miljøbevidsthed indenfor landbruget med hensyn til forbedring af gødningsopbevaringsforholdene.
I de senere år har kommunerne endvidere forøget tilsynet med landbrugsvirksomhederne.
Den 1. november 1985 var der ca. 12 mill. kr. i udisponerede midler til rådighed i perioden til loven udløber 31. december 1986. Der er allerede indkommet ansøgninger, der forventes at udløse støtte på ca. 27 mill. kr.
3. Lovforslaget og den gældende miljøstøttelov Efter den gældende miljøstøtteordning kan der som nævnt ydes støtte til både industri og landbrug.
Loven udløber med udgangen af 1986.
Gennemførelsen af handlingsplanen betyder at der skal gennemføres mange relativt ensartede investeringer i landbruget.
Det muliggør en meget enkel administration.
Det vil være uhensigtsmæssigt, hvis ansøgningerne - som det sker efter den gældende miljøstøttelov - skal behandles af et råd.
Da det desuden forudsættes, at der skal kunne ydes støtte til investeringer i gødningsopbevaringsanlæg frem til den 31. december 1989, er det fundet hensigtsmæssigt at foreslå en ny lov om støtte til miljøforbedrende investeringer i landbruget.
I 1980 gav EF-Kommissionen medlemslandene mulighed for indtil udgangen af 1986 at yde miljøstøtte til industrivirksomheder under bestemte betingelser.
Den gældende miljøstøttelov er udarbejdet under hensyntagen til disse EF-regler.
Disse retningslinjer på fællesskabsplan vedrørende statsstøtte til miljøbeskyttelse gælder ikke investeringer foretaget i forbindelse med produktion på landbrugsejendomme.
Hvis EF's retningslinjer for støtte til investeringer i industrivirksomheder ændres, kan det overvejes at forlænge den gældende miljøstøttelov frem til 31. december 1989. Der bør i den forbindelse især lægges vægt på at kunne støtte investeringer i ny og renere teknologi og i mere miljøvenlige og ressourcebesparende processer.
4. Behovet for støtte I miljøministerens redegørelse af 12. december 1984 vedrørende NPO-handlingsplanen fastholdes princippet om, at forureningsbekæmpelse skal betales af forureneren normalt ved at meromkostningerne søges overvæltet på priserne.
Princippet har været gældende siden miljøreformen i 1973. Princippet er dog modificeret ved lovgivningen om miljøstøtte.
En fuldstændig konsekvent gennemførelse af princippet er ikke altid mulig eller hensigtsmæssig ud fra et samfundsmæssigt helhedshensyn.
Dette gælder også i denne situation, hvor krav om milliardinvesteringer, i løbet af en kort årrække kan forvride strukturen i landbruget og skabe utilsigtede produktionsvanskeligheder.
Regeringen fastholder derfor, at landbruget skal betale hovedparten af investeringsudgiften i forbindelse med gennemførelsen af handlingsplanen, men er dog indstillet på at afbøde de værste økonomiske vanskeligheder for landmændene ved at staten bidrager til investeringerne.
Der er i NPO-redegørelsen foretaget en række økonomiske overslag over de investeringer, der følger af de foreslåede ændringer i bestemmelserne om gødningsopbevaring.
Ifølge det skøn, der ligger til grund for miljøministerens handlingsplan af 12. december 1984, skal der i perioden 1986-89 investeres ca. 3,5 mia kr. for at opfylde kravene om gødningsopbevaringsanlæg m.v.
Dette skøn blev udarbejdet i samarbejde mellem De danske Landboforeninger, Danske Husmandsforeninger og miljøstyrelsen.
Beregningerne tager udgangspunkt i en rapport fra landbohøjskolen, udarbejdet af Morten Gylling, april 1984, i hvilken det skønnes, at der for at opnå 6 måneders kapacitet skal opføres ca. 11.000 gylleanlæg, ca.
5.500 møddingspladser, ca. 27.000 ajlebeholdere og ca. 61.000 møddingvandsbeholdere.
På baggrund heraf blev det beregnet, at de statslige udgifter til en støtteordning til landbruget vil andrage ca. 200 mill. kr. årligt i 1983-priser under forudsætning af en støtte på mellem 25 og 30 pct. af investeringsudgifterne.
Det blev understreget, at det anslåede investeringsbeløb var behæftet med en betydelig usikkerhed.
Det beslutningsforslag (B 65) folketinget vedtog den 31. maj 1985 indeholder en handlingsplan, der på en lang række punkter er forskellig fra miljøministerens.
Dette gælder bl.a. bestemmelsen om halmafbrænding og bestemmelserne om gødningsopbevaring.
I disse bestemmelser er nu fastsat en minimumskapacitet på 6 måneders opbevaring for landbrug med mere end 20 storkreaturer.
For så vidt angår brug under denne størrelse vil der i de kommende regler om gødningsopbevaring m.v., som skal udarbejdes i bekendtgørelsesform, blive fastsat nærmere bestemmelser om mindstekapacitet.
Da det vedtagne beslutningsforslag således afviger fra det oprindelige, er miljøstyrelsen i samarbejde med landbrugets organisationer og landbrugsministeriet ved at analysere tallene nærmere for at skaffe et mere sikkert skøn over investeringsbehovet.
I denne analyse indgår også mulighederne for tilslutning til fælles biogasanlæg samt støttemuligheder til ensilage og til halmbortskaffelse.
Under udformningen af dette lovforslag var der ved forhandlingerne med landbrugets organisationer og landbrugsministeriet enighed om, at det er overordentlig vanskeligt på nuværende tidspunkt at vurdere det samlede investeringsbeløbs størrelse.
En række faktorer peger på, at beløbet vil blive mindre end før antaget, medens andre peger på, at det vil blive større.
Dette beror bl.a.
på, at det ikke er muligt på nuværende tidspunkt, at skønne over, hvor mange landmænd, som vil vælge at skifte fra traditionel gødningsopbevaring til gylleanlæg, og hvor mange landbrug, der i den pågældende periode vil nedlægge den animalske produktion.
Under hensyn hertil, er det i beregningerne over de økonomiske og administrative konsekvenser af lovforslaget lagt til grund, at de samlede investeringsudgifter til gennemførelse af B 65 vil være på ca. 2,7 mia kr. til 3 mia kr. beregnet i 1983-priser.
I forbindelse med gennemførelsen af beslutningsforslagets bestemmelser skal miljøministeren inden udgangen af 1987 give folketingets miljø- og planlægningsudvalg en redegørelse om resultaterne af den øgede indsats mod NPO-forureningen.
Der vil i denne forbindelse blive søgt udarbejdet et mere præcis skøn over de udgifter, som skal afholdes til gennemførelse af handlingsplanen i B 65.
5. Miljøinvesteringers afledede virkninger Beregninger af beskæftigelsesvirkningen foretaget på basis af støttede miljøinvesteringer har vist, at den gennemsnitlige lønkvote for miljøinvesteringer - det vil sige en del af en investering, der anvendes til lønudgifter - er ca. 44 pct.
Lønkvoten afhænger i øvrigt af, hvilke typer investeringer, der gennemføres.
Der er ikke foretaget særlige beregninger over beskæftigelsesvirkningen ved den hidtidige miljøstøtte til landbruget.
Det vil være meget vanskeligt at opgøre den samlede beskæftigelsesvirkning af det foreliggende lovforslag.
Der er imidlertid ingen tvivl om, at lovforslaget vil have en betydelig beskæftigelsesvirkning, idet der vil komme et øget behov for projektering af anlæg, produktion af det nødvendige anlægsudstyr og udgravning og opsætning af anlæggene.
 Lovforslaget må forventes at have en meget lille importvirknng.
produktionsforøgelsen i bygge- og anlægsbranchen må imidlertid forventes at ville medføre en betydelig produktudvikling indenfor gødningsopbevaringsanlæg, herunder materialevalg, produktionsmetoder, udmugningssystemer, lagrings- og udbringningssystemer m.v.
Det vil igen kunne danne baggrund for udvidelse af eksporten af landbrugsudstyr.
6. Hvilke projekter kan støttes Støtte kan ydes til investeringer i gødningsopbevaringsanlæg m.v., som efter investeringens afslutning har en opbevaringskapacitet på mindst 6 måneder.
For brug med under 20 dyreenheder er kravet for at opnå støtte dog mindst 5 måneder Støtteprocenterne fremgår af lovens § 7.
De investeringer, der kan støttes, bliver ifølge miljøstyrelsens skøn fordelt på ca. 50.000 ejendomme.
Da mindre husdyrbrug vil blive undtaget fra kravet om en bestemt opbevaringskapacitet i de kommende regler om husdyrgødning og ensilage, må det forventes, at antallet af ejendomme, som skal støttes efter denne lov, bliver noget mindre end 50.000. I det forslag til bekendtgørelse, som miljøstyrelsen har udsendt til høring, er det foreslået, at brug med under 15 dyreenheder skal være undtaget fra kapacitetskravet.
Det er ikke muligt præcist at skønne over, hvor mange af disse ejendomme, som vil vælge at opfylde kapacitetskravet på 5 mdr. for at opnå støtte.
Handlingsplanens gennemførelse vil medføre en stærk stigning i efterspørgslen på gødningsopbevaringsanlæg som vil kræve store udvidelser i branchens produktionsapparat.
Dette er bl.a.
baggrunden for, at handlingsplanen skal gennemføres over en årrække, og at det ikke er fundet hensigtsmæssigt at aftrappe støtteprocenten igennem perioden.
Det er ikke muligt at sige noget nærmere om, hvordan investeringerne faktisk vil fordele sig over årene.
Der forudsættes derfor en jævn fordeling.
Det er ikke muligt nærmere at angive, hvor stor kapacitet de opførte anlæg vil få.
For nogle anlæg er en kapacitet på 6-8 måneder den mest økonomisk og miljømæssigt forsvarlige investering.
For mange anlæg er en større kapacitet dog at foretrække af miljømæssige årsager.
For at give et incitament til i disse tilfælde at bygge større, foreslås større støtteprocent ved større kapacitet.
Fælles biogasanlæg medfører store miljømæssige og navnlig energimæssige fordele.
Teknologisk er anlæggene imidlertid endnu ikke færdigudviklede.
Det må forventes, at det inden støtteordningens udløb vil blive teknisk og økonomisk fordelagtigt at etablere fælles biogasanlæg.
Det er nødvendigt at indrette støtteordningen, så den ikke modvirker investeringer i sådanne anlæg.
Det tænkes stillet som betingelse for støtte, at de fælles biogasanlæg bliver indarbejdet i varme/energiplanlægningen i kommunerne.
Af administrative og statsfinansielle grunde foreslås ordningen tilrettelagt således, at støtten til investeringer på op til 85.000 kr. ydes som et direkte investeringstilskud.
Til investeringer på over 85.000 kr. ydes støtten i form af lige store rater en gang årligt i 10 år.
I investeringsbeløbet kan der dog foretages fradrag på 15.000 kr., jfr. de særlige bemærkninger til § 4, stk. 2. For at tilgodese de mindre familiebrug og brug på under 20 dyreenheder foreslås minimumsgrænsen for det beløb, hvortil der kan ydes støtte, sat til 10.000 kr.
I den gældende miljøstøttelov er grænsen som nævnt fastsat til 40.000 kr.
Støttens størrelse er afhængig dels af ejendommens størrelse og dels af den kapacitet, der fremkommer efter det støtteberettigede anlægs opførelse.
 Støtteprocenterne for de enkelte anlægstyper fremgår af lovens § 7.
Det er ikke muligt præcist at forudsige støttebehovet i de enkelte år, da det er usikkert, hvorledes ansøgningerne vil fordele sig over lovens gyldighedstid.
I konsekvens heraf er der også usikkerhed med hensyn til det samlede støttebehov i lovens gyldighedsperiode.
7. Økonomiske og administrative konsekvenser Baggrund og forudsætninger I miljøministerens NPO-handlingsplan af 12. december 1984 blev det forventede behov for midler til en støtteordning til landbruget inklusive administrationsomkostninger skønnet til ca. 800 mill.
 kr. i 1983-priser.
Dette beløb, der var skønnet ud fra, at landmændene ikke investerer i nye anlæg, men kun forbedrer de allerede eksisterende gødninsopbevaringsanlæg, således at de opfylder de nye krav om kapacitet m.m. indeholdt også udgifter til forskning og administration i forbindelse med handlingsplanen.
Folketingsbeslutningen af 31. maj 1985 indeholder nogle ændrede krav i forhold til handlingsplanen.
Bl.a. skal der tages specielt hensyn til mindre brug, og i folketingsbeslutningen lægges vægt på, at der skal igangsættes forskellige forsknings- og udredningsopgaver.
Den her foreslåede støttelov er endvidere på visse punkter forskellig fra den støtteordning, der blev præsenteret i ministerens handlingsplan.
På baggrund heraf har miljøstyrelsen foretaget nye skøn over det samlede statslige udgiftsbehov.
Det er herved forudsat, at der p.t. er 70.000 ejendomme med dyrehold, hvoraf de 30.000 har mindre end 20 dyreenheder, og at i alt 50.000 ejendomme skal foretage investeringer ifølge NPO-handlingsplanen.
Disse 50.000 ejendomme forudsættes at fordele sig med 21.700 over 35 dyreenheder, 6.900 mellem 20 og 34 samt 21.400 under 20 dyreenheder.
I den sidstnævnte gruppe har 15.000 ejendomme under 15 dyreenheder, og det er forudsat, at disse ikke vælger at foretage investeringer, som udløser støtte.
Yderligere er det på grund af usikkerheden med hensyn til strukturudviklingen i landbruget forudsat, at dette antal ejendomme ikke vil falde i perioden, og at ingen ejendomme investerer i 8 måneders kapacitet eller derover.
Endvidere er det forudsat, at de kommende investeringer har samme fordeling efter investeringsbeløb som de støtteansøgninger, der indtil nu er indkommet i den nuværende støttelov.
Endelig er der i forbindelse med ydelsestilskud indlagt en forrentning på 10 pct. p.a.
Støttebehov På basis af de ansøgninger, der er indkommet i 1984 og 1985 fra landmændene efter den nuværende miljøstøttelov har miljøstyrelsen under forudsætning af, at landmændene kun udbedrer de eksisterende anlæg, så de opfylder de nye krav om kapacitet m.m., skønnet, at det samlede støttebehov bliver 760 mill. kr., efter principperne i den her foreslåede støttelov.
Hertil kommer behov for midler til forsknings- og udredningsopgaver samt administrationsomkostninger.
Ifølge erfaringerne fra 1984 og 1985 skønnes støttebehovet at fordele sig på følgende måde:
Som det fremgår af lovforslaget skal til investeringer på under 85.000 kr. gives direkte støtte, medens der til investeringer på over 85.000 kr. skal gives et ydelsestilskud over en 10-årig periode.
Da ydelsestilskuddet skal forrentes bliver det samlede støttebeløb forhøjet til i alt ca. 1.100 mill. kr.
Udbetalingen af støtte vurderes at ville fordele sig som vist i det følgende:
Ejendomme, der får kontant investeringstilskud Ejendomme i alt: 15.000 Samlet støttebeløb: 250 mill. kr.
Ejendomme, der får ydelsestilskud Ejendomme i alt 20.000 Samlet støttebeløb: 850 mill. kr.
Erfaringsmæssigt slår en støttelov, som den her foreslåede, først fuldt igennem, efter at den har været i kraft i nogen tid.
Det antages derfor, at behovet for kontant støtte i 1986 vil ligge lavere end i de efterfølgende 3 år.
Til dækning af udgifterne til tilskud, forsknings-, udviklings-, og udredningsvirksomhed samt administration forudsættes der på finansloven for 1986 afsat i alt 75 mill. kr., heraf 62 mill. kr. til tilskudsudbetalinger.
Den tidsmæssigeforskydning samt ekspeditionstid m.v. betyder tillige, at der for 1990 skønnes et behov for kontant støtte på 10 mill.
 kr.
Det er vanskeligt at forudse, hvornår i perioden, de støtteberettigede investeringer gennemføres og afsluttes, så udbetaling af støtte kan ske.
Det foreslås derfor, at der bliver adgang til kumulativ overførsel til følgende finansår af ikke forbrugte beløb, jfr. § 17. Hvis bevillingerne et år bruges op, overføres ansøgningerne i datoorden til det følgende finansår.
Garanti En forudsætning for, at de enkelte landbrug er i stand til at foretage de krævede investeringer i anlæg til opbevaring af gødning m.m. er, at den nødvendige kapital kan fremskaffes til at finansiere investeringen.
Det vil i almindelighed betyde, at der skal optages lån med sikkerhed i ejendommen.
Nogle landbrug har i forvejen så stor en gældsbyrde, at de helt eller delvist vil være afskåret fra at optage lånene på sædvanlige vilkår med sikkerhed i ejendommen.
En forudsætning for, at de nødvendige miljøforbedrende investeringer kan iværksættes, er derfor, at der i sådanne situationer skabes mulighed for at lånene kan ydes med anden form for sikkerhed.
Det er baggrunden for, at der i loven foreslås etableret en ordning, hvorefter staten kan stille garanti for lån overfor de kapitalformidlende institutioner.
Det er herved forudsat, at der kun skal ydes garanti for lån til støtteberettigede investeringer, når det ikke er muligt for låntager selv at stille sikkerhed.
Samtidig vil ordningen blive udformet således, at der normalt kun kan ydes garanti for lån, som optages med sikkerhed i ejendommen indenfor dennes værdi.
Statens garantiforpligtelser vil strække sig over samme årrække som lånenes løbetid.
Der vil formentlig gå en vis tid, inden det bliver aktuelt for de kapitalformidlende institutioner at benytte sig af muligheden for at lade staten betale for misligeholdte lån.
Der vil således næppe blive gjort nogen garantiforpligtigelser gældende før tidligst i 1987.
Den samlede ramme for statens garantistillelse er skønnet til 800 mill. kr.
Skønnet tager udgangspunkt i en opgørelse af antal bedrifter efter antal storkreaturer og gældsprocent udarbejdet af Statens Jordbrugsøkonomiske Institut.
Der er foretaget beregninger for brug med gældsprocent på mellem 70-100. Der er endvidere taget udgangspunkt i forannævnte gennemsnitlige investeringsbeløb og støtteprocenter fordelt på forskellige bedriftsstørrelser efter antal dyreenheder.
Forskning og administration Folketinget besluttede ved vedtagelsen af handlingsplanen at miljøministeren skal sikre, at der igangsættes intensiveret forsknings-, udviklings- og udredningsvirksomhed til belysning af landbrugets bidrag til forureningen af grundvand og overfladevand med næringssalte og organiske stoffer for at udbygge det faglige grundlag, der skal til for at gennemføre intentionerne bag folketingets beslutning.
Udover de bevillinger, der afsættes til gennemførelse af handlingsplanens støtteordning, vil der i 1986 blive afsat 10 mill. kr. på miljøstyrelsens forsknings- og udviklingskonto til igangsættelse af forsknings-, udviklings- og udredningsprojekter.
Der vil i hvert af de følgende 3 til 4 år blive afsat et tilsvarende beløb.
Aktstykke herom vil blive forelagt for finansudvalget.
For at lette behandlingen af det store antal sager, som må forudses, er det ved forslaget tilstræbt, at ordningen bliver enkel og klar, og administrationen så lidt ressourcekrævende som muligt.
Ansøgninger om støtte til individuelle gødningsopbevaringsanlæg, som har karakter af rutinesager, administreres af primærkommunerne, mens administration af alle øvrige ansøgninger vil blive henlagt til miljøstyrelsen efter bemyndigelse fra ministeren.
Udbetaling af støtte vil ske fra Kongeriget Danmarks Hypotekbank og finansforvaltning.
Miljøstyrelsen vil blive bemyndiget til at behandle klager over kommunalbestyrelsernes afgørelser om støtte.
Styrelsen skal samtidig forestå den meget betydelige forsknings-, udviklings- og udredningsvirksomhed, der skal igangsættes og koordinere denne med anden forskning indenfor området.
Det skønnes, at miljøstyrelsens personaleforbrug til administration af støtteloven vil udgøre 4 årsværk.
Administrationen vil blive varetaget af det kontor i miljøstyrelsen, der administrerer den gældende miljøstøttelov.
Kontorchefstillingen hertil er midlertidig godkendt indtil 31. marts 1988, idet den gældende miljøstøtteordning skulle være afviklet på dette tidspunkt.
Det vil derfor være nødvendigt, at forlænge kontorchefstillingen til udgangen af 1990.
Udgifter til lønninger samt annoncer og anden information om støtteordningen, trykning af ansøgningsskemaer, konsulentbistand m.v. vil udgøre 1,4 mill. kr. i hvert af årene 1986 og 1987 og 1,9 mill. kr. i hvert af årene 1988, 1989 og 1990.
Der vil herudover være udgifter forbundet med Hypotekbankens administration af støtteordningen.
Omfanget af udgifterne vil afhænge af den endelige udformning af garantiordningen.
Hypotekbanken skønner på det foreliggende grundlag, at udgifterne vil være i størrelsesordenen ca. 1,5 mill. kr. årligt.
Finansieringen af disse udgifter vil blive afklaret i forbindelse med den endelige tilrettelæggelse af støtteordningen.
Det øgede personaleforbrug i miljøstyrelsen til administration af støtteloven vil blive tilvejebragt ved omprioritering af årsværk indenfor miljøministeriet.
Primærkommunernes opgaver i medfør af lovforslaget vil først og fremmest bestå i at behandle indkomne ansøgninger om støtte til gødningsopbevaringsanlæg m.v.
I forbindelse med sagsbehandlingen skal kommunalbestyrelsen godkende projektet og give foreløbigt tilsagn om støtte.
Når investeringen er afsluttet træffer kommunalbestyrelsen afgørelse om støtte, idet man påser, at gødningsopbevaringsanlæg m.v. opfylder de krav, som fastlægges for at udmønte folketingets beslutning herom.
Kommunalbestyrelsens opgaver med hensyn til at påse, at gødningsopbevaringsanlæg m.v.
opfylder gældende krav er ikke nye eller ændrede i forhold til det tilsyn, kommunerne har skullet udføre siden miljøbeskyttelseslovens ikrafttræden 1. oktober 1974. Der henvises i øvrigt til den opprioritering af tilsynet, der for tiden gennemføres i kommunerne.
Derimod pålægges primærkommunerne nye arbejdsopgaver dels med hensyn til forhåndstilsagn om støtte dels i beregningen af anlæggenes kapacitet samt beregning af eventuelt støttebeløb.
Omfanget af kommunale merudgifter hertil vil afhænge af de forventede antal ansøgninger om henholdsvis individuelle gødningsopbevaringsanlæg eller anlæg i forbindelse med biogasanlæg m.v.
Folketingsbeslutningens bestemmelser om foranstaltninger mod forurening fra gødning og ensilage vil blive udmøntet i en bekendtgørelse udstedt i medfør af miljøbeskyttelsesloven.
I overensstemmelse med folketingsbeslutningen vil der i en række tilfælde kunne dispenseres fra de generelle krav, ligesom der i nogle tilfælde kan gives videregående tilladelser.
Dette vil medføre nye konkrete sager for primærkommunerne og - i begrænset omfang - for amtskommunerne.
Størrelsen af de samlede primær- og amtskommunale merudgifter til gennemførelse af folketingsbeslutningen samt spørgsmålet om eventuel kompensation heraf vil blive forhandlet med de kommunale organisationer.
Finansiering Til dækning af udgifterne til tilskud, forsknings-, udviklings- og udredningsvirksomhed, administration samt eventuel kompensation af amts- og primærkommunale merudgifter forudsættes der på finansloven for 1986 afsat i alt 75 mill. kr. for 1986 og 112,8 i BO1, 129,4 i BO2 og 151,4 i BO3. I 1986 finansieres udgifterne ved kompenserende besparelser på 30 mill. kr. på miljøministeriets øvrige budget, medens resten tilvejebringes ved overførsel fra landbrugsministeriets promilleafgiftsfond, og ved omprioriteringer af de statslige udgifter i øvrigt.
Finansiering af udgifterne i 1987 og fremefter vil blive taget op i forbindelse med finanslovforslaget for 1987.
Behovet for støtte vil være stigende indtil 1989. Efter 1990 vil de kontante tilskud bortfalde og ydelsesstøtten være konstant frem til 1995, hvorefter den aftrappes over en 4-årig periode.
Det skal påny understreges, at forudsætningerne for skønnet er usikre, og at de vil blive revideret i 1987, i forbindelse med at miljøministeren skal give folketinget en redegørelse om resultaterne af den øgede indsats mod NPO-forureningen.
Til dækning af udgifterne til en evt. opfyldelse af garantiforpligtelsen vil der på de årlige finanslove blive afsat en beløbsramme udover de øvrige bevillinger til gennemførelse af folketingsbeslutningen af 31. maj 1985. Som nævnt vil garantiforpligtelsen næppe medføre udgifter i 1986.
Uanset at den samlede garantiramme er skønnet til 800 mill. kr., må det dog vurderes, at kun en mindre del af dette beløb vil komme til udbetaling som følge af misligholdelse af gældsforpligtelser.
På baggrund af de hidtidige erfaringer med sådanne garantiordninger indenfor landbruget skønnes det, at garantiforpligtelsen kan blive udløst for omkring 10-15 pct. af de lån, der er stillet garanti for.
Forslaget har været sendt til høring hos energiministeriet, budgetdepartementet, administrationsdepartementet, indenrigsministeriet, industriministeriet, justitsministeriet, landbrugsministeriet, landbrugsministeriets arealdatakontor, ministeriet for skatter og afgifter, Landbrugsrådet, De danske Landboforeninger, Danske Husmandsforeninger, Industrirådet, Håndværksrådet, Arbejderbevægelsens Erhvervsråd, Kommunernes Landsforening, Amtsrådsforeningen i Danmark, Hovedstadsrådet, OOA, Natur og Ungdom, Organisationen for Vedvarende Energi (O.V.E.), NOAH, Danmarks Naturfredningsforening, Hedeselskabet, Samarbejdsudvalget for Foreningen for biodynamisk Jordbrug, Biodynamiske jordbrugeres Samvirke, Landsforeningen Økologisk Jordbrug.
I henhold til gældende regler (Rom-traktatens § 92) er dette lovforslag fremsendt til EF-Kommissionen med henblik på kommissionens godkendelse af støtteordningen.
Bemærkninger til de enkelte bestemmelser Til kapitel 1 Til § 1 Formålet med støtteordningen er at støtte de investeringer, der gennemføres for at opfylde handlingsplanens skærpede bestemmelser om opbevaring af husdyrgødning, hvorfor ordningen hovedsageligt omfatter investeringer i anlæg til opbevaring af husdyrgødning.
Som eksempler på støtteberettigede investeringer kan nævnes, gylletanke, ajlebeholdere, møddingvandbeholdere, pumper og el-installation hertil, møddingspladser, transportører og el-installationer hertil.
Foruden landbrugsbedrifter vil bl.a. mink- og rævefarme, hønserier, andefarme og rideskoler kunne støttes.
Der vil også kunne ydes støtte til gødningsopbevaringsanlæg i tilknytning til fælles biogasanlæg, komposteringsvarmeanlæg eller andre alternative udnyttelsesformer af husdyrgødning.
Der kan ikke ydes støtte til offentligt ejede anlæg.
Såfremt et anlæg er delvist ejet af det offentlige, delvist privat ejet vil de private virksomheder, der har andele i de pågældende anlæg kunne søge støtte efter denne lov til deres forholdsmæssige del af investeringen.
Støtte kan også ydes til etablering af tagrender på tagflader, der vender ind mod møddingsstedet, nedløbsbrønde, faskiner m.v. i forbindelse med opbevaringsanlæggene for at forhindre regnvand i at løbe til møddingsstedet.
Tagrenderne skal være opsat i overensstemmelse med de krav og tidsfrister, som bliver fastsat i den kommende bekendtgørelse om husdyrgødning og ensilage.
Det vil også være muligt at yde støtte til anlæg, der bevirker, at landmanden overgår fra een type gødningsopbevaringsanlæg til en anden - typisk fra opbevaring på møddingsplads og ajletank til opbevaring i gylletank eller gyllekælder.
 I forbindelse med fælles biogasanlæg, komposteringsvarmeanlæg m.v.
vil det endvidere være muligt at yde støtte til transportudstyr, der skal transportere gødningen mellem ejendommen og fællesanlægget.
Der vil i medfør af denne lov ikke kunne ydes støtte til udmugningssystemer, ændringer i stalde, indvendige gyllekanaler, omrørere til gylletanke og udbringsanordninger - f.eks.
gyllevogne, da sådanne investeringer ikke primært gennemføres af miljømæssige årsager.
I medfør af stk. 2 kan miljøministeren efter forhandling med landbrugsministeren fastsætte nærmere bestemmelser om støtte til andre miljøforbedrende investeringer til nedbringelse af forureningen med næringssalte og organisk stof (NPO), som har tilknytning til landbruget.
Denne bestemmelse vil kunne give mulighed for at yde støtte til investeringer i visse ensilage-opbevaringspladser og til projekter til halmbortskaffelse, dog ikke halmfyringsanlæg.
Til kapitel 2 Til § 2 Til opfølgning af handlingsplanen skal der med hjemmel i miljøbeskyttelsesloven udstedes en bekendtgørelse, der fastsætter de skærpede krav til gødningsopbevaringsanlæg.
Alle gødningsopbevaringsanlæg skal opfylde bestemmelserne i denne inden udgangen af 1989. Det foreslås, at der kan ydes støtte til projekter, hvor anlægsarbejderne påbegyndes og afsluttes i perioden fra 1. december 1985 og til 31. december 1989.
I henhold til § 12 kan der kun ydes støtte een gang pr. ejendom efter denne lov.
Hvis landmanden skal foretage yderligere investeringer for at opfylde de nye bestemmelser inden udgangen af 1989, kan der ikke ydes støtte til denne yderligere investering.
Til § 3 En ejendom i denne lov defineres ud fra ejendommens matrikulære forhold.
Det er en betingelse for opnåelse af støtte, at kapaciteten af anlægget er mindst 6 måneder.
For ejendomme med mindre end hvad der svarer til 20 dyreenheder er det dog tilstrækkeligt med 5 mdr.'s kapacitet, jfr. bemærkningerne til § 7. Det afgørende er, at den samlede opbevaringskapacitet opfylder lovens krav for hver enkelt type af husdyrgødning, dvs. fast gødning, ajle og gylle.
Ved opgørelse af kapaciteten kan kun medregnes anlæg, der findes på ansøgers ejendom.
Der vil blive fastsat bestemmelser om beregning af kapaciteten.
Anlægget skal opfylde bestemmelser om gødningsopbevaring i lov om miljøbeskyttelse eller regler udstedt i medfør heraf, herunder de krav, som vil blive fastlagt i de regler, som skal udstedes for at gennemføre beslutningsforslag (B 65). I disse regler vil det også blive fastsat, hvad der forstås ved en dyreenhed.
De nye krav skal være opfyldt efter 1. januar 1990.
Hvis ansøgers ejendom eller dele heraf er tilknyttet et fælles biogasanlæg, komposteringsvarmeanlæg eller et andet fællesanlæg, vil der kunne ydes støtte til den beholder på ansøgers ejendom, der opbevarer den gødning, der skal tilføres det fælles anlæg.
I disse tilfælde kan beholderen have en kapacitet på mindre end hvad der ellers kræves for at være støtteberettiget.
Der vil også kunne ydes støtte til gødningsopbevaringsanlæg, der er placeret i tilknytning til det fælles anlæg.
Der vil blive fastsat nærmere bestemmelser herom efter forhandling med de berørte ministre.
Nærmere bestemmelser vedrørende fælles biogasanlæg fastsættes således efter forhandling med energiministeren.
Til § 4 Alle omkostninger, der er nødvendige for investeringens gennemførelse, er støtteberettigede.
Det vil sige materialer og lønomkostninger.
Til investeringen medregnes projektering, jordarbejde, el-arbejder, montage, kanaler og afløb.
Det skal bemærkes, at værdien af landmandens eget arbejde og arbejde udført af ansatte hos denne ikke er støtteberettiget.
I medfør af stk. 2 foretages der et fradrag på 15.000 kr., hvis ejendommens hidtidige anlæg af kommunalbestyrelsen er stillet krav om ændring af indretning eller placering efter miljøbeskyttelseslovgivningen.
Baggrunden for bestemmelsen er, at der ikke bør udbetales støtte til lovliggørelse af ulovlige anlæg, der er omfattet af miljøbeskyttelseslovgivningen og ikke er i overensstemmelse hermed.
Hvis det pågældende gødningsopbevaringsanlæg efter et påbud er blevet lovliggjort, inden der foretages investeringer for at opfylde de regler, der er udstedt til opfyldelse af handlingsplanen, vil der kunne opnås støtte til denne yderligere investering uden at der foretages fradrag.
Til § 6 Såfremt et anlæg modtager støtte i medfør af anden lovgivning, kan dette anlæg som hovedregel ikke tillige modtage støtte efter denne lov.
Dette gælder til eksempel for anlæg, som vil kunne opnå støtte efter forslag til lov om støtte til forbedring af strukturen og effektiviteten i jordbruget.
På den anden side kan støtte efter denne lov i visse tilfælde supplere støtte i medfør af anden lovgivning.
Dette gælder for eksempel i forbindelse med fælles biogasanlæg, hvortil der kan ydes støtte til gødningsopbevaringsdelen efter denne lov og støtte til andre dele af biogasanlægget efter anden lovgivning.
Efter den gældende miljøstøttelov kan der ydes støtte til miljøinvesteringer i landbruget.
Ansøgning om støtte kan indsendes både før og efter projektets gennemførelse.
Der kan derfor i medfør af ovennævnte lov allerede være indsendt ansøgning om støtte til et projekt, der påbegyndes den 1. december 1985 eller senere.
For disse ansøgninger bestemmer lovforslaget, at projekter, der kan støttes efter lovforslaget, ikke kan støttes efter den gældende miljøstøttelov.
Sådanne ansøgninger må derfor af Miljøkreditrådet henvises til behandling efter lovforslaget.
Det understreges, at rådet behandler de allerede indkomne ansøgninger om støtte til projekter, der er påbegyndt inden fremsættelsen af forslag til denne lov, efter den gældende miljøstøttelov.
Miljøkreditrådets praksis for så vidt angår krav til anlæggenes opvevaringskapacitet har været mere lempelige end kravet efter den her foreslåede støtteordning.
For at skabe ensartede forhold vil det blive henstillet til rådet, at rådet ændrer sin praksis for så vidt angår krav til opbevaringskapacitet, således at rådet fra dette lovforslags vedtagelse alene giver støtte til investeringer, der har en opbevaringskapacitet som krævet efter denne lov.
I medfør af § 19, stk. 3 i miljøministeriets bekendtgørelse nr. 607 af 23. december 1980 om miljøstøtte kan Miljøkreditrådet uden varsel ændre sin praksis.
Der vil kunne ydes støtte til udgifterne til at bringe et anlæg i overensstemmelse med de nye bestemmelser i miljøreglementet, selv om en del af anlægget tidligere er støttet efter den gældende miljøstøttelov eller tidligere miljøstøtteordninger.
Til §§ 7-9 Støtten udbetales til den, som har afholdt udgifterne i forbindelse med investeringen.
Når investeringsudgifterne er opgjort efter kriterierne i lovens § 4, indsendes dokumentation herfor til kommunalbestyrelsen i forbindelse med ansøgningen om støtte.
 De procentsatser, som bestemmer støttens størrelse, er anført i § 7.
For at tilgodese de mindre familiebrug på under 20 dyreenheder foreslås en støtteprocent på 35, hvis disse brug investerer i en opbevaringskapacitet på 5-8 mdr. og 40 pct., hvis opbevaringskapaciteten er på mere end 8 mdr. og i øvrigt opfylder kravene, jfr. § 3. For ejendomme med 20 til 34 dyreenheder gives 30 pct. i støtte ved en opbevaringskapacitet på 6-8 mdr. og 35 pct. i støtte for kapacitet på mere end 8 mdr.
For ejendomme med over 35 dyreenheder gives 25 pct. i støtte ved opbevaringskapacitet på 6-8 mdr. og 30 pct. i støtte for kapacitet på mere end 8 mdr.
Ved at graduere støtteprocenten efter ejendommens størrelse, tilsigtes det at modvirke en strukturforvridning i landbruget, idet det er forholdsvis mere belastende for mindre brug at opfylde kravene om investeringer i gødningsopbevaringsanlæg m.m.
Ud fra miljømæssige hensyn gives der større støtte ved større opbevaringskapacitet.
Antallet af dyreenheder beregnes som et gennemsnit af dyreenhederne på ejendommen i et år, før ansøgningen om støtte modtages af kommunalbestyrelsen.
Da dette tidspunkt ligger senere end tidspunktet for et forhåndstilsagn om støtte, vil ejendommen på ansøgningstidspunktet kunne have et andet antal dyreenheder end det, der blev kalkuleret med, da forhåndstilsagnet blev givet, hvis husdyrholdet siden er reduceret eller udvidet.
Hvis der er sket en varig udvidelse af besætningen på ansøgningstidspunktet, er det denne besætningsstørrelse, som skal lægges til grund for beregningen af kapaciteten og dermed også støtteprocenten.
Til investeringer, der ikke overstiger 85.000 kr., ydes støtten som et direkte investeringstilskud.
I de tilfælde, hvor investeringen overstiger 85.000 kr. gives støtten i form af et ydelsestilskud, uanset om der i det enkelte tilfælde optages separat lån.
Tilskuddet, som udgør en nærmere angivet procentdel af den foretagne investering, baseres på renteniveauet på igangsættelsestidspunktet for investeringen, og udbetales med et fast årligt beløb i 10 år, uden hensyntagen til den pågældende finansierings specifikke vilkår.
Hvis man eksempelvis forudsætter en investering på 200.000 kr., en støtteprocent på 25 pct. og et renteniveau på 10 pct., vil den årlige støtte udgøre 8.138 kr. eller i alt 81.380 kr. i stedet for et engangsbeløb på 50.000 kr.
Støtte til investeringer i gødningsopbevaringsanlæg i forbindelse med fælles biogasanlæg, komposteringsvarmeanlæg eller andre alternative udnyttelsesformer af husdyrgødning samt støtte til andre miljøforbedrende investeringer, jfr. § 9, ydes som et direkte tilskud.
Til § 10 Miljøministeren fastsætter, efter forhandling med Kongeriget Danmarks Hypotekbank og Finansforvaltning, landbrugets organisationer, de långivende pengeinstitutter og landbrugsministeriet, nærmere bestemmelser om, hvilke betingelser der skal være opfyldt, for at der kan ydes tilsagn om garanti.
Der vil blive fastsat nærmere regler om rammerne for en garantistillelse, om rykningsbestemmelser for lån med statsgaranti, om bortfald af garantiforpligtelsen m.v.
Det er tanken, at der som udgangspunkt kan stilles garanti for lån, der ligger inden for en gældsprocent mellem 70-100 pct., idet der vil blive taget særligt hensyn til om ansøgeren har en rimelig mulighed for at opfylde sine økonomiske forpligtelser, herunder tilbagebetaling af det statsgaranterede lån.
Omfanget af statens garantiforpligtigelse for de ydede lån vil blive nærmere afklaret i forhandlingerne med de berørte organisationer, herunder fordelingen af garantiforpligtelsen mellem staten og pengeinstitutter i overensstemmelse med andre lignende garantiordninger inden for landbruget.
I denne forbindelse vil placeringen i forhold til eventuelle øvrige statsgaranterede lån blive fastlagt.
Til § 12 Der kan først ydes støtte, når ejendommen opfylder bestemmelserne om gødningsopbevaringsanlæg, jfr. § 3.
Støttebeløbet kan højst udgøre 100.000 kr. pr. ejendom.
Såfremt flere ejendomme beslutter sig til at opføre et fælles anlæg f.eks. i forbindelse med et biogasanlæg, vil der til hver ejendom kunne ydes en støtte på maximalt 100.000 kr.
Når den støtteberettigede investering er på mere end 85.000 kr. udbetales støtten ikke som et kontant tilskud, men i rater over 10 år.
Den kapitaliserede værdi af raterne må højst udgøre et beløb på 100.000 kr.
Til kapitel 3 Til § 14 For at sikre, at der kun ydes støtte til investeringer der er omfattet af § 1 og § 3, stk. 2 skal kommunalbestyrelsen eller miljøministeren inden investeringens påbegyndelse efter anmodning, vurdere det pågældende projekt og afgive foreløbigt tilsagn om støtte, hvis projektet opfylder betingelserne herfor.
Herved vil den enkelte landmand opnå sikkerhed for, at investeringen er tilstrækkelig til at opfylde miljølovgivningens krav, og at den er støtteberettiget.
Det er dog ingen betingelse for at modtage støtte, at der er givet et foreløbigt tilsagn herom, hvis det færdige anlæg er støtteberettiget efter loven.
Til § 15 Ansøgningen skal være bilagt en erklæring om, at investeringen er gennemført, og bilagt konstruktionstegninger samt attesteret dokumentation for afholdte udgifter.
Ansøgninger om støtte til individuelle gødningsopbevaringsanlæg kan først indsendes, når investeringen er gennemført, og udgifterne hertil er afholdt.
Opgørelsen over de relevante udgifter i forbindelse med den støtteberettigede investering skal attesteres af en statsautoriseret eller registreret revisor, eller en af landbrugets driftsøkonomikonsulenter.
Der tænkes udarbejdet et særligt ansøgningsskema til brug for ansøgning om støtte samt et skema til brug for opgørelsen af de relevante udgifter, hvorpå også revisorattestationen eller attestationen af driftsøkonomikonsulenten skal ske.
Til § 16 Da der vil blive tale om et meget betydeligt antal sager, som skal behandles i løbet af få år, er det af afgørende betydning, at ordningen tilrettelægges administrativt enkelt.
Ansøgninger om støtte til individuelle gødningsopbevaringsanlæg tænkes administreret af kommunalbestyrelsen efter en form for positivliste over støtteberettigede investeringer.
Kommunalbestyrelsen skal herunder tage hensyn til, om der tidligere af denne er stillet krav om ændringer til de hidtidige anlæg, samt hvorvidt anlægget på investeringstidspunktet var udbedret i overensstemmelse med disse krav, jfr. § 4, stk. 2.
 Kommunalbestyrelsens afgørelse kan påklages til miljøministeren, jfr.
 § 18.
Kommunalbestyrelsen påser, at anlægget opfylder de konstruktionsmæssige krav med hensyn til styrke, bestandighed og tæthed, og andre krav, herunder afstandskrav, der er fastsat i bestemmelser om gødningsopbevaring i lov om miljøbeskyttelse, eller regler udstedt i medfør heraf.
I ansøgninger i forbindelse med fælles anlæg samt andre miljøforbedrende investeringer i henhold til § 16, stk. 2 skal kommunalbestyrelsen udarbejde en indstilling om gennemførelsen af anlægget.
Endvidere skal kommunalbestyrelsen attestere, om kravene i denne lov er opfyldt.
Ansøgningen med indstilling og attestation fremsendes til miljøministeren, der behandler ansøgningen, og derefter kan give tilsagnet om støtte.
I medfør af § 16, stk. 2 kan miljøministeren bestemme, at visse afgørelser om ansøgning om støtte til andre investeringer end individuelle gødningsopbevaringsanlæg, kan træffes af kommunalbestyrelsen.
Bestemmelsen tænkes først og fremmest anvendt, hvis miljøministeren i henhold til § 1, stk. 2 giver mulighed for at yde støtte til investeringer i visse ensilageopbevaringspladser.
I medfør af § 20 kan ministeren bestemme, at afgørelser efter § 16, stk. 2 henlægges til miljøstyrelsen.
Til § 17 Baggrunden for denne bestemmelse er, at det er særdeles vanskeligt at forudse, hvornår i perioden de støtteberettigede investeringer gennemføres og afsluttes, så udbetaling af støtte kan ske, jfr. de almindelige bemærkninger.
Hvis bevillingerne i et finansår ikke slår til, overføres ansøgningerne i datoorden til følgende finansår.
Til § 19 I praksis tænkes ordningen gennemført således, at de nødvendige oplysninger kan afgives i fortrykte skemaer.
Hjemmelen til at udfærdige sådanne skemaer samt nærmere bestemmelser om behandling af sagerne i øvrigt findes i § 19.
Til § 20 Som det fremgår af de almindelige bemærkninger, tænkes miljøministerens beføjelser efter loven henlagt til miljøstyrelsen.
Det er tanken at henlægge kompetencen til at udbetale støttebeløbene og meddele statsgaranti for lån til Kongeriget Danmarks Hypotekbank og Finansforvaltning.
I § 20, stk. 2 er der hjemmel til at bestemme, at miljøstyrelsens og Hypotekbankens afgørelse ikke kan indbringes for anden administrativ myndighed.
Det er tanken, at miljøstyrelsens afgørelser som klagemyndighed ikke skal kunne indbringes for anden administrativ myndighed.
Hvor miljøstyrelsen træffer afgørelse som 1. instans, er det tanken, at kun væsentlige afgørelser af mere principiel betydning skal kunne påklages til miljøministeren.
Til § 22 Det er hensigten, at loven skal træde i kraft den 1. januar 1986, idet tidspunktet dog vil afhænge af EF-kommissionens behandling af notifikationen af lovforslaget.
Til § 23 Da miljøbeskyttelsesloven og den gældende miljøstøttelov ikke gælder for Færøerne og Grønland, omfatter det foreliggende lovforslag heller ikke Færøerne og Grønland.
