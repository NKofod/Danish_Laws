Overdragelse af virksomhed Reference:
AL § 6 LV 1997 E.I.1.3 A ApS klagede for indkomståret 1995 over, at skatteankenævnet  

 havde anset, at virksomheden var ophørt i relation til  

 afskrivningslovens § 6.
Det fremgik af sagens oplysninger, at selskabet indtil d. 31. december  

 1995 drev virksomhed med produktion og salg af konvolutter.
I henhold til  

 overdragelsesoverenskomst af 28. december 1995 overdrog selskabet pr. 31.  

 december 1995 goodwill, varemærke- og alle øvrige immaterielle  

 rettigheder, varelager, varedebitorer, likvider samt dele af driftsmidler og  

 inventar til B A/S (nu: A/S C).
 Overdragelsessummen udgjorde 69.241.000 kr., hvoraf 6.541.000 kr.  

 vedrørte driftsmidler og inventar.
Selskabet bibeholdt et antal produktionsmaskiner, som blev leaset til  

 køber i henhold til indgået leasingaftale.
Maskinerne havde pr.  

 31. december 1995 en bogført værdi på 17.831.378 kr.  

 Selskabets aktiviteter efter overdragelsen bestod dels af udlejning af fast  

 ejendom dels af leasing af produktionsmaskiner til B A/S.
 Der herskede ikke uenighed om selve den talmæssige  

 opgørelse.
Skatteankenævnet havde fundet, at der var tale om afståelse af  

 virksomhed i 1995 i relation til afskrivningsloven § 6, hvorfor der blev  

 ansat et tab ved salg af driftsmidler på 3.955.535 kr.
Ankenævnet  

 havde lagt afgørende vægt på, at der var sket  

 afståelse af selve den hidtidige aktivitet, herunder goodwill,  

 immaterielrettigheder m.v.
At overdragelsen ikke omfattede samtlige  

 driftsmidler, dannede efter nævnets opfattelse ikke grundlag for at  

 påstå, at virksomheden ikke var ophørt i relation til  

 afskrivningsloven § 6.
 Selskabets repræsentant havde over for Landsskatteretten nedlagt  

 påstand om, at selskabets afståelse af aktiviteterne  

 vedrørende konvolutproduktionen ikke medførte, at der var tale  

 om virksomhedsophør efter afskrivningsloven § 6.
Repræsentanten havde til støtte herfor anført, at en  

 virksomhed først kunne anses som ophørt i henhold til  

 afskrivningsloven § 6, når samtlige de til virksomheden knyttede  

 driftsmidler var afhændet, også selv om dette først skete  

 efter ophørsåret, idet der først på dette tidspunkt  

 kunne foretages en endelig opgørelse af tabet.
Dette fulgte af, at der  

 hverken i § 6 i loven eller i cirkulæret forefandtes retningslinier  

 vedrørende, hvad der skulle forstås ved begreberne  

 "afhændes, afstås eller opgives" i de situationer, hvor ikke  

 samtlige de i virksomheden benyttede driftsmidler blev afhændet i  

 forbindelse med afståelse af en virksomhed.
Repræsentanten havde videre henvist til Ligningsvejledningen  

 E.I.3.1.5, som han mente fandt anvendelse i nærværende sag, idet  

 de der beskrevne regler omhandlede situationer, hvor en erhvervsdrivende  

 ophørte med sin virksomhed, men kun frasolgte en del af driftsmidlerne  

 i ophørsåret.
Det fremgik således ikke af  

 Ligningsvejledningen, at det var en betingelse at de resterende driftsmidler  

 skulle henstå ubenyttede, og vedrørende bestemmelsen om, at der  

 ikke kunne afskrives i ophørsåret, da skulle dette alene  

 opfattes som en præcisering af, at der ikke kunne afskrives,  

 såfremt driftsmidlerne efter virksomhedsophøret ikke  

 længere anvendtes erhvervsmæssigt.
Repræsentanten havde i  

 relation hertil præciseret, at der ikke var belæg for at slutte  

 modsætningsvis, og at det desuden ville være ulogisk og  

 ubegrundet, såfremt der var tale om ophør i de situationer, hvor  

 de resterende driftsmidler f.eks. blev udlejet, mens der ikke var tale om  

 ophør såfremt driftsmidlerne henstod ubenyttede.
I relation til virksomhedsophør efter afskrivningslovens § 6, var  

 det således alene en vurdering af, om den hidtidige virksomhed var  

 ophørt eller ej, og ikke om driftsmidlerne henstod ubenyttede eller  

 blev udlejet til køberen af virksomheden.
Hvis de lokale  

 skattemyndigheder måtte få ret i deres fortolkning af begrebet  

 ophør i relation til afskrivningsloven § 6, ville det være  

 muligt at konstruere tabsfradrag i en række situationer, hvor den  

 samlede værdi af en virksomheds driftsmidler oversteg den  

 skattemæssige saldoværdi.
Totalt set var der i sådan en  

 situation en latent avance på driftsmidlerne, hvorfor en virksomhed ved  

 at udvælge de driftsmidler, hvorpå der hvilede et latent tab til  

 overdragelse, og bibeholde de driftsmidler hvorpå der hvilede en latent  

 gevinst, kunne opnå fradrag for tabet og først blive beskattet  

 af gevinsten på de bibeholdte driftsmidler ved en eventuel senere  

 overdragelse af disse.
Repræsentanten havde anført, at det  

 formentlig var på grund af sådanne forhold, at der var en  

 restriktiv praksis med hensyn til afskrivningslovens § 6, således at  

 tabsfradrag først var muligt, når samtlige driftsmidler var  

 afstået.
 Afslutningsvis havde repræsentanten anført, at idet en  

 væsentlig del af produktionsmaskinerne, der blev benyttet i  

 konvolutproduktionen, ikke indgik i overdragelsen til køber, da kunne  

 tabet på de overdragne driftsmidler ikke fratrækkes i 1995.
 Landsskatteretten udtalte:
 Reglerne om den skattemæssige behandling af fortjeneste eller tab  

 ved afhændelse af driftsmidler m.v. i forbindelse med afhændelse,  

 afståelse eller ophør af en virksomhed fremgik for det  

 omhandlede indkomstår af de dagældende bestemmelser i  

 afskrivningslovens § 6 samt lov om særlig indkomstskat m.v. § 2, nr. 1.  

  Efter disse regler skulle fortjeneste eller tab medregnes ved  

 opgørelsen af den særlige indkomst eller for selskabers  

 vedkommende den almindelige indkomst, jf. den dagældende bestemmelse i  

 selskabsskattelovens § 8, stk. 2, for det indkomstår, hvori den  

 pågældende virksomhed var ophørt.
 Bestemmelserne indeholdt ikke retningslinier for, hvad der skulle  

 forstås ved virksomhedsophør, og dette spørgsmål  

 måtte derfor afgøres på grundlag af praksis.  Retten kunne  

 tiltræde selskabets repræsentants synspunkter og var  

 således enig i, at ophørsbegrebet på baggrund af praksis  

 ikke kunne anses for at omfatte et tilfælde som det foreliggende, hvor  

 der kun var sket delvis afhændelse af virksomhedens driftsmidler.
 Den påklagede ansættelse blev reguleret i overensstemmelse med  

 den af selskabet nedlagte påstand.
