Nr BSF 109 Forslag til folketingsbeslutning om straf for omskæring af kvinder Fremsat af Pia Kjærsgaard (DF) Kristian Thulesen Dahl (DF) Ole Donner (DF)  

 Poul Nødgaard (DF) den 12. marts 1996 Folketinget pålægger regeringen at fremsætte forslag til ændring af straffeloven, således at en dansk statsborger eller en i Danmark hjemmehørende person, der i udlandet foretager eller medvirker til omskæring af piger og kvinder, straffes på samme måde, som hvis handlingen var foretaget i Danmark.
Bemærkninger til forslaget Ifølge justitsministerens svar på en række § 20-spørgsmål i Folketinget i  

 efteråret 1995 (jf. spørgsmål S 81, S 286, S 288 og S 561, Folketingstidende  

 1995-96, forhandlingerne side 579, 1487, 1248 og 1459) vil omskæring af piger  

 og kvinder i Danmark kunne straffes som legemsbeskadigelse efter  

 straffelovens § 245, stk. 2. Der vil også kunne straffes for medvirken.  

 Omskæring og medvirken hertil vil også kunne straffes, selv om indgrebet er  

 foretaget i udlandet, forudsat at omskæringen også er strafbar i det land,  

 hvor den er blevet udført.
Så langt så godt.
Men det løser ikke hele problemet.
For problemet består  

 jo i, at en del - overvejende forældre - tager deres små piger med til lande,  

 hvor omskæring er udbredt og ikke strafbart, og får dem omskåret der.  

 Derefter vender de tilbage til Danmark, hvor omskæringen jo er ulovlig, men  

 der sker dem ikke noget, fordi det foregik i udlandet.
I nogle lande, som Danmark normalt sammenligner sig med, f.eks.
Norge og  

 Sverige, er der vedtaget specielle love om forbud mod kvindelig omskæring,  

 selv om omskæringen allerede efter disse landes straffelovgivning er forbudt.  

 Begrundelsen for disse love har bl.a. været, at man derved udsendte et meget  

 tydeligt signal om de pågældende landes afstandtagen til omskæring af kvinder  

 samtidig med, at sådanne love kunne have en større oplysningsværdi.
Det norske storting vedtog i november 1995 en sådan lov om forbud mod  

 omskæring af kvinder.
Samtidig vedtog man en ændring til den norske  

 straffelov, som gjorde overtrædelse af den nævnte lov strafbar for nordmænd  

 og personer hjemmehørende i Norge, selv om overtrædelsen var foregået i  

 udlandet.
Norge er et land, hvis samfundsindretning på mange punkter minder om  

 Danmarks.
Dansk Folkeparti finder det derfor helt naturligt, at der i Danmark  

 foretages en ændring af straffeloven på linje med den norske.
 Også i Danmark er det vigtigt at give det signal videre, at kvindelig  

 omskæring ikke accepteres af de danske myndigheder og det danske samfund, et  

 signal, som ikke bare er vigtigt for de udlændinge, der opholder sig i  

 Danmark, men også kan være det i forhold til de grupper i de afrikanske  

 lande, hvor omskæring praktiseres, der kæmper for at nedbryde denne  

 tradition.
I alle internationale sammenhænge fordømmes den kvindelige omskæring.
WHO  

 karakteriserer omskæring af kvinder som »kønsmæssig lemlæstelse«.  

 Forbud mod alle former for kvindelig omskæring har længe stået på dagsordenen  

 i UNICEF og andre internationale organisationer både af medicinske grunde og  

 under henvisning til, at omskæring af kvinder er en krænkelse af  

 menneskerettighederne.
Også FN's konvention om børns rettigheder fastslår i artikel 24, at  

 konventionsstaterne skal søge med alle effektive og hensigtsmæssige midler at  

 afskaffe traditionelle sædvaner, som er skadelige for børns sundhed.
En sådan  

 skadelig traditionel sædvane er omskæring af piger og kvinder.
Der er her  

 tale om grov fysisk lemlæstelse af småpiger fra helt nyfødte op til  

 syvårsalderen eller helt frem til puberteten.
Disse piger har ikke noget  

 valg, og de ved ikke på forhånd, hvad omskæringen indebærer.
Hvad angår spørgsmålet om straf for medvirken til omskæring, er det som  

 nævnt sådan, at indgrebet ofte foretages på helt små piger, og derfor er  

 spørgsmålet om medvirken ekstra vigtigt.
Forældrene eller andre tager pigerne  

 med til udlandet med henblik på at få dem omskåret, selv om forældrene måske  

 ikke altid fører kniven selv.
Kvindelig omskæring - eller rettere kønslemlæstelse - bør bekæmpes med  

 alle til rådighed stående midler.
Et sådant middel er straf.
Derfor bør  

 straffeloven snarest ændres, således at en dansk statsborger eller en i  

 Danmark hjemmehørende person, der i udlandet foretager eller medvirker til  

 omskæring af piger og kvinder, kan straffes på samme måde, som hvis  

 handlingen var foretaget i Danmark.
