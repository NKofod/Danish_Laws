Skriftlig fremsættelse (16. december 1998) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om gymnasiet  

 m.v., lov om de erhvervsgymnasiale uddannelser til højere  

 handelseksamen og højere teknisk eksamen og lov om kursus til  

 højere forberedelseseksamen og om studieforberedende  

 enkeltfagsundervisning for voksne m.v. (Afskaffelse af  

 egnethedserklæring).
(Lovforslag nr.
L 144).
Forslaget om afskaffelse af egnethedserklæringen ved  

 overgangen fra grundskolen til en af de gymnasiale uddannelser  

 fremsættes som et bidrag til regeringens samlede indsats på  

 ungdomsuddannelsesområdet.
Forslaget er tæt knyttet til indsatsen  

 på vejledningsområdet, hvor målet er en individuel og  

 målrettet vejledning, der sætter eleven i stand til at  

 vælge den uddannelse, der er bedst for lige netop ham eller hende.
Den egnethedserklæring, der hidtil har været  

 et vigtigt led ved optagelse på en af de 4 gymnasiale uddannelser,  

 foreslås afskaffet.
Den unges eget valg af ungdomsuddannelse skal  

 fremover ske på grundlag af en grundig vejledningsproces og en  

 løbende dialog mellem elever, forældre og lærere, der ved  

 afslutningen af 9. eller 10. klasse munder ud i en personlig uddannelsesplan.
Hvis eleven i sin uddannelsesplan har valgt en gymnasial  

 uddannelse, og elevens hidtidige skole er enig heri, vil eleven efter  

 forslaget være sikret optagelse.
Skolen kan dog vælge at  

 indstille eleven til optagelsesprøve på den søgte  

 uddannelsesinstitution, hvis skolen anser elevens valg af gymnasial  

 uddannelse for urealistisk.
 Med forslaget sikres desuden en ensartet  

 optagelsesprocedure ved overgangen fra grundskolen til de fire gymnasiale  

 uddannelser.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
