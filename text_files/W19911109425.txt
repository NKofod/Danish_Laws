 Udtalt, at et kontaktformidlingsbureaus registrering af en række  

 oplysninger, herunder oplysninger om handicap, politiske sympatier, kristen  

 tro samt forældrenes indbyrdes forhold, ikke kunne antages at stride mod § 3,  

 stk. 1 og 2.
 Et kontaktformidlingsbureau rettede henvendelse til Registertilsynet med  

 en anmodning om en udtalelse om oprettelse af et manuelt register i  

 forbindelse med etablering af bureauet.
Formålet med bureauet var på systematisk grundlag at formidle kontakt  

 mellem personer, som søgte en partner.
Når en person ønskede at benytte sig  

 af bureauets formidlingsservice, tilsendte man vedkommende et spørgeskema  

 samt et giroindbetalingskort med opkrævning af et gebyr på 95 kr.
Ved  

 returnering af spørgeskema og postgirokvittering påførtes disse et  

 registreringsnummer, og postgirokvitteringerne dannede herefter grundlag for  

 bureauets manuelle register.
Spørgeskemaerne påført registreringsnummer blev i anonymiseret form  

 videresendt til edb-mæssig behandling i Norge.
Hver uge modtog bureauet fra  

 Norge en edb-udskrift, hvoraf det fremgik, hvilke registreringsnumre  

 (personer), der vil kunne passe sammen.
Forslagene på edb-listen  

 kontrolleredes af bureauet bl.a. ved at sammenligne de foreslåede partneres  

 besvarelser af spørgeskemaerne, og såfremt de enkelte forslag kunne  

 godkendes, fremsendtes besked til de udfundne personer om den potentielle  

 partners navn, adresse og telefonnummer.
Såfremt kontakten blev knyttet, ville den pågældende person udgå af  

 registeret.
Såfremt der ikke knyttedes kontakt inden for et år, ville  

 samtlige oplysninger blive slettet og makuleret, medmindre der ønskedes  

 yderligere et års medlemskab ved indbetaling af et nyt gebyr.
På spørgeskemaets forside gav klienten bl.a. samtykke til, at bureauet  

 opbevarer de afgivne oplysninger i et år fra registreringsdatoen, samt at  

 oplysninger om navn, adresse og telefonnummer, og alene disse oplysninger,  

 måtte udleveres til mulige partnere.
Det ville i øvrigt være muligt at få  

 tilintetgjort oplysningerne, såfremt klienten ønskede det.
 Spørgeskemaet gav bl.a. klienterne mulighed for at oplyse om handicap,  

 politiske sympatier, kristen tro, samt forældrenes indbyrdes forhold.  

 Bureauet anførte som begrundelse for denne registrering, at den måtte anses  

 som nødvendig for at skabe de bedste vilkår for en vellykket kontakt mellem  

 parterne.
Registertilsynet udtalte, at det ikke kunne antages at stride mod  

 bestemmelserne i § 3, stk. 1 og 2, at bureauet indsamlede og registrerede de  

 nævnte oplysninger, således som det fremgik af spørgeskemaet, herunder  

 oplysninger om handicap, politiske sympatier, kristen tro samt forældrenes  

 indbyrdes forhold.
Man lagde derved bl.a. vægt på, at oplysningerne blev  

 afgivet af kontaktpersonen selv under en række nærmere angivne betingelser,  

 herunder at oplysningerne højst opbevaredes i et år, og at de snarest muligt  

 ville blive slettet, såfremt klienten inden for dette tidsrum fremsatte  

 begæring herom.
 Registertilsynet udtalte endvidere, at man var af den opfattelse, at  

 videregivelsen ikke kunne antages at stride mod lovens § 4. Man lagde herved  

 bl.a. vægt på instituttets formål, samt at der alene var videregivet  

 oplysninger om navn, adresse og telefonnummer til mulige partnere, og at den  

 enkelte havde givet samtykke til denne videregivelse.
Registertilsynet gav på en række nærmere angivne vilkår tilladelse til den  

 edb-mæssige bearbejdning af oplysningerne i Norge.
Se herom i afsnit 5.6.
 (* 1) Registertilsynets Årsberetning 1991 side 104.
