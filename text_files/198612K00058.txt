Nr LSF 58 Forslag til Lov om sundhedsvæsenets centralstyrelse m.v.
Fremsat af indenrigsministeren (Enggaard) den 29. oktober 1986 Vedtaget ved tredjebehandling den 14. maj 1987 Lov nr 397 af 10/06/1987 § 1. Sundhedsstyrelsen er en styrelse under indenrigsministeren, der bistår ministeren med den centrale forvaltning af sundhedsmæssige anliggender.
Stk. 2. Loven medfører ingen ændringer i Sundhedsstyrelsens stilling efter den lovgivning, der henhører under andre ministres forretningsområde.
§ 2. Sundhedsstyrelsen skal følge sundhedsforholdene og skal holde sig orienteret om den til enhver tid værende faglige viden på sundhedsområdet.
Stk. 2. Når Sundhedsstyrelsen bliver bekendt med overtrædelser eller mangler på sundhedsområdet, skal Styrelsen orientere vedkommende myndighed i fornødent omfang.
Ligeledes skal Sundhedsstyrelsen orientere offentligheden, når særlige sundhedsmæssige forhold gør det nødvendigt.
§ 3. Indenrigsministeren og andre myndigheder har adgang til direkte rådgivning og anden bistand fra Sundhedsstyrelsen i sundhedsfaglige spørgsmål.
§ 4. Sundhedsstyrelsen fører tilsyn med den sundhedsfaglige virksomhed, der udføres af personer inden for sundhedsvæsenet, samt ledere af plejehjem og lignende, hvortil der ikke er knyttet en fast læge.
Stk. 2. Sundhedsstyrelsen eller personer, der af Sundhedsstyrelsen er bemyndiget til at udøve tilsynet, har til enhver tid mod behørig legitimation uden retskendelse adgang til sygehuse, plejehjem og lignende.
Stk. 3. Sundhedsstyrelsen kan efter indenrigsministerens nærmere bestemmelse pålægge personer inden for sundhedsvæsenet at foretage anmeldelser og indberetninger vedrørende deres faglige virksomhed.
Kapitel 2 Fratagelse og generhvervelse af autorisation § 5. En person, der er autoriseret til at udøve et hverv inden for sundhedsvæsenet, kan fratages autorisationen, såfremt udøveren må antages at være til fare for andre mennesker på grund af 1) en legemlig mangel, der gør den pågældende uegnet til udøvelse af hvervet, eller 2) sygdom eller misbrug af rusmidler eller lignende, der bevirker, at udøveren varigt eller med mellemrum befinder sig i en mangelfuld sjælstilstand, eller 3) udvist grov forsømmelighed ved udøvelsen af hvervet.
§ 6. Finder Sundhedsstyrelsen, at en autorisation skal fratages, afgiver Styrelsen indstilling til indenrigsministeren herom.
Stk. 2. Sundhedsstyrelsen skal indhente en skriftlig erklæring fra Retslægerådet, før Styrelsen afgiver indstilling til indenrigsministeren.
Stk. 3. Sundhedsstyrelsen skal, forinden Styrelsen afgiver indstilling, opfordre udøveren af hvervet til at udtale sig skriftligt eller afgive en mundtlig redegørelse i et møde, hvori også Retslægerådet deltager.
Den pågældende skal endvidere opfordres til inden 14 dage at erklære, om sagen ønskes afgjort ved dom, eller om sagen kan afgøres af indenrigsministeren.
Afgives en sådan erklæring ikke, skal indenrigsministeren indbringe sagen for domstolene.
§ 7. Sundhedsstyrelsen kan i påtrængende tilfælde, hvor den fortsatte virksomhed skønnes at frembyde overhængende fare, midlertidigt fratage udøveren af hvervet autorisationen.
Sundhedsstyrelsens afgørelse skal omgående meddeles indenrigsministeren, der stadfæster eller ophæver Styrelsens afgørelse.
§ 8. Retssag om fratagelse af autorisation anlægges af indenrigsministeren i den borgerlige retsplejes former.
Det kan i en dom om fratagelse af autorisation fastsættes, at anke ikke har opsættende virkning.
Den pågældende kan dog ikke afskediges fra en stilling på grund af fratagelse af autorisation, før der foreligger en endelig domstolsafgørelse.
§ 9. Indenrigsministeren kan anmode udøveren af hvervet om at lade sig underkaste en lægelig undersøgelse til brug for ministerens stillingtagen til, om autorisation skal søges frataget den pågældende.
Hvis den pågældende afviser at efterkomme en sådan anmodning, forelægger indenrigsministeren spørgsmålet for den ret, hvor en eventuel retssag skal anlægges.
Retten afgør spørgsmålet ved kendelse.
En sådan afgørelse kan også træffes, efter at der er anlagt retssag om fratagelse af autorisation.
Stk. 2. Såfremt udøveren af hvervet undlader at efterkomme en kendelse om at underkaste sig en lægelig undersøgelse, fratager indenrigsministeren den pågældende autorisationen, og hvis der er anlagt retssag herom, bortfalder retssagen.
Stk. 3. Udgifterne ved en lægeundersøgelse efter stk. 1 afholdes af statskassen.
§ 10. Sundhedsstyrelsen offentliggør afgørelser om midlertidig eller endelig fratagelse af autorisation efter §§ 5-9.
Stk. 2. Såfremt retten til at udøve hverv inden for sundhedsvæsenet frakendes ved dom i en straffesag, skal anklagemyndigheden give Sundhedsstyrelsen meddelelse herom.
Sundhedsstyrelsen offentliggør afgørelser om frakendelse.
§ 11. Indenrigsministeren kan efter ansøgning give en person, der har fået frataget autorisation til udøvelse af et hverv inden for sundhedsvæsenet efter §§ 5-9, tilladelse til at generhverve autorisationen, når de omstændigheder, der begrundede fratagelsen, ikke længere er til stede.
Stk. 2. Et afslag fra indenrigsministeren om generhvervelse af autorisation efter stk. 1 kan tidligst indbringes for domstolene eet år efter, at der er truffet afgørelse om endelig fratagelse af autorisation eller det ved dom er nægtet den pågældende at generhverve autorisationen.
Kapitel 3 Sundhedsvæsenets Patientklagenævn § 12. Klager over den faglige virksomhed, der udøves af personer inden for sundhedsvæsenet, jf. § 15, skal indbringes for Sundhedsvæsenets Patientklagenævn.
Dette gælder dog ikke for klager, for hvilke der i øvrigt i lovgivningen er foreskrevet en særlig klageadgang.
Stk. 2. Herudover skal Sundhedsstyrelsen til Patientklagenævnet indbringe sager, som Styrelsen finder vil kunne give grundlag for kritik eller anden sanktion over for personer inden for sundhedsvæsenet.
§ 13. Patientklagenævnet er i sin virksomhed uafhængigt af instruktioner om den enkelte sags behandling og afgørelse.
Stk. 2. Nævnets afgørelser kan ikke indbringes for anden administrativ myndighed.
§ 14. Patientklagenævnet kan give udtryk for sin opfattelse af sagen, herunder eventuelt fremsætte kritik over for den pågældende sundhedsperson, eller søge iværksat andre sanktioner.
§ 15. Patientklagenævnet behandler klager over de ved særlig lovgivning autoriserede personer inden for sundhedsvæsenet, jfr.
 dog stk. 2 og 3.
Stk. 2. Indenrigsministeren fastsætter nærmere regler om, hvilke persongrupper inden for sundhedsvæsenet, som ikke har autorisation efter særlig lovgivning, der i øvrigt er omfattet af reglerne i dette kapitel.
Stk. 3. Indenrigsministeren kan efter forhandling med Nævnet fastsætte regler om, at Patientklagenævnets virksomhed ikke skal omfatte dele af den faglige virksomhed, der udøves af persongrupper, som er autoriseret efter særlig lovgivning.
Særlige hensyn skal dog tale herfor.
§ 16. Patientklagenævnet består af en formand og 2 næstformænd samt et antal beskikkede medlemmer.
Stk. 2. Indenrigsministeren udpeger nævnets formand og næstformænd, som skal opfylde de almindelige betingelser for at kunne beskikkes som landsdommer.
Stk. 3. Indenrigsministeren beskikker et antal medlemmer, der ikke samtidig må være medlem af noget kommunalt råd, således:
1) 6 medlemmer beskikkes efter indhentet udtalelse fra Amtsrådsforeningen i Danmark.
2) 1 medlem beskikkes efter indhentet udtalelse fra Københavns kommune.
3) 1 medlem beskikkes efter indhentet udtalelse fra Frederiksberg kommune.
4) 8 medlemmer beskikkes efter indhentet udtalelse fra De Samvirkende Invalideorganisationer.
Stk. 4. Indenrigsministeren beskikker for hvert fagligt område et antal medlemmer, der alle er fagligt uddannede.
Stk. 5. Medlemmerne beskikkes for en periode, der følger den kommunale valgperiode.
Genbeskikkelse kan finde sted.
§ 17. Ved afgørelsen af den enkelte sag skal Nævnet sammensættes af 1) formanden eller een af næstformændene, 2) 2 medlemmer efter § 16, stk. 3, heraf 1 beskikket efter bestemmelsens nr. 1-3 og 1 beskikket efter nr. 4, og 3) 2 medlemmer efter § 16, stk. 4, afhængig af sagens faglige karakter.
Stk. 2. Formanden eller vedkommende næstformand afgør, hvilke medlemmer efter § 16, stk. 3 og stk. 4, der skal deltage i Nævnets møder.
Formanden eller vedkommende næstformand afgør endvidere, inden for hvilket fagligt område eller områder, medlemmer efter § 16, stk. 4, skal deltage.
§ 18. Nævnets formand eller vedkommende næstformand kan bestemme, at særligt sagkyndige eller andre kan deltage uden stemmeret ved Nævnets behandling af sager.
§ 19. Nævnet skal indhente en udtalelse fra Sundhedsstyrelsen, før Nævnet træffer afgørelse i en sag.
Til brug for sin vurdering kan Sundhedsstyrelsen forelægge sagen for Retslægerådet.
Stk. 2. Personer, omfattet af dette kapitel, skal efter anmodning meddele Sundhedsstyrelsen enhver oplysning til brug for behandling af sagen.
§ 20. Indenrigsministeren fastsætter efter forhandling med Nævnet dettes forretningsorden.
Stk. 2. Indenrigsministeren kan i forretningsordenen fastsætte regler om, at Nævnet kan bemyndige formanden til at træffe afgørelse i visse sager, der ikke skønnes at frembyde tvivl.
§ 21. Nævnet afgiver en årlig redegørelse til indenrigsministeren om sin virksomhed.
§ 22. Klage skal være indgivet inden 2 år efter det tidspunkt, hvor klageren var eller burde være bekendt med det forhold, der klages over.
Nævnet kan dog se bort fra overskridelse af fristen, hvis særlige grunde taler derfor.
Stk. 2. Fristen gælder ikke for sager, som Sundhedsstyrelsen indbringer for Nævnet, jf. § 12, stk. 2.
§ 23. Det påhviler kommuner og amtskommuner at give information og yde vejledning til befolkningen om klageadgang på sundhedsområdet.
Stk. 2. Indenrigsministeren kan fastsætte regler om, at klagevejledning tillige kan tilbydes i statsamterne, og at enhver klage over forhold i sundhedsvæsenet kan indgives til statsamterne med henblik på videresendelse til rette myndighed.
Kapitel 4 Statens Seruminstitut § 24. Statens Seruminstitut, der er et institut under indenrigsministeren, er landets centrallaboratorium for så vidt angår human bakteriologi, virologi og serologi og udfører undersøgelser for bl.a. sygehuse og praktiserende læger samt fremstiller og fremskaffer vacciner, sera, blodprodukter m.v.
Statens Seruminstitut driver videnskabelig forskning, rådgiver og udfører kontrol- og referencefunktioner på områder, der vedrører Instituttets opgaver.
Stk. 2. Indenrigsministeren fastsætter regler, herunder om betaling, for Instituttets udlevering af præparater og udførelse af undersøgelser m.m.
Kapitel 5 Straffebestemmelser § 25. Undladelse af at efterkomme en forpligtelse efter § 4, stk. 3, og § 19, stk. 2, straffes med bøde.
§ 26. Personer, der har fået frataget autorisation efter kapitel 2, og som fortsætter med at udøve det pågældende hverv, straffes med bøde eller hæfte i indtil 3 måneder, medmindre højere straf er forskyldt efter anden lovgivning.
Kapitel 6 Ikrafttrædelsesbestemmelser m.v.
§ 27. Loven træder i kraft den 1. januar 1988. Samtidig ophæves lov nr. 182 af 23. juni 1932 om sundhedsvæsenets centralstyrelse.
Stk. 2. Lovens kapitel 3 finder ikke anvendelse på klager, som Sundhedsstyrelsen har afgjort før 1. januar 1988.
Patientklagenævnet kan dog tage en sag op til behandling og afgørelse, såfremt der foreligger væsentlige nye oplysninger.
Stk. 3. Klager, der er indgivet til Sundhedsstyrelsen før 1. januar 1988, og som ikke er færdigbehandlet, behandles af Patientklagenævnet efter reglerne i denne lovs kapitel 3.
 Forældelsesreglen i § 22 gælder dog ikke for disse klager.
§ 28. Loven gælder ikke for Færøerne, men kan ved kgl. anordning helt eller delvis sættes i kraft for øerne med de afvigelser, som de særlige færøske forhold tilsiger.
Oprindeligt fremsat lovforslag Blad nr 137 Kapitel 1 Sundhedsstyrelsen § 1. Sundhedsstyrelsen er en styrelse under indenrigsministeren, der bistår ministeren med den centrale forvaltning af sundhedsmæssige anliggender.
Stk. 2. Loven medfører ingen ændringer i sundhedsstyrelsens stilling efter den lovgivning, der henhører under andre ministres forretningsområde.
§ 2. Indenrigsministeren kan fastsætte regler om sundhedsstyrelsens virksomhed på alle områder, hvor der ved lov er henlagt beføjelser til sundhedsstyrelsen inden for indenrigsministerens forretningsområde.
§ 3. Sundhedsstyrelsen skal følge sundhedsforholdene og skal holde sig orienteret om den til enhver tid værende faglige viden på sundhedsområdet.
§ 4. Sundhedsstyrelsen yder rådgivning og anden bistand til indenrigsministeren og andre myndigheder i sundhedsfaglige spørgsmål.
§ 5. Sundhedsstyrelsen fører tilsyn med den sundhedsfaglige virksomhed, der udføres af personer inden for sundhedsvæsenet, samt ledere af plejehjem og lignende, hvortil der ikke er knyttet en fast læge.
Stk. 2. Sundhedsstyrelsen eller personer, der af sundhedsstyrelsen er bemyndiget til at udøve tilsynet, har til enhver tid mod behørig legitimation uden retskendelse adgang til sygehuse, plejehjem og lignende.
Stk. 3. Sundhedsstyrelsen kan efter indenrigsministerens nærmere bestemmelse pålægge personer inden for sundhedsvæsenet at foretage anmeldelser og indberetninger vedrørende deres faglige virksomhed.
Kapitel 2 Fratagelse og generhvervelse af autorisation § 6. En person, der er autoriseret til at udøve et hverv inden for sundhedsvæsenet, kan fratages autorisationen, såfremt udøveren må antages at være til fare for andre mennesker på grund af 1) en legemlig mangel, der gør den pågældende uegnet til udøvelse af hvervet, eller 2) sygdom eller misbrug af rusmidler eller lignende, der bevirker, at udøveren varigt eller med mellemrum befinder sig i en mangelfuld sjælstilstand, eller 3) udvist grov forsømmelighed ved udøvelsen af hvervet.
§ 7. Finder sundhedsstyrelsen, at en autorisation skal fratages, afgiver styrelsen indstilling til indenrigsministeren herom.
Stk. 2. Sundhedsstyrelsen skal indhente en skriftlig erklæring fra retslægerådet, før styrelsen afgiver indstilling til indenrigsministeren.
Stk. 3. Sundhedsstyrelsen skal, forinden styrelsen afgiver indstilling, opfordre udøveren af hvervet til at udtale sig skriftligt eller afgive en mundtlig redegørelse i et møde, hvori også retslægerådet deltager.
Den pågældende skal endvidere opfordres til inden 14 dage at erklære, om sagen ønskes afgjort ved dom, eller om sagen kan afgøres af indenrigsministeren.
Afgives en sådan erklæring ikke, skal indenrigsministeren indbringe sagen for domstolene.
§ 8. Sundhedsstyrelsen kan i påtrængende tilfælde, hvor den fortsatte virksomhed skønnes at frembyde overhængende fare, midlertidigt fratage udøveren af hvervet autorisationen.
Sundhedsstyrelsens afgørelse skal omgående meddeles indenrigsministeren, der stadfæster eller ophæver styrelsens afgørelse.
§ 9. Retssag om fratagelse af autorisation anlægges af indenrigsministeren i den borgerlige retsplejes former.
Det kan i en dom om fratagelse af autorisation fastsættes, at anke ikke har opsættende virkning.
Den pågældende kan dog ikke afskediges fra en stilling på grund af fratagelse af autorisation, før der foreligger en endelig domstolsafgørelse.
§ 10. Indenrigsministeren kan anmode udøveren af hvervet om at lade sig underkaste en lægelig undersøgelse til brug for ministerens stillingtagen til, om autorisation skal søges frataget den pågældende.
Hvis den pågældende afviser at efterkomme en sådan anmodning, forelægger indenrigsministeren spørgsmålet for den ret, hvor en eventuel retssag skal anlægges.
Retten afgør spørgsmålet ved kendelse.
En sådan afgørelse kan også træffes, efter at der er anlagt retssag om fratagelse af autorisation.
Stk. 2. Såfremt udøveren af hvervet undlader at efterkomme en kendelse om at underkaste sig en lægelig undersøgelse, fratager indenrigsministeren den pågældende autorisationen, og hvis der er anlagt retssag herom, bortfalder retssagen.
Stk. 3. Udgifterne ved en lægeundersøgelse efter stk. 1 afholdes af statskassen.
§ 11. Sundhedsstyrelsen offentliggør afgørelser om midlertidig eller endelig fratagelse af autorisation efter §§ 6-10.
Stk. 2. Såfremt retten til at udøve hverv inden for sundhedsvæsenet frakendes ved dom i en straffesag, skal anklagemyndigheden give sundhedsstyrelsen meddelelse herom.
Sundhedsstyrelsen offentliggør afgørelser om frakendelse.
§ 12. Indenrigsministeren kan efter ansøgning give en person, der har fået frataget autorisation til udøvelse af et hverv inden for sundhedsvæsenet efter §§ 6-10, tilladelse til at generhverve autorisationen, når de omstændigheder, der begrundede fratagelsen, ikke længere er til stede.
Stk. 2. Et afslag fra indenrigsministeren om generhvervelse af autorisation efter stk. 1. kan tidligst indbringes for domstolene et år efter, at der er truffet afgørelse om endelig fratagelse af autorisation, eller at det ved dom er nægtet den pågældende at generhverve autorisationen.
Kapitel 3 Sundhedsvæsenets patientklagenævn § 13. Klager over den faglige virksomhed, der udøves af personer inden for sundhedsvæsenet, jfr. § 16, skal indbringes for sundhedsvæsenets patientklagenævn.
Dette gælder dog ikke for klager, for hvilke der i øvrigt i lovgivningen er foreskrevet en særlig klageadgang.
Stk. 2. Herudover skal sundhedsstyrelsen til patientklagenævnet indbringe sager, som styrelsen finder vil kunne give grundlag for kritik eller anden sanktion over for personer inden for sundhedsvæsenet.
§ 14. Patientklagenævnet er i sin virksomhed uafhængigt af instruktioner om den enkelte sags behandling og afgørelse.
Stk. 2. Nævnets afgørelser kan ikke indbringes for anden administrativ myndighed.
§ 15. Patientklagenævnet kan give udtryk for sin opfattelse af sagen, herunder eventuelt fremsætte kritik over for den pågældende sundhedsperson, eller søge iværksat andre sanktioner.
§ 16. Patientklagenævnet behandler klager over de ved særlig lovgivning autoriserede personer inden for sundhedsvæsenet, jfr.
 dog stk. 2 og 3.
Stk. 2. Indenrigsministeren fastsætter nærmere regler om, hvilke persongrupper inden for sundhedsvæsenet, som ikke har autorisation efter særlig lovgivning, der i øvrigt er omfattet af reglerne i dette kapitel.
Stk. 3. Indenrigsministeren kan efter forhandling med nævnet fastsætte regler om, at patientklagenævnets virksomhed ikke skal omfatte dele af den faglige virksomhed, der udøves af persongrupper, som er autoriseret efter særlig lovgivning.
Særlige hensyn skal dog tale herfor.
§ 17. Patientklagenævnet består af en formand og 2 næstformænd samt et antal beskikkede medlemmer.
Stk. 2. Indenrigsministeren udpeger nævnets formand og næstformænd, som skal opfylde de almindelige betingelser for at kunne beskikkes som landsdommer.
Stk. 3. Indenrigsministeren beskikker et antal medlemmer, der ikke samtidig må være medlem af noget kommunalt råd, således:
1) 6 medlemmer beskikkes efter indhentet udtalelse fra Amtsrådsforeningen i Danmark.
2) 1 medlem beskikkes efter indhentet udtalelse fra Københavns kommune.
3) 1 medlem beskikkes efter indhentet udtalelse fra Frederiksberg kommune.
4) 8 medlemmer beskikkes efter indhentet udtalelse fra De Samvirkende Invalideorganisationer.
Stk. 4. Indenrigsministeren beskikker for hvert fagligt område et antal medlemmer, der alle er fagligt uddannede.
Stk. 5. Medlemmerne beskikkes for en periode, der følger den kommunale valgperiode.
Genbeskikkelse kan finde sted.
§ 18. Ved afgørelsen af den enkelte sag skal nævnet sammensættes af 2) 2 medlemmer efter § 17, stk. 3, heraf 1 beskikket efter bestemmelsens nr. 1) -3) og 1 beskikket efter nr. 4), og 3) 2 medlemmer efter § 17, stk. 4, afhængig af sagens faglige karakter. ¬Stk. 2. Formanden eller vedkommende næstformand afgør hvilke medlemmer efter § 17, stk. 3 og stk. 4, der skal deltage i nævnets møder.
Formanden eller vedkommende næstformand afgør endvidere, inden for hvilket fagligt område eller områder, medlemmer efter § 17, stk. 4, skal deltage.
§ 19. Nævnets formand eller vedkommende næstformand kan bestemme, at særligt sagkyndige eller andre kan deltage uden stemmeret ved nævnets behandling af sager.
§ 20. Nævnet skal indhente en udtalelse fra sundhedsstyrelsen, før nævnet træffer afgørelse i en sag.
Til brug for sin vurdering kan sundhedsstyrelsen forelægge sagen for retslægerådet.
Stk. 2. Personer, omfattet af dette kapitel, skal efter anmodning meddele sundhedsstyrelsen enhver oplysning til brug for behandling af sagen.
§ 21. Indenrigsministeren fastsætter efter forhandling med nævnet dettes forretningsorden.
Stk. 2. Indenrigsministeren kan i forretningsordenen fastsætte regler om, at nævnet kan bemyndige formanden til at træffe afgørelse i visse sager, der ikke skønnes at frembyde tvivl.
§ 22. Nævnet afgiver en årlig redegørelse til indenrigsministeren om sin virksomhed.
§ 23. Klage skal være indgivet inden 2 år efter det tidspunkt, hvor klageren var eller burde være bekendt med det forhold, der klages over.
Nævnet kan dog se bort fra overskridelse af fristen, hvis særlige grunde taler derfor.
Stk. 2. Fristen gælder ikke for sager, som sundhedsstyrelsen indbringer for nævnet, jfr. § 13, stk. 2.
§ 24. Det påhviler kommuner og amtskommuner af give information og yde vejledning til befolkningen om klageadgang på sundhedsområdet.
Stk. 2. Indenrigsministeren kan fastsætte regler om, at klagevejledning tillige kan tilbydes i statsamterne, og at enhver klage over forhold i sundhedsvæsenet kan indgives til statsamterne med henblik på videresendelse til rette myndighed.
Kapitel 4 Statens Seruminstitut § 25. Statens Seruminstitut, der er et institut under indenrigsministeren, udfører undersøgelser for bl.a. sygehuse og praktiserende læger samt fremstiller og fremskaffer vacciner, sera, blodprodukter m.v.
Statens Seruminstitut driver videnskabelig forskning, rådgiver og udfører kontrol- og referencefunktioner på områder, der vedrører instituttets opgaver.
Stk. 2. Indenrigsministeren fastsætter regler, herunder om betaling, for instituttets udlevering af præparater og udførelse af undersøgelser m.m.
Kapitel 5 Straffebestemmelser § 26. Undladelse af at efterkomme en forpligtelse efter § 5, stk. 3 og § 20, stk. 2 straffes med bøde.
§ 27. Personer, der har fået frataget autorisation efter kapitel 2, og som fortsætter med at udøve det pågældende hverv, straffes med bøde eller hæfte i indtil 3 måneder, med mindre højere straf er forskyldt efter anden lovgivning.
Kapitel 6 Ikrafttrædelsesbestemmelser m.v.
§ 28. Loven træder i kraft den 1. januar 1987. Reglerne i kapitel 3 træder dog først i kraft den 1. juli 1987. Samtidig ophæves lov nr. 182 af 23. juni 1932 om sundhedsvæsenets centralstyrelse.
Indtil ikrafttrædelsen af kapitel 3 indbringes klager over sundhedspersonalets faglige virksomhed fortsat for sundhedsstyrelsen i overensstemmelse med hidtil gældende regler.
Stk. 2. Lovens kapitel 3 finder ikke anvendelse på klager, som sundhedsstyrelsen har afgjort før 1. juli 1987. Patientklagenævnet kan dog tage en sag op til behandling og afgørelse, såfremt der foreligger væsentlige nye oplysninger.
Stk. 3. Klager, der er indgivet til sundhedsstyrelsen før 1. juli 1987, og som ikke er færdigbehandlet, behandles af patientklagenævnet efter reglerne i denne lovs kapitel 3.
 Forældelsesreglen i § 23 gælder dog ikke for disse klager.
§ 29. Loven gælder ikke for Færøerne, men kan ved kgl. anordning helt eller delvis sættes i kraft for øerne med de afvigelser, som de særlige færøske forhold tilsiger.
BEMÆRKNINGER TIL LOVFORSLAGET Almindelige bemærkninger Lovforslaget blev første gang fremsat den 6. november 1985 (lovforslag L 66 i folketingsåret 1985/ 86, Blad 125).
Indenrigsministerens fremsættelse af lovforslaget er optrykt i Folketingstidende 1985/ 86, folketingets forhandlinger, sp.
 1652-1655. Førstebehandlingen af lovforslaget er gengivet sp.
2199-2233. Forslaget blev ikke færdigbehandlet inden folketingsårets udgang.
I forhold til det tidligere fremsatte forslag er foretaget enkelte ændringer i forslagets kap. 3 om sundhedsvæsenets patientklagenævn, herunder en styrkelse af befolkningens adgang til en lokalt placeret vejledning omkring klageforholdene på sundhedsområdet gennem inddragelse af statsamterne i denne opgave.
Der henvises til pkt. 4.2 i de almindelige bemærkninger samt til bemærkningerne til §§ 17, 18, 20, 23 og 24.
Endvidere er en funktionsbestemmelse vedrørende Statens Seruminstitut, indholdsmæssigt svarende til gældende lov, indsat som nyt kapitel 4.
Lovforslagets baggrund og hovedindhold Lovforslaget består af 2 dele.
For det første indeholder lovforslaget (A) reglerne om sundhedsstyrelsens virksomhed og reglerne om fratagelse og generhvervelse af autorisation til at udøve et hverv inden for sundhedsvæsenet samt regler om Statens Seruminstitut.
Disse regler træder i stedet for den gældende lov om sundhedsvæsenets centralstyrelse.
Dernæst indeholder lovforslaget (B) et forslag om oprettelse af sundhedsvæsenets patientklagenævn, der skal træffe endelig afgørelse i sager om klager over den sundhedsfaglige virksomhed, der udøves af personer inden for sundhedsvæsenet.
Hovedformålet med forslaget til nye lovbestemmelser om sundhedsvæsenets centralstyrelse er at bringe sundhedsstyrelsens virksomhed ind under det sædvanlige parlamentariske ministeransvar ligesom andre styrelser og direktorater.
Efter forslaget fastslås det udtrykkeligt, at sundhedsstyrelsen er en styrelse under indenrigsministeren.
Hovedformålet med forslaget om oprettelse af sundhedsvæsenets patientklagenævn er at modernisere og præcisere reglerne om behandling af patientklager gennem oprettelse af et særligt klagenævn med deltagelse af lægmænd og med en styrkelse af den juridiske ekspertise i sagernes afgørelse.
Patientklagenævnet vil i sine afgørelser være uafhængig af indenrigsministeren og sundhedsstyrelsen.
A.
Sundhedsvæsenets centralstyrelse 1. Det gældende regelgrundlag De nugældende regler om sundhedsstyrelsens hovedopgaver og struktur er fastsat i lov om sundhedsvæsenets centralstyrelse fra 1932.
Bestemmelserne om sundhedsstyrelsens opgaver og retlige status i denne lov bygger på en række afgørende punkter på den tidligere centralstyrelseslov fra 1909. Den gældende centralstyrelseslov er optrykt som bilag til lovforslaget.
Det fremgår af den gældende lovs § 1, at »sundhedsstyrelsen fører overtilsynet med sundheds- og sygeplejen - herunder indbefattet tandlæge- jordemoder- og apotekervæsenet - og er øverste rådgiver for det offentlige i alle forhold, der kræver lægekyndig eller apotekerkyndig indsigt.« Sundhedsstyrelsen har endvidere efter loven visse selvstændige beføjelser bl.a. til at følge sundhedsforholdene i landet generelt og i fornødent omfang at komme med forslag til forbedringer.
Disse opgaver varetager sundhedsstyrelsen som udgangspunkt »på eget ansvar«, hvilket vil sige, at folketinget på disse områder ikke kan drage ministeren til ansvar for sundhedsstyrelsens virksomhed.
Herudover varetager sundhedsstyrelsen en række opgaver for indenrigsministeren som led i dennes virksomhed som minister for sundhedsområdet.
Det drejer sig om rådgivnings- og administrative opgaver, som sundhedsstyrelsen udfører på grundlag af dens stilling som institution under indenrigsministeriet.
Disse opgaver udøves som traditionelle styrelsesopgaver, dvs. underlagt ministerens instruktionsbeføjelse og med ministeren som ansvarlig i forhold til folketinget.
Endelig har sundhedsstyrelsen en lang række administrative opgaver, som direkte er fastlagt i de enkelte særlove på sundhedsområdet.
Som eksempel herpå kan nævnes apotekerloven, lægemiddelloven, sygehusloven og embedslægeloven.
Disse opgaver varetages som udgangspunkt som almindelige styrelsesopgaver inden for indenrigsministerens ansvarsområde.
Ved varetagelsen af disse opgaver har sundhedsstyrelsen dog indtaget en mere selvstændig stilling, end hvad der er almindeligt for styrelser og direktorater.
Som følge heraf har det været vanskeligt nærmere at fastlægge, i hvilket omfang sundhedsstyrelsens varetagelse af opgaver er af selvstændig karakter.
Der er imidlertid ingen tvivl om, at sundhedsstyrelsen i sin virksomhed generelt har tillagt det betydelig vægt, at styrelsen, først og fremmest efter centralstyrelsesloven, har selvstændige beføjelser.
Det vil ofte kunne være vanskeligt - eller umuligt - at afgøre, om sundhedsstyrelsen i et givet sagsforløb handler inden for sine selvstændige beføjelser som sundhedsfaglig instans eller på indenrigsministerens vegne.
Dette forhold vil i værste fald kunne føre til, at det er vanskeligt at placere et klart ansvar.
En sådan situation er ikke hensigtsmæssig.
Det bør være således, at folketinget til enhver tid kan drage indenrigsministeren til ansvar for embedsførelsen også i sundhedsstyrelsen.
2. Sundhedsstyrelsens fremtidige stilling i forhold til indenrigsministeriet Dette er baggrunden for lovforslagets bestemmelser om sundhedsstyrelsens fremtidige status.
Efter forslaget slås det fast, at sundhedsstyrelsen er en styrelse under indenrigsministeren, dvs. at ministeren har instruktionsbeføjelse over for sundhedsstyrelsen, og at ministeren har det sædvanlige parlamentariske ansvar for sundhedsstyrelsens virksomhed i forhold til folketinget.
Samtidig indsættes der en udtrykkelig bestemmelse om, at indenrigsministeren kan fastsætte regler om sundhedsstyrelsens virksomhed på alle områder, hvor der i sundhedslovgivningen er henlagt beføjelser til sundhedsstyrelsen.
Denne bestemmelse vil kun få selvstændig betydning for tilfælde, hvor der er tale om beføjelser, som udøves selvstændigt i forhold til indenrigsministeren.
Indenrigsministeren vil i de øvrige tilfælde kunne fastsætte tilsvarende bestemmelser i kraft af over- og underordnelsesforholdet mellem indenrigsministeren og sundhedsstyrelsen.
Sundhedsstyrelsen vil efter lovforslaget fortsat have til opgave at være sundhedsfaglig rådgiver for indenrigsministeren og andre centrale myndigheder samt kommunale myndigheder.
For så vidt angår rådgivningsfunktionerne afviger forholdene på sundhedsområdet ikke fra de øvrige områder af stor samfundsmæssig betydning, hvor specialister må inddrages i sagsbehandlingen, og hvor denne specialviden er organiseret i et direktorat under vedkommende ministers ansvarsområde.
De sagkyndige vil ikke på disse områder - lige så lidt som på sundhedsområdet kunne afskæres fra at rådgive efter deres overbevisning.
Indenrigsministerens parlamentariske ansvar for sundhedsstyrelsens virksomhed vil ikke betyde, at ministeren bliver personligt ansvarlig for indholdet af den sagkyndige rådgivning m.v. fra sundhedsstyrelsens side.
Men er der sket fejl, eller bliver folketinget i øvrigt opmærksom på forhold, der ikke synes tilfredsstillende, påhviler det ministeren at redegøre for sagen over for folketinget og i den forbindelse modtage kritik for manglende organisation og tilsyn.
Det er næppe muligt at pege på andre styrelser, som dækker et tilsvarende bredt opgaveområde som sundhedsstyrelsen, og som har væsentlige og generelle beføjelser, som er unddraget normal parlamentarisk kontrol.
Som eksempler fra de senere år på de mange styrelser, hvis virksomhed er omfattet af vedkommende ministers parlamentariske ansvar, kan nævnes boligstyrelsen og byggestyrelsen under boligministeriet.
I de forskellige love om boligforhold og om byggeriet er det anført, at boligministeren kan bemyndige en styrelse under boligministeriet til at udøve de beføjelser, der i lovgivningen er tillagt ministeren.
Dette er sket ved boligministeriets bekendtgørelse nr. 48 af 2. februar 1983 om henlæggelse af opgaver og beføjelser til boligstyrelsen og bekendtgørelse nr. 179 af 4.
maj 1983 om henlæggelse af opgaver og beføjelser til byggestyrelsen.
I disse bekendtgørelser er der fastlagt en række generelle opgaver for de to styrelser.
Bl.a. er det fastsat, at styrelserne skal yde faglig rådgivning og anden bistand til boligministeriet og andre myndigheder.
Herudover er der henlagt en række administrative beføjelser til de to styrelser.
Som andre eksempler kan nævnes direktoratet for arbejdstilsynet under arbejdsministeriet, hvor der bl.a. findes et arbejdsmedicinsk kontor med læger, psykologer, ergoterapeuter m.v., og socialstyrelsen under socialministeriet, som efter § 20 i den sociale styrelseslov, i det omfang socialministeren bestemmer det, varetager den centrale forvaltning af sociale anliggender.
Endelig kan nævnes de styrelser, som er oprettet under miljøministeren, f.eks. miljøstyrelsen og fredningsstyrelsen.
For disse styrelser er det i henholdsvis miljøbeskyttelsesloven og fredningsloven bl.a. direkte nævnt, at styrelserne rådgiver miljøministeren og andre myndigheder i spørgsmål vedrøende miljøbeskyttelse og naturfredning.
Efter lovforslaget vil det blive fastsat i loven, at sundhedsstyrelsen er sundhedsfaglig rådgiver også for andre myndigheder end indenrigsministeren.
Foruden at bringe sundhedsstyrelsens virksomhed ind under et parlamentarisk ansvar har præciseringen af sundhedsstyrelsens status som styrelse under indenrigsministeriet til formål at danne grundlag for en styrkelse af sundhedsstyrelsens generelle rådgivende funktioner overfor indenrigsministeriet.
I overensstemmelse med den udvikling, der har været i opgavefordelingen mellem staten og kommunerne i den forløbne tid, er nu langt den overvejende del af det offentliges opgaver på sundhedsområdet henlagt til kommuner og amtskommuner.
Statens overordnede ansvar for sundhedspolitikken samt for sundhedsøkonomien og dermed ressourceudnyttelsen varetages på denne baggrund i første række gennem det generelle samarbejde med kommuner og amtskommuner om omstilling og effektivisering af sundhedsvæsenets ydelser.
Denne indsats vil i den kommende tid blive intensiveret som led bl.a. i opfølgningen af betænkningen om sygehusenes organisation og økonomi fra indenrigsministeriets produktivitetsudvalg (1984) og betænkning nr. 1044 (1985) om samordning i sundhedsvæsenet.
3. Sundhedsstyrelsens opgaver i forhold til andre myndigheder Sundhedsstyrelsen har hidtil haft en generel rådgivningsbeføjelse også over for andre myndigheder end indenrigsministeriet.
Som nævnt vil denne virksomhed fortsætte.
Herudover er sundhedsstyrelsen pålagt opgaver i en række særlove inden for andre ministerområder end indenrigsministeriet.
I de fleste af disse love består sundhedsstyrelsens opgaver i besættelsen af medlemsposter i sagkyndige organer eller i konkret rådgivningsvirksomhed.
Dette gælder f.eks. i lov om ligsyn m.v.
(justitsministeriet), lov om kvalitetskontrol med fisk og fiskevarer (fiskeriministeriet) og lov om arbejdsmiljø (arbejdsministeriet).
På andre områder har sundhedsstyrelsen mere omfattende administrative opgaver efter de pågældende love.
Det gælder lov om brug af radioaktive stoffer og lov om sikkerhedsmæssige og miljømæssige forhold ved atomanlæg m.v. (miljøministeriet).
Lovforslaget vil ikke ændre i sundhedsstyrelsens opgaver over for disse ministerier.
Sundhedsstyrelsen har ligeledes en række opgaver i forhold til Grønland, idet sundhedsvæsenet i Grønland er statsdrevet med en under indenrigsministeriet ansat embedslæge landslægen - som den øverste tilsynsførende og rådgivende stedlige instans i alle lægelige anliggender, medens sundhedsvæsenet i øvrigt ifølge lovgivningen sorterer under Ministeriet for Grønland.
Lovforslaget vil ikke ændre sundhedsstyrelsens opgaver på dette område.
4. Forskellige administrative forhold Lovforslaget ophæver de hidtidige regler om sundhedsstyrelsens og Statens Seruminstituts organisation, herunder om ledelsesforholdene.
Indenrigsministeren kan allerede i kraft af den almindelige adgang for en minister til at fastlægge forholdene for styrelser og institutioner, der hører under vedkommende ministers forretningsområde, træffe bestemmelse om sådanne forhold.
Specielt for så vidt angår ophævelsen af nugældende lovs uddannelseskrav til sundhedsstyrelsens chef bemærkes, at sundhedsstyrelsens virksomhed omfatter hele det sundhedsfaglige område.
Et krav om uddannelse som læge er i sig selv hverken en garanti for eller en nødvendig forudsætning for, at den pågældende kan sikre, at styrelsen giver korrekt sundhedsfaglig rådgivning på såvel det lægefaglige område som på tandpleje-, apoteker-, lægemiddel-, jordemoder- og sygeplejeområdet.
Afgørende er derimod sådanne ledelsesmæssige egenskaber, at den fornødne organisering af den sundhedsmæssige sagkundskab sikres.
Lovforslaget indeholder i kapitel 2 bestemmelserne om fratagelse og generhvervelse af autorisation til udøvelse af hverv inden for sundhedsvæsenet.
Disse bestemmelser svarer indholdsmæssigt til § 5 i den gældende lov om sundhedsvæsenets centralstyrelse.
Der er dog gennemført en sproglig modernisering af bestemmelserne.
B.
Sundhedsvæsenets patientklagenævn (kapitel 3) 1. Forslagets hovedindhold Efter denne del af lovforslaget oprettes et særligt klagenævn benævnt »sundhedsvæsenets patientklagenævn« - som skal træffe endelig administrativ afgørelse i sager om klager over sundhedspersonalet vedrørende dettes sundhedsfaglige virksomhed.
Formålet med denne del af lovforslaget er dels at modernisere og præcisere reglerne om behandling af patientklager, dels at styrke patienternes retssikkerhed og tillid til klagesagsbehandlingen ved at oprette et uafhængigt patientklagenævn, der i sin sammensætning både inddrager lægmænd og styrker den juridiske ekspertise.
Klagenævnet består af 5 personer.
Nævnets formand eller vedkommende næstformand skal repræsentere den juridiske ekspertise.
To medlemmer skal repræsentere lægmandsinteresser.
Endelig skal to medlemmer repræsentere den faglige ekspertise, som den pågældende klagesag vedrører (henholdsvis læger, tandlæger, sygeplejersker m.v.).
Klagenævnets afgørelse, der ikke kan indbringes for anden administrativ myndighed, ejheller indenrigsministeriet, baseres på en udtalelse om sagen fra sundhedsstyrelsen, efter at styrelsen har foretaget en undersøgelse af sagen, herunder eventuel forelæggelse for retslægerådet.
De afgørelser, der er tillagt klagenævnet, har hidtil efter loven om sundhedsvæsenets centralstyrelse været truffet af sundhedsstyrelsen (medicinaldirektøren).
Bestemmelserne om sundhedsvæsenets patientklagenævn udgør et supplement til de love, hvorefter særlige grupper af sundhedspersonale er autoriseret (lægeloven, tandlægeloven, sygeplejerskeloven, jordemoderloven, terapiassistentloven m.fl.).
 Lovforslaget nødvendiggør ikke konsekvensændringer af disse love.
2. Det eksisterende klagesystem 2.1. Sundhedsstyrelsen behandler i medfør af de nugældende regler i centralstyrelsesloven klager fra enhver (med en retlig interesse), der mener, at en medicinalperson under udøvelse af sin sundhedsfaglige virksomhed har tilsidesat sine pligter i henhold til gældende bestemmelser.
Der er ud over landet etableret statslige embedslægeinstitutioner, der bl.a. lokalt bistår sundhedsstyrelsen i tilsynet med medicinalpersoner.
Embedslægen/ embedslægeinstitutionernes funktion varetages i Københavns kommune af stadslægen.
Sundhedsstyrelsen kan i medfør af centralstyrelsesloven og de respektive autorisationslove (lægeloven, tandlægeloven, sygeplejerskeloven m.fl.) for mindre alvorlige forseelser meddele tilrettevisninger eller advarsler.
I alvorligere tilfælde kan sundhedsstyrelsen henstille til anklagemyndigheden at rejse tiltale for overtrædelse af straffeloven eller straffebestemmelser i de respektive særlove eller autorisationslove.
Sundhedsstyrelsen kan ikke tage stilling til, om en medicinalperson eller den pågældende sygehuskommune har pådraget sig et erstatningsansvar i forbindelse med patientbehandling.
Sådanne spørgsmål må, såfremt der ikke opnås en forligsmæssig ordning med vedkommende ansvarlige ansættelsesmyndighed, afgøres endeligt af domstolene.
Indenrigsministeriet behandler klager over sundhedsstyrelsens afgørelser, men ministeriet tager alene stilling til spørgsmål om sundhedsstyrelsens administrative sagsbehandling, og ikke til sundhedsstyrelsens sundhedsfaglige bedømmelser.
Amtskommunerne, Københavns og Frederiksberg kommuner samt staten - bl.a. for så vidt angår Rigshospitalet - behandler som ansættelsesmyndigheder og driftsansvarlige for sundhedsvæsenet klager og henvendelser om erstatningsspørgsmål, serviceniveau, hospitalsmiljø m.v., herunder klager over, om en ansat medicinalperson har udvist korrekt optræden i forbindelse med patientbehandlingen.
Klager over privatpraktiserende lægers og andre tilsvarende medicinalpersoners overenskomstregulerede forhold (honorarer, ydelser, opførsel m.v.) rettes til de efter sygesikringslovens § 23, stk. 2 og 4 nedsatte udvalg.
På tilsvarende måde - som en særlig forsøgsordning - reguleres efter overenskomsterne et særligt klagesystem vedrørende tandlægers faglige virksomhed, hvorefter en bestemt behandling kan erklæres ikke-honorarværdig.
Disse klageadgange udgør ikke et indgreb i den kompetence, som sundhedsstyrelsen i dag er tillagt med hensyn til at behandle klager over medicinalpersoners faglige virksomhed.
Benævnelsen »medicinalpersoner« er ikke entydig.
Den omfatter  

 først og fremmest de ved særlig lovgivning autoriserede personer inden for sundhedsvæsenet, nemlig:
 - læger, jfr. lov om udøvelse af lægegerning (lovbekendtgørelse nr.
426 af 19. august 1976 med senere ændringer), - tandlæger, jfr. lov nr. 276 af 26. maj 1976 om tandlæger, - sygeplejersker, jfr. lov om sygeplejersker (lovbekendtgørelse nr.
66 af 27. februar 1979), - jordemødre, jfr. lov nr. 671 af 13. december 1978 om jordemødre, - ergoterapeuter og fysioterapeuter, jfr. lov nr. 154 af 8. maj 1968 om terapiassistenter, - kliniske tandteknikere, jfr. lov nr. 100 af 14. marts 1979 om kliniske tandteknikere, og - fodterapeuter, jfr. lov nr. 142 af 26. april 1972 om fodterapeuter.
I øvrigt henregnes til gruppen af medicinalpersoner ofte også sådanne personer, der umiddelbart deltager i behandling eller pleje af patienter inden for det offentlige sundhedsvæsen, såfremt deres uddannelse er godkendt af det offentlige, f.eks. sygehjælpere, plejehjemsassistenter, tandplejere m.fl.
Benævnelsen medicinalpersoner omfatter derimod ikke de mange og skiftende grupper af andre personer, der arbejder på sundhedsområdet, for hvilke der ikke af det offentlige er godkendt uddannelsesregler m.v.
Denne gruppe, der populært er blevet betegnet som »alternative behandlere«, er ikke undergivet  

 direkte tilsyn af sundhedsstyrelsen.
Deres virksomhed er dog reguleret af de almindelige regler i lægelovens kapitel VI om kvaksalveri, hvorefter der under visse betingelser gives gruppen adgang til at tage »syge i kur«.
Sundhedsstyrelsens opgaver med hensyn til iværksættelse af politimæssig efterforskning/ indstilling om tiltalerejsning på dette område forudsættes ikke ændret.
For at undgå misforståelser er betegnelsen »medicinalperson«  

 ikke anvendt i selve lovteksten, men derimod personer (persongrupper) inden for sundhedsvæsenet og lignende, som nærmere vil blive afgrænset, jfr. bemærkningerne til § 16, stk. 2 og 3.
2.2. Sundhedsstyrelsens hidtidige behandling af klagesager, der helt overvejende vedrører læger, har fundet sted på følgende måde:
Når sagens modtagelse er bekræftet over for klager, refereres sagen kort af en af styrelsens lægelige sagsbehandlere i samarbejde med en juridisk sagsbehandler, hvor der bl.a. træffes beslutning om indhentelse af eventuelle supplerende oplysninger fra den indklagede medicinalperson, afdeling m.v., eller forelæggelse for styrelsens særlige rådgivere.
Efter udtalelsernes indhentelse undergives sagen påny behandling af styrelsens lægelige og juridiske sagsbehandlere, som samtidig vurderer, om sagen eventuelt skal forelægges retslægerådet.
Hvis der ved sagens undersøgelse er fremkommet nye og væsentlige oplysninger, forelægges sagen påny for klageren.
På grundlag heraf udarbejdes der oplæg til konklusion i sagen.
Herefter udarbejder den juridiske sagsbehandler den endelige afgørelse, som i hovedtræk indeholder følgende punkter:
 - Hvornår og eventuelt hvorfra klagen er modtaget.
 - Kort referat af klagen.
 - Hvilke udtalelser, der er indhentet.
- Relevante referater af de indhentede erklæringer, herunder eventuelt af retslægerådets erklæring.
 - Konklusion (afgørelse) med begrundelse.
Hovedskrivelsen sendes herefter til klageren, og de implicerede medicinalpersoner får kopi af skrivelsen gennem vedkommende embedslægeinstitution.
Såfremt en læge får en tilrettevisning, tilskrives lægen direkte fra sundhedsstyrelsen med en selvstændig skrivelse.
Ovenstående sagsbehandling repræsenterer behandlingen af en almindelig klagesag.
Der kan dog ofte ske afvigelser herfra, eksempelvis hvis der iværksættes politimæssig efterforskning, eller sagen går til politi med henblik på tiltalerejsning.
I disse tilfælde orienteres også vedkommende amtskommune, ligesom amtskommunen som hovedregel får kopi af de afsluttende skrivelser.
Tilsvarende underrettes amtskommunen i alle sager, hvor der tildeles den indklagede læge/ medicinalperson en tilrettevisning.
2.3. Antallet af klagesager over medicinalpersoner har igennem de seneste år været stigende.
I nedenstående oversigt er beskrevet dels antallet af klagesager indbragt for sundhedsstyrelsen igennem de seneste år, dels antal sager, hvori sundhedsstyrelsen har udtrykt kritik over fejl eller forsømmelse udvist af vedkommende medicinalpersoner.
Antal klagesager indbragt for sundhedsstyrelsen over medicinalpersoners faglige virksomhed. (* 1) Heraf statueret fejl el. lign. 25 (7pct.) 46 (12pct.) 60 (12pct.) 90 (22pct.) 99 (18pct.) 135 (23pct.) 3. Baggrunden for lovforslaget Der har i den offentlige debat og i folketinget været tilkendegivet en manglende tillid til det nuværende klagesystem, hvorefter klager over de såkaldte medicinalpersoners faglige virksomhed afgøres endeligt af sundhedsstyrelsen i dennes egenskab af uafhængig sundhedsfaglig rådgiver for det offentlige.
Det har især været fremført, at sundhedsstyrelsen med den eksisterende ordning praktiserer et fagligt selvdømme, og at der er behov for, at også almene synspunkter indgår i afgørelsen af, om der er givet en fagligt set rigtig behandling.
Hertil kommer, at Folketingets Ombudsmand tidligere har fundet det ønskeligt, at den juridiske sagkundskab fik en mere fremtrædende placering i klagesagsbehandlingen.
 Indenrigsministeren tilkendegav den 21. februar 1985 ved 1.
behandling af et beslutningsforslag fra SF (nr.
B 93) om oprettelse af patientklagenævn og en patientombudsmandsinstitution, at det eksisterende klagesystem måtte ændres således, at det i befolkningen ville blive opfattet som mere tillidvækkende, korrekt og effektivt.
Ministeren udtalte hertil, at det juridiske element i klagesagsbehandlingen måtte styrkes, og at lægmænd skulle inddrages.
Indenrigsministeren lovede i denne forbindelse i den næste folketingssamling (1985/ 86) at fremlægge et lovforslag til et ændret klagesagsbehandlingssystem efter de af ministeren i sit indlæg udtalte synspunkter.
Der henvises herom til folketingets forhandlinger 1984/ 85, spalte 6479-6499, (1. behandling). 2. behandling fandt ikke sted, idet kommunaludvalget i stedet afgav en beretning, hvorefter udvalget vedtog at afvente indenrigsministerens lovforslag.
I forbindelse med første fremsættelse af nærværende lovforslag fremsattes den 7. november 1985 beslutningsforslag fra S (nr.
B 37) og SF (nr.
B 39) om henholdsvis oprettelse af patientklagenævn og af patientklagenævn og en patientombudsmandsinstitution.
Beslutningsforslagene førstebehandledes sammen med lovforslaget om sundhedsvæsenets centralstyrelse m.v., jfr.
Folketingstidende 1985 sp. 2199-2233, men blev ikke fremmet til 2. og 3. behandling.
I kommunaludvalgets beretning over forslagene af 30. maj 1986 (Blad 1150) tilkendegav forslagsstillerne, at der ikke kunne skabes flertal for disse forslag.
4. Klagenævnets opgaver og funktion 4.1. Klagenævnet er et selvstændigt besluttende organ, der placeres uden for det sædvanlige administrative hierarki.
Dets afgørelser er administrativt set endelige, og kan således ikke indbringes for anden offentlig administrativ myndighed, ej heller indenrigsministeriet.
Endelig afgørelse på området hører herefter alene under domstolene.
Nævnet kan ikke træffe afgørelse vedrørende sanktioner som bøde, hæfte og højere straf, som må forelægges den almindelige anklagemyndighed, der efter gældende regler endeligt vurderer, om sag skal rejses for domstolene.
Anklagemyndigheden kan også uden indstilling fra patientklagenævnet tage de nævnte sager op.
Patientklagenævnet kan endvidere ikke træffe afgørelse om, hvorvidt en medicinalperson skal have frataget sin autorisation.
Afgørelse herom henhører fortsat under sundhedsstyrelsen samt indenrigsministeriet eller domstolene, med de særlige procedurer, der herom er foreskrevet i bl.a. kapitel 2 i lovforslaget, der indholdsmæssigt svarer til § 5 i den gældende centralstyrelseslov.
Hvis nævnet bliver opmærksom på, at der foreligger omstændigheder, som kunne begrunde autorisationsfratagelse, skal dette tilkendegives over for sundhedsstyrelsen, som derefter skal tage sagen op.
Uden for nævnets område falder også spørgsmål om erstatning, serviceniveau, sundhedspersonalets optræden m.v.
Disse forhold hører direkte under vedkommende ansættelsesmyndighed, eller for selvstændigt sundhedspersonale under særlige organer, evt.
 vedkommende sundhedsperson selv, jfr. bemærkningernes pkt. 2.1.
Klagenævnets afgørelser har ikke direkte betydning for et eventuelt ansættelsesforhold for den pågældende sundhedsperson.
Det tilkommer således fortsat vedkommende ansættelsesmyndighed selv at træffe afgørelse på dette område, men nævnets afgørelser, der i alle tilfælde forudsættes sendt i kopi til ansættelsesmyndigheden, vil selvfølgelig kunne indgå i ansættelsesmyndighedens beslutningsgrundlag.
Endvidere kan nævnet ikke tage stilling til patienters klager eller ønsker om visitation til sygebehandling til andet behandlingssted inden for eller uden for sygehuskommunen m.v.
Disse forhold henhører fortsat under de direkte herfor ansvarlige myndigheder (indenrigsministeriet, sundhedsstyrelsen, sygehuskommunerne m.v.), og nævnet må ved modtagelsen heraf oversende sagerne til rette myndighed, ligesom sundhedsstyrelsen i øvrigt ved modtagelsen af klagesager, der henhører under nævnet, må oversende disse til nævnet med henblik på dettes direkte anmodning om en udtalelse (indstilling) fra sundhedsstyrelsen.
4.2. Klageordninger tager ikke alene sigte på at sikre den enkelte borgers retssikkerhed, men også på at medvirke til, at de myndigheder, der umiddelbart er ansvarlige for områderne, løbende tilpasser og tilrettelægger driften på baggrund af berettigede klager.
Det er derfor vigtigt, at klager fortsat i videst muligt omfang indbringes for og afgøres af de direkte driftsansvarlige myndigheder, jfr. ovenfor.
Etablering af et centralt nævn, der skal tage stilling til sundhedspersonalets faglige virksomhed, vil sikre en landsdækkende ensartet bedømmelse i overensstemmelse med de faglige krav, udviklingen berettiger.
Dette findes bedst at kunne ske ved det foreslåede samspil mellem sundhedsstyrelsen baseret på dennes løbende tilsyn med sundhedspersonalet, og styrelsens forundersøgelse af klagesagerne - og patientklagenævnet, ved dettes stillingtagen og inddragelse af mere almene og juridiske hensyn i sagernes endelige afgørelse.
Der vil ikke med lovforslaget blive etableret et såkaldt enhedsklagesystem, der i en og samme myndighed kan tage stilling til alle de forskellige spørgsmål, en patient kan tænkes at klage over.
Men dette indebærer ikke i sig selv, at klagesystemet bliver uoverskueligt og utilgængeligt for borgerne.
Som ansvarlig for driften af sundhedsvæsenets forskellige områder har kommuner og amtskommuner en selvstændig forpligtelse til at informere og vejlede patienterne om de forskellige klageadgange, herunder adgangen til at indbringe en klage over faglige forhold for patientklagenævnet.
En sådan forpligtelse følger af principperne i forvaltningsloven og er i øvrigt i overensstemmelse med regeringens moderniseringsprogram.
Da det ikke mindst for så vidt angår klager over sundhedsvæsenet er vigtigt, at patienterne får en klar og entydig vejledning og information om klagevejene på området, er kommunernes og amtskommunernes forpligtelse til aktivt at informere om klageadgangen præciseret i lovforslaget, jfr. § 24, stk. 1.
Kommuner og amtskommuner har i øvrigt allerede i betydeligt omfang iværksat en sådan vejledning gennem udsendelse af brochurer og ved udlevering af vejledninger i forbindelse med indlæggelser m.v.
Forpligtelsen til at informere indebærer tillige en forpligtelse til at yde borgerne en entydig og klar rådgivning eller vejledning omkring patientklageforhold ved mundtlig, telefonisk eller skriftlig henvendelse til den ansvarlige myndighed samt en særlig forpligtelse til i sådanne tilfælde at søge eventuelle klager afklaret og løst.
Der er i den forbindelse intet til hinder for, at kommunen eller amtskommunen etablerer en samlet klagevejledning et bestemt sted i kommunen.
Efter lovforslaget vil der - som en ekstra garanti for patienterne - endvidere blive tilbudt klagevejledning i statsamterne, således at man i det pågældende område altid har mulighed for at rette henvendelse hertil om alle klagesager inden for sundhedsvæsenet.
Denne vejledning kan ske både med henblik på almindelig rådgivning med hensyn til klageformulering, dokumentationskrav, virkning m.v., men også som et sted, hvor alle typer klager kan indleveres med henblik på videresendelse til rette myndighed.
En sådan ordning med neutral vejledning fra en myndighed, der i forvejen har erfaring med vejledning på et retligt grundlag, vil yderligere medvirke til at styrke patienternes retssikkerhed og lovforslagets intentioner om øget information om klageadgangen.
Der henvises i øvrigt til bemærkningerne til lovforslagets § 24, stk. 2.
Endelig vil indenrigsministeriet og sundhedsstyrelsen i forbindelse med ikrafttrædelsen af reglerne om patientklagenævnet i samarbejde med de kommunale organisationer iværksætte en bred information om patienters klageadgang på sundhedsområdet.
Samlet vil disse initiativer give patienterne en større overskuelighed over klagesystemet og bedre mulighed for at fremføre relevante klager.
 4.3. Nævnets afgørelse, jfr. lovforslagets § 15, kan gå ud på:
at nævnet ikke finder grundlag for kritik af patientbehandlingen, at nævnet giver udtryk for kritik af patientbehandlingen over for den pågældende sundhedsperson i form af beklagelse, misbilligelse eller lignende, at nævnet anmoder anklagemyndigheden om tiltalerejsning for overtrædelse af lægeloven, borgerlig straffelov m.v. med straf af bøde og hæfte eller højere straf, at nævnet ønsker yderligere undersøgelser foretaget af sundhedsstyrelsen, og endelig at nævnet afviser en realitetsbehandling af sagen, dels for sager, der måtte være uden indhold, dels for sager, der tidligere er taget endelig stilling til, eller med henvisning til den i loven indeholdte forældelsesregel på 2 år.
Nævnet er ikke bundet af klagerens påstande eller af sundhedsstyrelsens udtalelse.
Nævnets afgørelser udfærdiges skriftligt og ledsages af en begrundelse.
Afgørelsen underskrives af formanden eller den, formanden bemyndiger hertil, og sendes til den, der har indbragt sagen, med kopi til sundhedsstyrelsen og til de implicerede medicinalpersoner.
Afgørelsen sendes tillige til vedkommende myndighed i dennes egenskab af arbejdsgiver.
Det praktiske samarbejde imellem nævnet og dettes sekretariat samt sundhedsstyrelsen forudsættes nærmere fastlagt, bl.a. i nævnets forretningsorden.
 Nævnet udarbejder årligt en beretning om sin virksomhed.
4.4. Til nævnet knyttes et mindre sekretariat.
Det påhviler sekretariatet at indhente en udtalelse med tilhørende undersøgelse fra sundhedsstyrelsen.
Den faglige udtalelse indhentes hos sundhedsstyrelsen som et led i styrelsens almindelige tilsyn med sundhedspersonalet, jfr. lovforslagets § 5. Sekretariatet skal i øvrigt varetage sædvanlige administrative opgaver for nævnet og forberede sagernes forelæggelse for nævnet.
Belysningen af de faktiske forhold i forbindelse med en klagesag vil som hidtil foregå i sundhedsstyrelsen, ligesom sundhedsstyrelsen ud fra en faglig samt juridisk administrativ vurdering fremkommer med sin udtalelse til nævnet, bilagt alle sagens officielle akter.
Denne faglige udtalelse vil herefter blive vurderet i klagenævnet ud fra almene synspunkter.
Der er ved denne model lagt vægt på, at den væsentligste kritik af det nuværende system har været, at lægmænd ikke har været medinddraget i beslutningen om, hvorvidt der måtte foreligge fejl under behandlingen af patienten.
Der er ligeledes lagt vægt på at undgå dobbeltarbejde - sådan som en egentlig ankeinstansordning kunne medføre - ved at sundhedsstyrelsens eksisterende ressourcer, både de juridiske og sundhedsfaglige, direkte inddrages i nævnsordningen og derved udnyttes bedst muligt.
4.5. Nævnet kan, hvor medlemmer undtagelsesvis ikke har kunnet give møde, ved behandling af den enkelte sag som minimum bestå af 3 medlemmer, nemlig af den juridiske formand eller vedkommende næstformand 1 lægmandsrepræsentant samt 1 repræsentant for den gruppe af medicinalpersoner, som sagen vedrører.
Formanden eller vedkommende næstformand kan i særlige tilfælde, typisk gennem sundhedsstyrelsen, indkalde sagkyndige rådgivere til at deltage i nævnets møder.
Nævnets medlemmer beskikkes af indenrigsministeren.
Formanden og de to næstformænd skal opfylde de almindelige betingelser for at kunne beskikkes som landsdommer.
Lægmandsrepræsentanterne beskikkes efter indhentet udtalelser fra Amtsrådsforeningen, Københavns og Frederiksberg kommuner samt De Samvirkende Invalideorganisationer.
For at understrege lægmandsrepræsentanternes uafhængighed er det udtrykkeligt fastsat, at disse ikke må være medlem af kommunale råd, dvs.
 kommunalbestyrelser, amtsråd, hovedstadsråd.
De faglige repræsentanter forudsættes beskikket efter indhentet udtalelse fra vedkommende faglige organisation.
Nævnets formandskab og medlemmer forudsættes dels at modtage honorar for deltagelse i møder og forberedelse af sager hertil efter finansministeriets godkendelse, dels at modtage godtgørelse for rejse- og eventuelle opholdsudgifter efter de for statstjenestemænd gældende regler.
Indenrigsministeren vil fastsætte nærmere regler om alle disse forhold i nævnets forretningsorden.
4.6. Klagenævnet forudsættes at træffe afgørelse i alle sager, som sundhedsstyrelsen hidtil har afgjort på området - som anført ovenfor op til ca. 900 -1.000 endelige sagsafgørelser årligt.
Der vil imidlertid være mange sager, som enten vil være af mindre rækkevidde eller i øvrigt ikke vil frembyde tvivl.
Det må her antages, at nævnet, når praksis er lagt, ikke ønsker at få forelagt disse sager direkte og i stedet ønsker at henlægge disse til formandens afgørelse.
Da medicinalpersonalets virksomhedsområde kun i begrænset omfang er regelfastlagt, vil det bl.a. i modsætning til det sociale ankesystem - være vanskeligt på forhånd klart at udskille bestemte sagsområder, der har en mindre retssikkerhedsmæssig betydning eller ikke frembyder tvivl, således at sådanne sager f.eks. klart kunne henlægges til formandens (modsat næstformændenes) afgørelse.
Det foreslås derfor, at det i forretningsordenen kan bestemmes, at indenrigsministeren bemyndiger nævnet til selv - evt. efter en indkøringsperiode - at lade formanden træffe afgørelse i visse mindre komplicerede sager, der ikke skønnes at frembyde tvivl, jfr. § 21, stk. 2, eventuelt således, at disse optages på dagsordenen i form af efterretningssager.
Det forudsættes i øvrigt, at sager, bl.a. til aflastning af de egentlige møder, kan undergives skriftlig votering, eventuelt således, at et medlems ønske om egentlig mødebehandling skal efterkommes.Hvis ordningen bringes i anvendelse, forudsættes dette først at ske, når nævnet har indhentet erfaring for sagsområdet.
Ordningen vil i øvrigt nærmere skulle præciseres efter indenrigsministerens forhandling med nævnet.
4.7. Karakteristisk for det særlige klageområde vedrørende medicinalpersoners faglige virksomhed er i øvrigt, at klagesystemet ikke primært tager sigte på, at patienterne opnår en særlig rettighed.
Patienterne har efter bl.a. sygehusloven ret til den fornødne behandling, uanset om behandlingsbehovet skyldes en eventuel tidligere fejlbehandling eller andet.
Efter f.eks. det sociale ankesystem kan klienten ved anke opnå en direkte ret til konkrete ydelser (tilskud m.v.) fra vedkommende driftsansvarlige myndighed (socialforvaltningen).
Karakteristisk er endvidere, at klagerne er rettet mod konkrete personer knyttet til sundhedsvæsenet, og at sundhedsstyrelsens afgørelser - fremover nævnets afgørelser - direkte udtrykker en faglig kritik over vedkommende personers virksomhed.
Efter ordningen vil nævnets afgørelser være endelige, og kan således ikke, ej heller af vedkommende medicinalperson, indbringes for højere administrativ myndighed.
Det indklagede medicinalpersoners retssikkerhed må i den forbindelse anses for tilstrækkeligt tilgodeset gennem nævnets sammensætning med bl.a. 2 faglige repræsentanter og et juridisk formandsskab.
Hertil kommer, at strengere sanktioner i form af bøde, hæfte m.v. efter lovgivningen (bl.a. de respektive autorisationslove) henhører under den sædvanlige offentlige anklagemyndighed.
5. Andre nævn m.v. samt udenlandske klageordninger 5.1. Der er gennem årene blevet etableret flere særlige kollegialt sammensatte klageordninger med selvstændig kompetence på forskellige områder.
Inden for det sociale og sundhedsmæssige område kan særlig nævnes det sociale ankesystem, der blev etableret i 1973 i forbindelse med bistandslovens ikrafttræden, og som senere er ændret flere gange, senest ved lov nr. 54 af 20. februar 1985 om styrelse af sociale og visse sundhedsmæssige anliggender m.fl.
Som nævnt ovenfor under pkt. 2.1. er der inden for de privatpraktiserende medicinalpersoners område (navnlig læger og tandlæger) etableret særlige klageudvalg, navnlig vedrørende serviceog betalingsforhold, der reguleres som led i overenskomsterne på området.
Uden for social- og sundhedsområdet er der efter lov om miljøbeskyttelse, jfr. lovbekendtgørelse nr. 663 af 16. december 1982, kapitel 12, nedsat et miljøankenævn, der er klageinstans for administrative afgørelser på nærmere fastsatte områder om miljøforhold.
Efter lov nr. 305 af 14. juni 1974 om forbrugerklagenævnet med senere ændringer er der nedsat et forbrugerklagenævn, der træffer afgørelse i klager fra forbrugere vedrørende vare-, arbejds- og tjenesteydelser.
For advokaters virksomhed er der i medfør af retsplejelovens § 144, stk. 1, nedsat et nævn, der kan behandle klager over, at advokater har tilsidesat deres pligter (disciplinærsager). Advokatnævnets afgørelser kan ikke indbringes for anden administrativ myndighed, jfr. bekendtgørelse nr. 283 af 22. juni 1983 om advokatnævnets virksomhed.
Endvidere er der efter udlændingelovens § 52 ff, jfr. bekendtgørelse nr. 98 af 6. marts 1984 om forretningsordenen for flygtningenævnet, etableret et flygtningenævn, der på nærmere præciserede områder behandler klager over afgørelser, der er truffet af direktoratet for udlændinge.
Ved ændring af udlændingeloven i 1985 er reglerne om nævnets formandskab ændret, således at dette nu består af en formand og et antal næstformand (afdelingsopdeling).
5.2. I Sverige er klageadgangen på medicinalpersonområdet indrettet således, at et centralt haelso- og sjuekvårdsansvarsnaemn, sammensat af en formand og 8 andre medlemmer, udpeges af regeringen for en periode af 3 år.
Det forudsættes, at formanden skal være erfaren i dommerembede.
De øvrige medlemmer skal have særlig indsigt i sundheds- og sygeplejevæsenet, men det er ikke noget krav, at de f.eks. skal være medicinalpersoner.
Et udpeges af landstingsforbundet, et af landsorganisationen i Sverige, et af tjenestemændenes centralorganisation og et af yderligere en centralorganisation.
De 4 sidste medlemmer udpeges blandt personer, som må anses for i særdeleshed at varetage almenhedens interesse.
Klager over medicinalpersoner kan rejses over for nævnet af socialstyrelsen eller en person, der har retlig interesse i sagen.
Nævnet kan som et led i sagsbehandlingen forlange at få udleveret patientjournaler eller andre relevante aktstykker.
Nævnet har ligeledes mulighed for at trække på sagkyndig bistand.
Spørgsmål om eventuelt bødekrav, dog højst på 1.000 kr., forelægges nævnet, som træffer afgørelse om en eventuel bødes størrelse.
For så vidt angår disciplinærsager henvises disse af nævnet til den ansættende myndighed i det omfang, det vedkommer denne.
Nævnets afgørelse kan af henholdsvis socialstyrelsen, klageren og andre, som nævnets beslutning vedrører, ankes til kammerretten.
i Norge er medicinalpersonalets behandling af patienter underlagt helsedirektørens tilsyn.
Helsedirektoratet behandler klager over medicinalpersoners tilsidesættelse af deres pligter under udøvelse af sundhedsfaglig virksomhed.
Sådanne klager kan også rettes til »fylkeslegen« (»stadsfysikus« i Oslo). Den endelige  

 afgørelse ligger dog hos helsedirektøren.
Klagesystemet i Norge svarer således stort set til det eksisterende danske klagesystem.
6. Administrative og økonomiske konsekvenser Administrativt set vil nyordningen ikke få indflydelse på kommunernes, det vil navnlig sige amtskommunernes samt Københavns og Frederiksberg kommuners, hidtidige forpligtelser for tilrettelæggelse og indsats på området.
Set i forhold til indenrigsministeriets departement, hvortil sager hidtil efter praksis har kunnet ankes, for så vidt angår sundhedsstyrelsens administrative sagsbehandling, vil denne ankeadgang bortfalde, da nævnets afgørelser administrativt set vil være endelige.
Der vil herved blive frigjort en vis arbejdskraft (1 akademiker og 1 kontorfunktionær), hvilket dog for en mindre del modsvares af, at departementet fremover vil skulle varetage det overordnede arbejde med klagenævnets etablering, regelregulering m.v.
Sundhedsstyrelsen vil som anført fortsat efter de hidtidige retningslinjer skulle undersøge og vurdere klagesagerne.
Styrelsen vil få et merarbejde i forbindelse med udarbejdelse af indstillinger til nævnet, eventuel deltagelse i nævnets møder til uddybning af sagerne, og efter nævnets eller formandens afgørelse ved eventuel fornyet undersøgelse af sagerne.
Som direkte følge af nyordningen forudsættes der udover de netop godkendte stillinger som henholdsvis juridisk og lægelig sektionsleder, netto tilført sundhedsstyrelsen 1 akademiker eller 240.000 kr. (FFL 87 og forventet PL-niveau) i alt til merarbejde ved udarbejdelse af udtalelser og indhentelse af de supplerende oplysninger, nævnet måtte ønske.
Der er for øjeblikket afsat ca. 6,3 akademiker (jurister: 3,1 og læger: 3,2) og 4,3 kontorfunktionærer til sundhedsstyrelsens afdeling D til behandling af klagesager.
Der vil som anført skulle etableres et mindre sekretariat direkte under klagenævnet.
Under forudsætning af en hensigtsmæssig samordning af nævnets opgaver med sundhedsstyrelsens sagsbehandling, jfr. ovenfor, vil sekretariatet særligt få til opgave at modtage og registrere klagesager, at sende disse til sundhedsstyrelsen med anmodning om en udtalelse, herunder vurdere om særlige forhold ønskes oplyst, at sikre at modtagelsen bekræftes m.v., at samle og eventuelt beskrive sager til forelæggelse for nævnet med udsendelse af dagsorden, sagsmateriale m.v., at registrere nævnsbeslutningerne og sikre sagernes besvarelse.
Sekretariatet vil endvidere skulle varetage almindelige administrative opgaver med hensyn til nævnets funktion, honorar- og diætudbetalinger, lokale- og kontorhold, informationsvirksomhed om klagenævnsordningen m.v.
Nævnssekretariatet forudsættes at skulle bestå af 2 akademikere (heraf 1 med ledelsesfunktion) samt 2 kontorfunktionærer.
Udgifter til selve nævnets drift, dvs. honorarer for mødedeltagelse og forberedelse samt til diæter og eventuelle rejse- og overnatningsudgifter for nævnets medlemmer, er helt foreløbigt anslået til ca. 1,0 mill. kr. årligt.
Det er herved lagt til grund, at samtlige sager forelægges nævnet, og at dette holder 40 møder årligt a 6-7 timer med ca. 20 sager på hvert møde, samt at alle 5 medlemmer deltager.
Disse forudsætninger samt de foretagne beregninger må tages med store forbehold.
 Driftsudgifter for nævnssekretariatets lokaler er beregnet til ca.
210.000 kr. årligt.
Lønudgifter er sat til 825.000 kr. (2 akademikere og 2 kontorfunktionærer) og andre driftsudgifter til 260.000 kr.
Hertil kommer engangsudgifter til telefonanlæg, inventar m.v. på ca. 150.000 kr.
Patientklagenævnet vil således samlet andrage en årlig merudgift på 2.295.000 kr. (FFL 87 og forventet PL-niveau), ekskl.
 etableringsudgifter.
Merudgifterne til patientklagenævnet og dets sekretariat vil blive optaget på forslag til lov om tillægsbevilling for 1987. Der vil i øvrigt blive oprettet en særlig hovedkonto for patientklagenævnet under indenrigsministeriets finanslovskonto (§ 13).
De nævnte merudgifter til sundhedsstyrelsen vil blive optaget på forslag til lov om tillægsbevilling for 1987 under § 13.06.01.
 Sundhedsstyrelsen.
For så vidt angår den særlige klagevejledning i statsamterne, er der stor usikkerhed forbundet med merudgifterne ved ordningen.
Udover den almindelige udvikling i klagemønsteret, afhænger dette bl.a.
af, i hvilket omfang kommuner og amtskommuner styrker deres klagevejledning, således som der er lagt op til i lovforslaget.
Som et foreløbigt skøn anslås, at ordningen vil betyde et årligt timeforbrug på ca. 4.500 timer for samtlige statsamter, svarende til ca. 2 1/4 person.
Lægges hertil øgede udgifter til telefon, porto, papir m.v., kan de samlede merudgifter for statsamterne anslås til ca. 1,0 mill. kr. årligt.
Udgifterne vil blive optaget på forslag til lov om tillægsbevilling for 1987 under § 13.02.
 Statsamterne.
Bemærkninger til lovforslagets enkelte bestemmelser Til § 1 I bestemmelsen fastslås det udtrykkeligt, at sundhedsstyrelsen er en styrelse, der er omfattet af indenrigsministerens parlamentariske ansvar.
Til § 2 Bestemmelsen vil kun få selvstændig betydning for tilfælde, hvor der er tale om beføjelser efter særlovgivningen, som udøves selvstændigt i forhold til indenrigsministeren.
En tilsvarende adgang for andre ministre til at fastsætte regler for sundhedsstyrelsens virksomhed i de tilfælde, hvor sundhedsstyrelsen ved lov er tillagt opgaver inden for deres forretningsområde, er ikke fundet nødvendig.
Dette skyldes, at sundhedsstyrelsens opgaver i disse tilfælde stort set alene vedrører besættelse af medlemsposter i sagkyndige organer eller konkret sundhedsfaglig rådgivning, hvor der ikke vil være behov for vedkommende minister til at fastsætte nærmere regler.
I de tilfælde, hvor sundhedsstyrelsen efter lovgivningen har mere generelle opgaver (lov om brug af radioaktive stoffer og lov om sikkerhedsmæssige og miljømæssige forhold ved atomanlæg m.v.) er der efter de pågældende love den fornødne adgang for ministeren til at fastsætte regler.
Til § 3 Bestemmelsen giver en almindelig forpligtelse for sundhedsstyrelsen til at følge sundhedsforholdene i hele landet.
Dette sker i vidt omfang ved hjælp af embedslægeinstitutionerne.
Indenrigsministeren vil fastsætte regler om sundhedsstyrelsens underretningspligt over for myndigheder i tilfælde af lovovertrædelser og mangler.
Til § 4 Efter forslaget vil såvel centrale som kommunale myndigheder fortsat have adgang til direkte at indhente sundhedsfaglig rågivning m.v.
 fra sundhedsstyrelsen.
Til § 5 Tilsynet udføres for hver amtsrådskreds af embedslægeinstitutionen på sundhedsstyrelsens vegne efter § 5 i lov om embedslægeinstitutioner m.v.
Til §§ 6-12 Bestemmelserne svarer indholdsmæssigt til § 5 i den gældende lov om sundhedsvæsenets centralstyrelse.
Til § 13 I stk. 1 præciseres, at nævnet skal have forelagt alle sager, hvori privatpersoner eller andre klager over medicinalpersoner.
 Herudover kan sundhedsstyrelsen selv have afdækket sager, der f.eks.
ikke måtte være klaget over, men som efter styrelsens opfattelse bør resultere i en sanktion.
Disse sager skal også efter stk. 2 forelægges nævnet.
Som led i sundhedsstyrelsens tilsyn og forundersøgelse af sagerne kan sundhedsstyrelsen i øvrigt selv direkte anmode politiet om at foretage en politimæssig efterforskning til oplysning af mere vigtige sagers faktiske og anklagemæssige forhold.
Ved klager, der i øvrigt efter sundhedsstyrelsens opfattelse baserer sig på en åbenbar misforståelse hos klager, forudsættes det, at styrelsen direkte vil kunne give klager en vejledning herom, uden at dette i øvrigt vil afskære klager fra senere at forelægge sagen direkte for nævnet.
Til § 14 Nævnets uafhængighed af sundhedsstyrelsen og indenrigsministeriet er her fastslået.
For så vidt angår sagernes oplysning og behandling i øvrigt er nævnet dog undergivet reglen i § 20 samt bestemmelserne i den fastsatte forretningsorden.
 Nævnets beslutninger er, jfr. stk. 2, administrativt set endelige.
Det vil herefter alene være et domstolsanliggende at behandle sagerne påny.
Der kan dog i sager, som nævnet tidligere har behandlet, senere blive afdækket nye og for sagens afgørelse væsentlige forhold.
I sådanne tilfælde åbner almindelig retspraksis adgang for, at nævnet kan genoptage behandlingen af sagen.
Bestemmelse herom må træffes af nævnet.
Da adgangen erfaringsmæssigt kan give anledning til mange nye henvendelser, forudsættes det, at sager kun genoptages, hvor de nye forhold skønnes at kunne resultere i et væsentligt ændret resultat.
Også nye forhold vil være undergivet forældelsesreglen i § 23.
Til § 15 Der henvises til de almindelige bemærkninger, pkt. 4.3.
Det bemærkes, at særlig hjemmel til at straffe sundhedspersonale, der ikke udøver deres virksomhed på forsvarlig måde, er fastsat dels direkte i de respektive autorisationslove, jfr. § 16, stk. 1 (samt for apotekspersonale i den særlige apoteks- og medicinallovgivning), dels i den borgerlige straffelov m.v.
Tiltalerejsning over for de af § 16, stk. 2, omfattede persongrupper kan derimod alene komme på tale ved overtrædelse af borgerlig straffelovs bestemmelses (f.eks. om uagtsom legemsbeskadigelse eller uagtsomt manddrab), overtrædelse af lægelovens kvaksalveribestemmelser eller lignende.
Til § 16 I stk. 1 er den personkreds, der er direkte omfattet af nyordningen, angivet.
Den omfatter de ved særlig lovgivning autoriserede personer inden for sundhedsvæsenet.
Der henvises herom til de almindelige bemærkninger pkt. 2.1.
Herudover skal klagenævnets kompetence omfatte ikke-autoriseret sundhedspersonale, som umiddelbart deltager i behandling eller pleje af patienter inden for sundhedsvæsenet.
Personkredsen fastlægges nærmere efter stk. 2 af indenrigsministeren.
Det forventes foreløbigt, at gruppen af ikke-autoriseret sundhedspersonale vil komme til at omfatte radiografer, plejehjemsassistenter, tandplejere, sygehjælpere og plejere, for hvilke sundhedsstyrelsen har fastsat særlige uddannelsesregler, samt sundhedspersonale beskæftiget ved apotekervæsenet.
I stk. 3 er fastsat, at ministeren kan bestemme, at klager over dele af den faglige virksomhed, når særlige hensyn taler herfor, kan henlægges til andre organer.
Denne bestemmelse kan f.eks. benyttes til imødekommelse af oprettelse af sådanne særlige organer, som ud fra en teknisk-faglig vurdering kan erklære en bestemt behandling for ikke honorarværdig (sådan som bl.a. en verserende forsøgsordning på tandlægeområdet for tiden åbner mulighed for).
Bestemmelsen kan endvidere tænkes anvendt til at lade visse spørgsmål om klager vedrørende psykiatriske patienter overgå til andre organer.
Der henvises herom til de almindelige bemærkninger punkt 4.1., hvori er præciseret de vigtigste områder, der falder uden for nævnets afgørelser.
Til § 17 Varetagelsen af formandshvervet og hvervene som næstformænd vil kræve god indsigt i administrative og forvaltningsretlige forhold samt straffe- og retsplejesystemet.
Det juridiske formandsskab vil derfor, jfr. stk. 2, skulle opfylde de almindelige betingelser for at kunne beskikkes som landsdommer, jfr. retsplejelovens § 43, stk. 3.
Formanden og næstformændene forudsættes særligt honoreret med et fast beløb.
Hvervet forudsættes varetaget på deltid.
Ansættelses- og honoreringsformen vil blive vurderet i lyset af erfaringerne med hvervets omfang og vil blive forelagt særskilt til finansministeriets godkendelse.
Med udpegelsen af en formand og 2 næstformænd forudsættes nævnet principielt at kunne fungere som tre sideordnede afdelinger, hver under ledelse af formanden eller en af de to næstformænd, og således at klagesagerne efter tur fordeles mellem de tre afdelinger.
Udover mulighed for en hurtigere afgørelse i de enkelte klagesager, vil ordningen også betyde en mindre belastning af formandsskabet, jfr. nedenfor om den etablerede  

 »puljeordning« for nævntes lægmandsrepræsentanter og faglige repræsentanter.
Udover at fungere som formand for sin egen afdeling vil nævnsformanden få tillagt visse overordnede koordinerende opgaver for nævnet.
Endvidere vil afgørelserne i henhold til § 21, stk. 2, alene kunne træffes af nævnsformanden.
Regler om fordeling af klagesagerne blandt formandskabet vil blive fastsat i forretningsordenen.
Lægmandsrepræsentanterne foreslås, jfr. stk. 3, udpeget efter indhentet udtalelser fra Amtsrådsforeningen i Danmark (6) København (1) og Frederiksberg (1) kommuner samt De Samvirkende Invalideorganisationer (8). Der er herved lagt vægt på at kombinere den almindelige repræsentative kontakt til befolkningen, som ligger i det kommunale system, med den særlige erfaring inden for sundheds- (og socialvæsenet), som De Samvirkende Invalideorganisationer via sin medlemsorganisation er i besiddelse af.
For alle lægmændsrepræsentanter gælder, at de pågældende ikke samtidig kan være medlem af noget kommunalt råd, jfr. ovenfor under almindelige bemærkninger 4.5. Herudover forudsættes det, at de almindelige inhabilitetsregler vil bive iagttaget, således at et medlem f.eks. må trække sig, når nævnet behandler sager vedrørende en institution, hvor vedkommende medlem eventuelt måtte være ansat.
Det forudsættes endvidere, at lægmandsrepræsentanterne på tidspunktet for sagens afgørelse ikke udøver sundhedsfaglig virksomhed, der er omfattet af loven, jfr. § 16, stk. 1 og 2.
Ordningen med lægmandsrepræsentanter vil i øvrigt blive tilrettelagt således, at samtlige udpegede lægmænd, ialt 16, vil indgå i en »pulje«, hvorfra der på skift vil blive udpeget 2 medlemmer af formanden til deltagelse i de enkelte møder.
Der vil dog i alle tilfælde skulle deltage en lægmandsrepræsentant fra henholdsvis det kommunale område, jfr. § 17, stk. 3, nr. 1) -3) og en repræsentant fra De Samvirkende Invalideorganisationer, jfr. § 17, stk. 3, nr. 4). Denne ordning tager sigte på dels at give lægmandsrepræsentationen større bredde, dels på at hindre en for stor arbejdsbyrde for de enkelte lægmænd.
De faglige repræsentanter, jfr. stk. 4, skal have grunduddannelse på det pågældende fagområde, men skal herudover ikke opfylde specifikke uddanelsesbetingelser.
Som anført under de almindelige bemærkninger forudsættes de faglige medlemmer udpeget efter indhentet udtalelse fra vedkommende faglige organisation.
Normalt er der ikke tvivl om, hvilken organisation dette er.
Selv om klagenævnet helt overvejende vil få forelagt klager vedrørende læger, forudsættes der umiddelbart for hele nævnets funktionsperiode udpeget faglige medlemmer for samtlige faggrupper, omfattet af nævnets kompetence eller ca.
12-15 faggrupper.
Også for så vidt angår faglige medlemmer vil der kunne udpeges et større antal medlemmer end de to repræsentanter, der skal medvirke ved nævnsafgørelserne.
Dette vil særligt komme på tale for de faglige områder med mange klagesager, fortrinsvis vedrørende lægerne.
En 4-årig valgperiode, jfr. stk. 5, er også fastsat for andre lignende organer.
Da kommunale organer også skal udpege medlemmer, er det valgt at følge den kommunale valgperiode.
En periodisk udpegning giver anledning til en naturlig udskiftning af medlemmerne.
Genbeskikkelse vil kunne finde sted.
Til § 18 Nævnet forudsættes, jfr. stk. 1, normalt at træffe beslutning med alle 5 medlemmers tilstedeværelse.
Ved etablering af en afdelingsstruktur for formandskabet og en »pulje«-ordning for såvel lægmandsrepræsentanterne som de faglige repræsentanter vil der ved sygdom eller frafald i øvrigt stort set altid, selv med forholdsvis kort varsel, kunne indkaldes et nyt medlem til erstatning for den fraværende.
Da det dog ikke helt kan udelukkes, at nævnet i særlige situationer må træffe beslutninger, uden at alle medlemmerne er tilstede, vil der i nævnets forretningsorden blive fastsat bestemmelse om, at nævnet er beslutningsdygtigt, når mindst 3 medlemmer er til stede, nemlig henholdsvis formanden eller vedkommende næstformand, en lægmandsrepræsentant og en faglig repræsentant.
Beslutninger i nævnet træffes i øvrigt ved stemmeflerhed.
I de få tilfælde, hvor der kan opstå stemmelighed vil formandens eller vedkommende næstformands stemme være afgørende.
Nævnet forudsættes at træffe beslutninger i møder.
Idet der særligt henvises til de almindelige bemærkninger, pkt. 4.6, kan der være behov for at fravige dette, således at visse sager afgøres af nævnsformanden, jfr. § 21, stk. 2, eller ved skriftlig votering efter nævnets særlige beslutning herom.
Til § 19 Nævnets møder er ikke offentlige.
Det forudsættes i denne forbindelse, at nævnets votering og de enkelte medlemmer synspunkter ikke bekendtgøres, og at nævnet i øvrigt ikke fungerer som en domstol, hvor klager eller den indklagede medicinalperson eller repræsentanter for disse møder op for nævnet for at forsvare sagen.
I nævnsmøderne vil dog, efter formandens beslutning, kunne deltage de for sagernes varetagelse nødvendige personer, herunder særligt sagkyndige, hvilket typisk forudsættes at være fagfolk fra sundhedsstyrelsen eller fagfolk, udpeget ved sundhedsstyrelsens foranstaltning.
Til § 20 Det præciseres i § 20, at nævnets behandling skal ske på grundlag af en undersøgelse og vurdering af sagen fra sundhedsstyrelsen, herunder af, hvilken sanktion der efter styrelsens opfattelse eventuelt bør komme på tale.
Hermed sikres dels en sundhedsfaglig bedømmelse af sagerne, dels en hensigtsmæssig ressourceudnyttelse, idet nævnssekretariatet bl.a. ikke forudsættes at anvende særlige ressourcer på sagernes faglige undersøgelse.
Sundhedsstyrelsens udtalelse er ikke bindende for nævnet, men forudsættes at fremgå af nævnets endelige afgørelse til klager m.fl.
Hvis nævnet ønsker at træffe en beslutning, der væsentligt afviger fra indstillingen, vil de faglige aspekter heraf kunne belyses ved en supplerende undersøgelse, typisk i form af en fornyet høring af sundhedsstyrelsen.
Endvidere præciseres det, at sundhedsstyrelsen ved sin oplysning af sagen som hidtil har adgang til at forelægge særlige spørgsmål for retslægerådet.
Sundhedsstyrelsen vil i øvrigt ved sin undersøgelse af sagerne være forpligtet til at følge almindelige forvaltningsretlige regler, således som disse bl.a. har fundet udtryk i forvaltningsloven, lov nr. 571 af 19. december 1985 (ikrafttræden 1. januar 1987).
I stk. 2 præciseres, at det indklagede sundhedspersonale har pligt til at forsyne sundhedsstyrelsen med de oplysninger og dokumenter, som findes af betydning for sagen.
Det forudsættes dog, at den pågældende, af hensyn til tredjemand eller af hensyn til sig selv, vil kunne nægte at give oplysninger i overensstemmelse med retsplejelovens regler om vidnefritagelse.
Til § 21 Som for andre lignende nævn vil vedkommende minister, her indenrigsministeren, skulle fastsætte de nærmere regler for nævnets virksomhed, hvilket altovervejende forudsættes at ske i en forretningsorden for nævnet.
Dette skal ske efter forhandling med nævnet.
Forretningsordenen forudsættes i indkøringsperioden løbende tilpasset erfaringerne.
I forretningsordenen vil bl.a. nævnsmødernes afvikling (dagsorden, frister m.v.), regler om beslutningsdygtighed, regler om stemmeafgivelse, samarbejdet med sundhedsstyrelsen samt de øvrige til indenrigsministeren efter loven tillagte bemyndigelser, herunder fastlæggelse af sagsområdet og sagernes forberedelse skulle præciseres.
Om begrundelsen for den i stk. 2 givne mulighed for indenrigsministeren til at bemyndige nævnet til at henføre visse sager til formandens afgørelse henvises til de almindelige bemærkninger pkt. 4.6.
Til § 22 Da sundhedsvæsenet og tilsynet hermed henhører under indenrigsministerens forretningsområde, vil ministeren, uanset nævnets særlige selvstændige status, også skulle have indseende med nævnets almindelige virksomhed.
Dette vil bl.a. kunne ske gennem nævnets afgivelse af en årlig redegørelse, hvori nævnet i øvrigt får en naturlig adgang til at redegøre for mere generelle og principielle sager og spørgsmål.
Til § 23 Som noget nyt på dette klageområde er i § 23, stk. 1, indført en forældelsesregel for klagernes indbringelse.
Fristen, der er sat til 2 år, er begrundet dels i efterforskningsmæssige forhold, idet sager, der ligger flere år tilbage, vanskeligt lader sig oplyse, dels i ressourcemæssige forhold.
Efter bestemmelsens formulering, jfr. stk. 2, er både nævnet og sundhedsstyrelsen berettiget til selv at tage ældre sager op.
Det bemærkes, at forældelsesfristen først løber fra det tidspunkt, hvor klageren var eller burde være bekendt med det forhold, der klages over.
Det bemærkes endvidere, at forældelsesreglen alene retter sig imod sagernes forelæggelse for klagenævnet og ikke mod rejsning af eventuelt erstatningskrav mod rette myndighed.
Til § 24 Bestemmelsen i stk. 1 præciserer amtskommunernes og kommunernes forpligtelse til aktivt at vejlede om klagemulighederne inden for sundhedsområdet.
Stk. 2 tager sigte på en yderligere styrkelse af patienternes retssikkerhed ved, at der i statsamterne (i Københavns kommune, Københavns Overpræsidium) gives mulighed for råd og vejledning i forbindelse med indgivelse af patientklager.
Endvidere vil enhver klage over forhold inden for sundhedsvæsenet altid retsgyldigt kunne indleveres til statsamtet med henblik på videresendelse til rette myndighed, idet f.eks. indlevering til statsamtet vil være afgørende for, om klagefristen er overholdt.
Den nærmere tilrettelæggelse og det nærmere omfang af den lokale informationsforpligtelse afgøres fortsat af de enkelte kommuner og amtskommuner.
Ordningen med klagevejledning i statsamterne tilsigter således alene at give borgerne en yderligere mulighed for klagevejledning og hindrer ikke, at kommuner og amtskommuner styrker deres service på klageområdet over for borgerne.
 Der henvises i øvrigt til de almindelige bemærkninger pkt. 4.2.
Til § 25 Bestemmelsen i stk. 1 svarer indholdsmæssigt til funktionsbestemmelsen i § 10 i den gældende lov om sundhedsvæsenets centralstyrelse, medens stk. 2 svarer til § 11 i samme lov.
Til § 26 og § 27 Bestemmelserne svarer indholdsmæssigt til straffebestemmelserne i § 4, stk. 3 og § 5, stk. 8 i den nugældende lov om sundhedsvæsenets centralstyrelse.
Til § 28 Med hensyn til patientklagenævnet vil en vedtagelse af loven i folketingssamlingen 1986-87 kræve, at flere forhold efterfølgende skal forberedes, inden nævnet kan bringes i funktion, herunder udpegelse og beskikkelse af nævnsmedlemmer, fastsættelse af forretningsorden, udsendelse af information til borgerne m.m.
 Hertil kommer etablering af klagevejledning i statsamterne.
Indenrigsministeriet skønner, at det vil være nødvendigt med 4-6 måneder fra lovens vedtagelse til etablering af patientklagenævnet.
Det foreslås derfor, at lovens kapitel 3 om patientklagenævnet først sættes i kraft den 1. juli 1987.
For at sikre en så hurtig og smidig overgang til nævnsordningen som muligt, fremgår det af stk. 2, at også sager, indbragt for sundhedsstyrelsen før kapitel 3's ikrafttræden, er omfattet af nævnsordningen, såfremt sundhedsstyrelsen ikke har truffet endelig afgørelse heri før 1. juli 1987. Sager, hvori sundhedsstyrelsen før 1. juli 1987 har truffet endelig afgørelse kan således efter bestemmelsen i stk. 2 ikke tages op påny, medmindre der foreligger væsentlige nye oplysninger.
I modsat fald vil nævnet ved dets oprettelse kunne blive overbelastet med sager afgjort adskillige år tilbage.
Dette findes hverken retligt nødvendigt eller praktisk hensigtsmæssigt.
Klager over forhold fra før 1. juli 1987, som ikke har været indbragt for sundhedsstyrelsen, er omfattet af forældelsesreglen i § 23, stk. 1.
Til § 29 Lov om sundhedsvæsenets centralstyrelse er gældende såvel på Grønland som på Færøerne.
Ansættelsesmyndighed for det grønlandske sundhedspersonale (bortset fra landslægen og landssygeplejersken) er ministeriet for Grønland, medens ansættelsesmyndigheden på Færøerne (bortset fra landslægen) er delt mellem det færøske landsstyre (sygehusvæsenet) og Rigsombudsmanden på Færøerne (personalet i den primære sundhedstjeneste).
Da det grønlandske sundhedsvæsen udelukkende administreres af rigsmyndigheden, er loven umiddelbart gældende for Grønland, medens den for Færøerne helt eller delvis kan sættes i kraft ved kongelig anordning med hensyntagen til de særlige færøske forhold.
Bilag Lov om sundhedsvæsenets centralstyrelse(* 4) § 1. Centralstyrelsen for landets sundhedsvæsen benævnes Sundhedsstyrelsen.
Virksomhedsområde § 2. Sundhedsstyrelsen fører overtilsynet med sundheds- og sygeplejen - herunder indbefattet tandlæge-, jordemoder- og apotekervæsenet - og er øverste rådgiver for det offentlige i alle forhold, der kræver lægekyndig eller apotekerkyndig indsigt.
I denne egenskab skal styrelsen høres af centraladministrationens forskellige afdelinger i alle sager, hvis afgørelse af vedkommende ministerium skønnes at kræve sådan indsigt - budgetsager af denne art derunder indbefattet.
Ligeledes skal sundhedsstyrelsen på begæring af de nævnte myndigheder afgive betænkninger i sager af den anførte art.
Stk. 2. Sundhedsstyrelsens virksomhed omfatter, for så vidt angår sundheds- og sygepleje, også de hæren og flåden vedrørende forhold og Rigshospitalet samt Grønland.
§ 3. Sundhedsstyrelsen har nøje at følge sundhedsforholdene i landet og våge over sundhedslovgivningens efterlevelse, at henlede de pågældende myndigheders opmærksomhed på stedfindende overtrædelser og mangler samt at modtage de henvendelser, der med hensyn til sundhedsforholdene rettes til den fra myndigheder eller organisationer, og, når det findes fornødent, at fremkomme med de til sundhedsforholdenes forbedring egnede forslag.
Fremdeles har sundhedsstyrelsen, for så vidt foreliggende forhold findes at give anledning dertil, at foranstalte udbredt - ved skrifter eller foredrag - vejledninger med hensyn til særlige sundhedsforanstaltninger eller særlige sygdomsforhold.
Stk. 2. Sundhedsstyrelsen fører, for så vidt sundheds- og sygeplejen angår, efter indenrigsministerens nærmere bestemmelse det overordnede tilsyn med alle offentlige anstalter, hvor flere mennesker - voksne eller børn - holdes samlede, alle statslige og kommunale helbredsanstalter og forplejningsanstalter og private anstalter af lignende art, der modtager offentlig støtte, eller på hvilke patienter indlægges eller behandles for offentlig regning.
Lignende tilsyn udøver sundhedsstyrelsen med alle private anstalter, hvor erhvervsmæssig pleje finder sted, og endvidere med private hjem, hvor syge, abnorme eller børn haves til huse på erhvervsmæssig måde.
For så vidt sundhedsstyrelsens tilsyn vedrører anstalter og hjem, der henhører under socialministeriet, udfærdiger indenrigsministeren bestemmelser om tilsynet efter forhandling med socialministeren.
Sundhedsstyrelsens leder eller den, som han dertil bemyndiger, har i tilsynets interesse når som helst adgang til enhver af de anførte lokaliteter i landet samt til enhver anden lokalitet, der med hensyn til sin indretning eller den deri stedfindende virksomhed er undergivet, særlige sundhedsmæssige forskrifter.
Over planer til opførelse eller væsentlige ombygninger af fornævnte anstalter indhentes sundhedsstyrelsens erklæring.
Stk. 3. Når forholdene kræver det, kan sundhedsstyrelsen indkalde embedslæger til møder; ligeledes kan den indbyde repræsentanter for kommunale råd og for organisationer samt tekniske fagmænd til deltagelse i møder.
 § 4. Alle læger, tandlæger, jordemødre, sygeplejere, massører o.lign.
samt de ved apotekervæsenet beskæftigede personer står under sundhedsstyrelsen, for så vidt angår deres embede, bestillinger, forretninger og pligter som sådanne.
Sundhedsstyrelsen fører tilsyn med, at de såvel som alle ledere af helbredelsesanstalter, hvortil ingen særlig læge er knyttet, opfylder de dem som sådanne ifølge de gældende bestemmelser påhvilende pligter, og foretager de ved deres mulige pligtovertrædelser foranledigede skridt.
Stk. 2. Sundhedsstyrelsen skal endvidere påse, at de pågældende personer afgiver sådanne anmeldelser og indberetninger, som afkræves dem til fremme af offentlige sundhedspleje, i hvilken henseende de har at rette sig efter de af sundhedsstyrelsen givne forskrifter.
Stk. 3. Undladelse af at efterkomme en sådan forpligtelse kan efter sundhedsstyrelsens begæring straffes med bøde, og forpligtelsens efterlevelse kan, såfremt ikke andet er bestemt, af sundhedsstyrelsen fremtvinges ved dagbøder af indtil 50 kr. til statskassen.
§ 5. Må det antages, at en læge, tandlæge, jordemoder, sygeplejer, massør el. lign. er farlig for sine medmennesker under udøvelse af sin kaldsvirksomhed enten på grund af legemlige mangler eller varig eller med mellemrum indtrædende mangelfuld sjælstilstand, hvad enten denne skyldes sygdom eller misbrug af alkohol, morfin, kokain og deslige, eller på grund af udvist grov uduelighed, afgiver sundhedsstyrelsen til indenrigsministeren indstilling om, at der træffes foranstaltninger til, at kaldsvirksomhedens udøvelse forbydes vedkommende.
Forinden sundhedsstyrelsen afgiver sin indstilling, skal sagen forelægges retslægerådet.
Endvidere skal der gives vedkommende lejlighed til at erklære sig skriftlig eller, hvis han ønsker det, at afgive mundtlig forklaring for sundhedsstyrelsen i et af den anledning afholdt møde, i hvilket også retslægerådet deltager.
Retslægerådet afgiver altid skriftlig erklæring i sagen.
Endvidere skal pågældende opfordres til - skriftlig eller i det nævnte møde - at erklære, om han ønsker sagen afgjort ved dom eller underkaster sig indenrigsministerens afgørelse.
Afgives sådan erklæring ikke inden en frist af 14 dage, vil sagen være at indbringe for domstolene.
Stk. 2. Under den i nærværende paragrafs første stk. om meldte behandling i sundhedsstyrelsen har den pågældende ret til over for styrelsen at optræde ved eller i forening med en af ham valgt tillidsmand, ligesom han og tillidsmanden på hans vegne har ret til at gøre sig bekendt med samtlige sagens akter således som disse foreligger for sundhedsstyrelsen.
Stk. 3. I påtrængende tilfælde, hvor den fortsatte virksomhed skønnes at frembyde overhængende fare, kan sundhedsstyrelsen midlertidig fratage den pågældende retten til at udøve virksomhed.
Sundhedsstyrelsen skal da straks give indberetning til indenrigsministeren, der stadfæster eller phæver sundhedsstyrelsens beslutning.
Stk. 4. Skal spørgsmålet om endeligt at fratage en af de pågældende personer retten til at udøve virksomhed afgøres ved dom, foranlediger indenrigsministeren retssag anlagt mod pågældende i den borgerlige retsplejes former.
Dersom retten frakendes pågældende, kan det ved dommen bestemmes, at anke ikke har opsættende virkning, idet den pågældende dog, såfremt vedkommende er i fast stilling, ikke som følge af dommen kan afskediges af denne stilling, forinden endelig domstolsafgørelse foreligger.
Stk. 5. Dersom indenrigsministeren, forinden han tager stilling til, om retten til at udøve kaldsvirksomhed bør søges frataget den pågældende, anser det for nødvendigt, at denne underkastes lægeundersøgelse, eventuelt ved indlæggelse på et sygehus eller et sindssygehospital, opfordrer han den pågældende til at underkaste sig sådan undersøgelse.
Vægrer den pågældende sig herved, forelægger indenrigsministeren spørgsmålet for den ret, ved hvilken en eventuel retssag vil være at anlægge.
Retten afgør spørgsmålet ved kendelse.
Sådan afgørelse kan også af retten træffes, efter at retssag er anlagt.
Såfremt den pågældende undlader at efterkomme en kendelse, der går ham imod, fratager indenrigsministeren ham retten til at udøve kaldsvirksomhed, og hvis retssag er rejst, bortfalder denne.
Udgifterne ved lægeundersøgelsen afholdes af statskassen.
Stk. 6. Indenrigsministeren kan efter ansøgning meddele, en person, hvem retten til at udøve kaldsvirksomhed er frataget, tilladelse til på ny at udøve sådan gerning, såfremt de fratagelsen begrundende omstændigheder ikke længere findes at være til stede.
Indenrigsministerens nægtelse af at tage ansøgningen til følge kan ikke indbringes for domstolene, før der er forløbet et år efter den afgørelse, ved hvilken retten endeligt blev pågældende frataget, eller efter den dom, ved hvilken der nægtedes ham tilladelse til på ny at udøve kaldsvirksomhed.
Stk. 7. Når en af de ovennævnte personer - midlertidig eller endeligt - fortaber retten til at udøve kaldsvirksomhed, udsteder sundhedsstyrelsen offentlig bekendtgørelse derom.
Såfremt retten frakendes ved dom i en offentlig sag, skal anklagemyndigheden give sundhedsstyrelsen meddelelse derom.
Sundhedsstyrelsen kan lade de heromhandlede domme offentliggøre.
Stk. 8. Såfremt en af de ovennævnte personer, der har mistet retten til udøvelse af kaldsvirksomhed, vedblivende udøver sådan virksomhed, straffes han med bøde eller hæfte i indtil 3 måneder.
§ 6. Sundhedsstyrelsen forestår og leder indsammlingen og bearbejdelsen af det medicinal-statistiske materiale, hvis resultater offentliggøres ved dens foranstaltning; den fører fortegnelse over alle til udøvelse af læge- og tandlægepraksis berettigede personer, ligesom samme forpligtelse kan pålægges den med hensyn til andre under dens tilsyn stående autoriserede personer; den udgiver årlig en fortegnelse over disse - samt over dyrlæger på grundlag af veterinærdirektoratets indberetning - hvorhos den udgiver samlingen af den civile medicinallovgivning.
Om sundhedsstyrelsens virksomhed gives årlig beretning til indenrigsministeren.
Beretningen offentliggøres.
Organisation og forretningsgang § 7. Medicinaldirektøren, der skal være læge, er chef for sundhedsstyrelsen.
§ 8. Indenrigsministeren beskikker et antal særligt sagkyndige til i fornødent omfang at bistå sundhedsstyrelsen.
Stk. 2. De i stk. 1 nævnte særligt sagkyndige udgør under forsæde af medicinaldirektøren sundhedsstyrelsens sagkyndige råd.
Rådet tiltrædes af 2 af indenrigsministeren for 6 år ad gangen udpegede repræsentanter for de kommunale råd.
Rådet afholder ordinære møder 2 gange årligt samt ekstraordinære møder i det omfang, forholdene kræver det.
På møderne forelægger medicinaldirektøren en oversigt over sundhedsstyrelsens virksomhed, ligesom spørgsmål af principiel betydning for landets sundhedsforhold er genstand for drøftelse.
Stk. 3. Sygehusrådet, statens seruminstitut, statens husholdningsråd, statens vitaminlaboratorium og praktisk sundhedsmæssige undersøgelser, statens laboratorium for pesticidundersøgelser, levnedsmiddelinstitutet, det i § 5 i lov om et levnedsmiddelinstitut m.m. nævnte råd, samt de i lovgivningen om apotekervæsenet omhandlede institutioner og nævn yder efter anmodning sundhedsstyrelsen fornøden bistand.
Stk. 4. Såfremt en sags behandling forudsætter sagkundskab, som sundhedsstyrelsen selv, herunder de i stk. 1 nævnte særligt sagkyndige, eller de i stk. 3 nævnte organer ikke er i besiddelse af, kan styrelsen tilkalde andre sagkyndige til at deltage i sagens behandling.
§ 9. Reglerne om sundhedsstyrelsens forretningsgang og organisation, herunder om de opgaver, der påhviler de særligt sagkyndige, fastsættes af indenrigsministeren.
Statens seruminstitut § 10. Statens seruminstitut, der hører under indenrigsministeriet, er landets centrallaboratorium, for så vidt angår human bakteriologi, virologi og serologi m.v.
Stk. 2. Instituttets ledelse varetages af en direktion, bestående af en faglig direktør og en administrativ direktør.
Stk. 3. Der nedsættes et tilsynsråd for instituttet.
Rådet består af medicinaldirektøren som formand samt 2 medlemmer udpeget af indenrigsministeren, det ene efter indstilling fra sundhedsstyrelsen.
Stk. 4. Indenrigsministeren fastsætter regler om direktionens (direktørernes) og tilsynsrådets virksomhed m.v.
§ 11. Indenrigsministeren fastsætter regler, herunder om betalingen, for instituttets udlevering af præparater og udførelse af undersøgelser m.m.
Lovens ikrafttræden § 12. Denne lov træder i kraft den 1. januar 1933. Fra samme tidspunkt ophæves lov nr. 111 af 30. april 1909.
(* 1) Oversigten dækker alt sundhedspersonale, som sundhedsstyrelsen fører tilsyn med, bortset for tandlæger.
Langt den overvejende del af klagerne vedrører dog lægers forhold.
(* 2) Tallet er opgjort pr. 30. august 1986 (* 3) Dækker både sager indbragt for sundhedsstyrelsen det pågældende år og tidligere år.
Ved »afgjorte sager« forstås i øvrigt kun de sager, hvor sundhedsstyrelsen har truffet en afgørelse (og f.eks.
ikke videresendte sager eller sager, hvor det ikke har været muligt at træffe en afgørelse.
 (* 4) Lov nr. 182 af 23. juni 1932, som ændret ved lov nr. 88 af 15.
marts 1939, lov nr. 192 af 11. juni 1954, lov nr. 153 af 29. april 1965, lov nr. 203 af 28. maj 1975 og lov nr. 113 af 27. marts 1985.
