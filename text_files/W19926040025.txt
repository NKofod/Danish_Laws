En sparekasses omdannelse til en erhvervsdrivende fond var ikke til  

 hinder for, at Finanstilsynet kunne stille andre krav til genanbringelse af  

 midlerne, end hvad der følger af erhvervsfondsloven.
Finanstilsynet havde  

 efter bank- og sparekasseloven pligt til at sikre, at fondens vedtægter  

 opfyldte kravet om, at en sparekasses midler ved ophør kun kan anvendes til  

 almennyttige og velgørende formål.
(Merete Cordes, Børge Dahl, Kåre Dullum, Connie Leth og Niels Larsen) I skrivelse af 26. september 1990 har advokat ...... på vegne ......  

 Sparekasses Fond indbragt Finanstilsynets afgørelse af 22. august 1990 (j.nr.  

 0440) for Erhvervsankenævnet.
I den påklagede afgørelse, der er truffet som  

 led i en godkendelse efter § 47 i lov om pengeinstitutter, har Finanstilsynet  

 betinget godkendelsen af, at der blev indsat en bestemmelse i fondens fundats  

 om forelæggelse for fondsmyndigheden af visse beslutninger om anbringelse af  

 fondens kapital, samt påpeget at aktiviteten i et af fonden ejet  

 anpartsselskab vil være omfattet af begrænsningerne i fondens  

 formålsbestemmelse.
 Sagens omstændigheder er følgende:
I januar 1990 indgik ...... Sparekasse aftale om overdragelse af  

 sparekassens virksomhed til Sparekassen ....... A/S.
Overdragelsen omfattede  

 samtlige de til sparekassevirksomheden knyttede aktiver og forpligtelser  

 bortset fra nogle ejendomme og aktier, som sparekassen efter overdragelsen  

 fortsat besad, samt aktier i Sparekassen ....... A/S, som udgjorde vederlaget  

 for den overdragne sparekassevirksomhed.
I medfør af bank- og  

 sparekasselovens (BSL) § 47 tillod Finanstilsynet, at sparekassen blev  

 omdannet til en fond i stedet for at ophøre ved likvidation.
Finanstilsynet  

 tog samtidig forbehold om endelig godkendelse af fondens fundats i  

 forbindelse med gennemførelse af de vedtægtsændringer for sparekassen, der  

 var fornødne for omdannelsen.
 Som led heri meddelte Finanstilsynet ved den påklagede afgørelse af 22.  

 august 1990, at man efter at have drøftet sagen med Erhvervs- og  

 Selskabsstyrelsen kunne godkende fondens fundats bl.a., såfremt § 6, stk. 3,  

 fik følgende indhold:
A. »Uanset lov om erhvervsdrivende fonde § 21, stk. 3, skal  

 beslutning om erhvervelse og afhændelse af fast ejendom eller andre aktiver,  

 der udgør en væsentlig andel af fondens samlede aktiver, forudgående  

 forelægges fondsmyndigheden til godkendelse.« Samtidig meddelte Finanstilsynet følgende:
B. »Opmærksomheden henledes for god ordens skyld på, at aktiviteten i  

 det af fonden ejede anpartsselskab vil være omfattet af begrænsningerne i  

 formålsbestemmelsen i § 4, stk. 2, administration af fondens faste ejendomme  

 til enhver tid.« I den af bestyrelsen for sparekassen den 28. marts 1990 ifølge  

 bemyndigelse fra repræsentantskabet underskrevne »Fundats for  

 Frederiksberg Sparekasses Fond« har § 6 følgende indhold:
»§ 6 Stk. 1. Fondsbestyrelsen skal drage omsorg for, at fondens kapital til  

 enhver tid er anbragt på betryggende måde under hensyn til såvel værdiernes  

 bevarelse som disses bedst mulige afkast.
Stk. 2. Fondens kapital anbringes af bestyrelsen under hensyntagen til det  

 i stk. 1 anførte, idet det dog skal tilstræbes, at der altid opnås en  

 passende spredning af investeringerne.
Anbringelse af spekulationsprægede  

 investeringsobjekter må ikke finde sted.
 Stk. 3. Beslutning, hvorved fondsbestyrelsen disponerer over mere end 50%  

 af fondens samlede formue samt beslutning om erhvervelse og afhændelse af  

 fast ejendom til et beløb, der overstiger 25% af fondsformuen, skal  

 forudgående forelægges fondsmyndigheden til godkendelse.
Stk. 4. Der skal ikke være noget til hinder for, at fonden ombytter sin  

 aktiebeholdning til enhver tid i Sparekassen ....... A/S med aktier i et  

 holdingselskab, der har til formål bl.a. at videreføre Sparekassen Bikuben  

 A/S eller, at fonden i forbindelse med en fusion ombytter en aktiepost med en  

 aktiepost i det fortsættende selskab eller det ved fusionen opståede  

 selskab.« Finanstilsynets afgørelse af 22. august 1990 indbragte klageren for  

 Erhvervsankenævnet ved skrivelse af 26. september 1990.
 Ad A.
 For så vidt angår den krævede ændring af fundatsen (§ 6, stk. 3) har  

 klageren gjort følgende gældende:
 »1.Indholdet af bestemmelserne i fundatsens § 6, stk. 1 og stk. 2  

 afstikker ganske klart rammerne og retningslinierne for bestyrelsens  

 beføjelser og pligter i henseende til dispositionsmulighederne over fondens  

 formue i forbindelse med dennes bedst mulige anbringelse og forvaltning.
 2.Når de ovennævnte fundatsbestemmelser samtidig ses i lyset af  

 bestemmelsen i lov om erhvervsdrivende fonde § 21, stk. 3 om  

 fondsmyndighedens nødvendige samtykke til gennemførelse af ekstraordinære  

 dispositioner, synes ethvert rimeligt krav om at begrænse bestyrelsens  

 dispositionsbeføjelser vedrørende den til enhver tid værende formue at være  

 opfyldt.
 3.Hertil kommer videre de klare ansvarsregler samt fondsmyndighedens  

 øvrige dispositionsbeføjelser og ret til indsigt med fondens forhold, jfr.  

 således eksempelvis § 42 om fondsmyndighedens reaktionsmuligheder vedrørende  

 uddeling, § 59 om granskning og straffebestemmelserne i kap. 11 iøvrigt i lov  

 om erhvervsdrivende fonde.
 4.Der henvises endvidere til bemærkningerne til lovforslaget vedrørende §  

 21, stk. 3, hvoraf det fremgår, at det ikke har været hensigten at tillægge  

 fondsmyndigheden en kompetence svarende til generalforsamlingens kompetence i  

 et aktieselskab.
 5.Der henvises til, at der i lovens § 25, stk. 1 er grundfæstet det til  

 bestyrelsens ansvar korresponderende princip om bestyrelsens universelle  

 dispositionsret/kompetence vedrørende samtlige fondens forhold, herunder  

 formueforvaltningen.
 6.Det fremgår tilsvarende af lovens § 25, stk. 3, at bestyrelsen har pligt  

 til at påse - og dermed har ansvaret for - at fondsmidler anbringes og  

 ombyttes således, at der skabes et rimeligt afkast.
7.Der henvises endelig til lovens § 27, stk. 1, hvorefter bestyrelsen har  

 kompetence til at disponere for fonden udadtil.« Klageren har på det anførte grundlag og under henvisning til, at  

 erhvervsfondlovens regler må anses for udtømmende, henvist til at der ikke er  

 lovhjemmel til at stille betingelsen vedrørende § 6, stk. 3 for godkendelsen.  

 Formuleringen medfører en uhensigtsmæssig adskillelse mellem  

 dispositionsbeføjelsen og ansvar og er praktisk uanvendelig i en  

 markedssituation.
Den medfører sammenfald mellem tilsynsmyndigheden og den  

 ansvarlige for dispositionen.
 Ad B.
For så vidt angår Finanstilsynets bemærkning om at aktiviteten i det af  

 fonden ejede anpartsselskab vil være omfattet af begrænsningerne af  

 fundatsbestemmelsen i § 4, stk. 2 i fundatsen har klageren gjort gældende, at  

 der ikke ses at være hjemmel til, at tilsynet stiller krav om særlige  

 begrænsninger vedrørende det pågældende anpartsselskabs fremtidige  

 erhvervsaktiviteter.
For så vidt bemærkningen skulle indeholde et krav om, at  

 ændring af selskabets formålsbestemmelse ikke kan finde sted eller udkræver  

 Finanstilsynets eller tilsynsmyndighedens godkendelse, gøres det gældende, at  

 der ikke er hjemmel til at rejse et sådant krav.
 I en redegørelse for sagen af 15. november 1990 har Finanstilsynet i  

 sammendrag udtalt følgende:
Finanstilsynet har henvist til, at en sparekasses formue hverken ejes af  

 medlemmerne af repræsentantskabet eller af andre -. Formuen er selvejende.  

 Bestemmelsen i § 39 i bank- og sparekasseloven er således også udformet med  

 hensyntagen til, at sparekasserne er selvejende institutioner med  

 almennyttigt sigte.
I overensstemmelse hermed findes i samtlige sparekassers  

 vedtægter en bestemmelse svarende til § 20 i vedtægten for sparekassen:
»Hvis sparekassen ophører, skal dennes nettoformue anvendes til  

 velgørende og almennyttige formål i sparekassens virkeområde efter  

 repræsentantskabets nærmere bestemmelse.« Det har endvidere stedse været antaget, at en sparekasses egenkapital  

 eller formue ved ophør, sammenlægning, fusion eller lignende skal udskilles,  

 så den kun kan anvendes i almennyttigt øjemed - eventuelt i en fond.
Den  

 godkendelse fra tilsynsmyndigheden for ophør ved fusion eller lignende, som  

 bank- og sparekasseloven stiller krav om, har da også vedrørt vilkårene for  

 fusionen og omdannelsen til en fond efter de samfundsmæssige hensyn, der  

 grundes på at formuen ikke ejes af nogen og kun kan anvendes i almennyttigt  

 øjemed.
Finanstilsynet har henvist til, at der er oprettet et betydeligt  

 antal velgørende og almennyttige fonde, hvis godkendelse aldrig har givet  

 anledning til problemer, hverken med hensyn til anvendelse, anbringelse eller  

 forvaltning af midlerne - idet det - såvidt Finanstilsynet er bekendt med det  

 - altid undtagelsesfrit i praksis er besluttet, at midlerne skal anbringes i  

 obligationer og/eller som indestående i en overtagende sparekasse.
I det foreliggende tilfælde har Finanstilsynet accepteret, at formuen -  

 udover i aktier i sparekassen ....... A/S - anbringes i ejendomme og  

 forskellige andre aktiver bl.a. det omhandlede anpartsselskab, som  

 sparekassen i forvejen ejede.
Men den omstændighed, at det tillades at  

 formuen forbliver indestående i eksisterende aktiver - indebærer ikke, at  

 også adgangen til genanbringelser, dispositionsretten over afkast, aktiver  

 m.v. kan frigøres, således at fonden i realiteten får adgang til i  

 almindelighed at drive erhvervsvirksomhed.
Det ville være i strid med den  

 formålsbestemmelse, der afgrænser rammerne for anvendelsen af  

 sparekassens/fondens midler, såvel efter § 20 i sparekassens vedtægter som  

 efter sparekasselovgivningen og formålsbestemmelsen i fonden.
Det følger også  

 heraf, at repræsentantskabet ikke har hjemmel til at træffe en beslutning  

 herom, der ville indebære en udvidelse af formålet i strid med vedtægten og  

 lovgivningen.
Det forhold at fonden er omfattet af lov om erhvervsdrivende  

 fonde, fordi man har opnået tilladelse til at en del af formuen forbliver  

 indestående i aktiver, gør ingen forandring heri.
Det er Finanstilsynets  

 opfattelse, at den lov- og vedtægtsmæssige afgrænsning af fondens formål er  

 bindende uanset erhvervsfondslovens regler og at det af Finanstilsynet  

 stillede krav til § 6, stk. 3 i vedtægten, der kendes som prohibitivpåtegning  

 i ældre konfirmerede fundatser, ikke er i strid med erhvervsfondsloven.
 Ad B.
Finanstilsynet har herom i overensstemmelse med de retningslinier som  

 tilsynet har redegjort for under ad A, oplyst at man ikke har bemærkninger  

 til selskabets besiddelse, erhvervelse og salg af værdipapirer, når det sker  

 som et naturligt led i administrationen i fondsformuen.
Men udøvelse af  

 erhvervsmæssig drift herudover f.eks. investering gennem låneoptagelse,  

 ligger udover, hvad fonden ifølge formålet kan beskæftige sig med og udover  

 formålet med en fond, der er oprettet med henblik på opfyldelse af  

 sparekassevedtægtens bestemmelse om, at formuen skal anvendes til  

 almennyttigt og velgørende formål.
Man har ved tilføjelsen ønsket på forhånd  

 at tilkendegive, at fonden ikke gennem besiddelse af et selskab kan udvide de  

 aktiviteter, som er fastlagt efter fondens formålsbestemmelse.
I skrivelse af 19. december 1990 har klageren - efter at være gjort  

 bekendt med Finanstilsynets redegørelse - vedrørende A bl.a. gjort indsigelse  

 imod, at Finanstilsynet har betegnet overdragelsen af sparekassens aktiver  

 til Sparekassen ....... A/S som en fusion.
Det er klagerens opfattelse, at  

 fonden er et »fortsættende selskab«, omend med ikke helt identisk  

 ledelse.
Ifølge Erhvervs- og Selskabsstyrelsens afgørelse af 2. marts 1990 er  

 fonden omfattet af erhvervsfondsloven, jfr. § 1, stk. 2 nr. 2 og eventuelt  

 nr. 3. Det er almindeligt antaget, at formålsbestemmelsen i en fond ikke er  

 bestemmende for om fonden er en erhvervsdrivende fond.
Det kan således være  

 bestemt i fundatsen, at fonden skal opfylde et almennyttigt formål, f.eks.  

 ved fabrikationsvirksomhed.
Finanstilsynets hidtidige praksis kan derfor ikke  

 tages til indtægt som hjemmel for gennemførelse af begrænsninger i en fonds  

 regler for anbringelse af fondens midler, men vel vedrørende anvendelse af  

 midlerne.
Der er ikke oplyst grundlag for at bestemme, at en tilnærmelsesvis  

 identisk bestyrelse skal have mindre dispositionsbeføjelser i den  

 fortsættende fond end den havde under sparekasselovgivningen, hvorved  

 bemærkes, at det tilsyn som tidligere blev ført af Finanstilsynet nu er  

 erstattet efter erhvervsfondslovens regler af tilsyn fra fondsmyndigheden.  

 Det fastholdes, at den krævede § 6, stk. 3 er i strid med erhvervsfondsloven.
Vedrørende B har klageren bl.a. bemærket, at heller ikke i denne relation  

 kan formålsbestemmelsen benyttes som en relevant begrænsning.
Der er ikke  

 hjemmel for Finanstilsynet til at begrænse fonden eller et af fonden ejet  

 selskabs ret til at disponere på almindelig markedsmæssige vilkår.
Det  

 forekommer iøvrigt ejendommeligt, at den i tilkendegivelsen indeholdte  

 begrænsning alene har relation til anpartsselskabet og ikke tillige vedrører  

 de faste ejendomme, som fonden ejer.
Det er Christian Boye Jakobsens  

 opfattelse, at det følger af § 1, i erhvervsfondsloven, at der ikke kan  

 stilles krav om begrænsninger i dispositionsbeføjelserne i et selskab, hvor  

 en fond har bestemmende indflydelse.
Finanstilsynet har i skrivelse af 15. februar 1991 hertil bl.a. bemærket,  

 at det er uden betydning om fonden er dannet ved omdannelse af sparekassen  

 eller ved fusion.
Finanstilsynet er enig i, at en erhvervsdrivende fond godt  

 kan have et almennyttigt formål.
Men det er tilsynets opfattelse at en fond,  

 der er oprettet af midler, som er tilvejebragt gennem en selvejende  

 sparekasses virksomhed i henseende til adgangen til anbringelse af midlerne  

 uafhængigt af fondslovgivningen vil kunne pålægges begrænsninger.
Tilsynet  

 finder det uantageligt, at en sådan fond, hvis retlige grundlag, med baggrund  

 i midlernes tilvejebringelse og formålet med deres anvendelse, efter  

 tilsynets opfattelse naturligt ville være lov om fonde og visse foreninger  

 med de deri fastsatte begrænsninger for anbringelser, jfr.  

 fondsbekendtgørelsens § 5-11, blot ved at der i forbindelse med stiftelsen  

 tillægges den et anpartsselskab i alt væsentligt uden aktiviteter, skulle  

 kunne undergives regler, der giver bestyrelsen mulighed for frit at disponere  

 erhvervsmæssigt gennem dispositioner over fondsformuen uden anden begrænsning  

 end den, der findes i lov om erhvervsdrivende fonde § 21, stk. 3... Ud fra  

 dette synspunkt tilkendegav tilsynet derfor i skrivelsen af 7. december 1989  

 til advokat ...... følgende vedrørende udkast til fundats § 6 bl.a.:
»I det omfang Fondsbestyrelsen anvender muligheden for at genanbringe  

 fondens midler, må dette imidlertid ske i overensstemmelse med bestemmelserne  

 i bekendtgørelse nr. 97 af 15. marts 1985 om anbringelse af fondens midler og  

 bestyrelsens vederlag m.v. §§ 5-11. Der må derfor optages en bestemmelse  

 herom i fundatsen § 6.« Tilsynet har givet afkald på disse krav men samtidig heri krævet optaget  

 den bestemmelse der har givet anledning til nærværende sag.
 Hvad angår klagerens henvisning til, at bestyrelsen hidtil har kunnet  

 disponere frit over sparekassens egenkapital indenfor bank- og  

 sparekasselovens bestemmelser og at fonden, ligesom den tidligere sparekasse  

 fortsat vil være under tilsyn, hvorfor der ikke er hjemmel til eller behov  

 for at indskrænke bestyrelsens muligheder for pleje af kapitalen, skal man  

 bemærke, at tilsynet ikke anser en sammenligning af fondslovgivningens  

 tilsynsregler med bank- og sparekasselovens detailregulering af  

 pengeinstitutters forhold for adækvat i den foreliggende sammenhæng.
Som anført har det stedse været anerkendt, at formidlingen af en ophørende  

 sparekasses formue til almennyttige og velgørende formål kan ske gennem  

 oprettelsen af en fond.
Til opnåelsen af dette formål på den mest  

 hensigtsmæssige måde, ses der imidlertid ikke at være specielt behov for  

 oprettelse af en erhvervsdrivende fond, endsige udøvelse af  

 erhvervsvirksomhed gennem en af fonden ejet anparts- eller aktieselskab.  

 Tilsynet har imidlertid ikke fundet grundlag for at modsætte sig fondens  

 besiddelse af et sådant selskab, ligesom man har taget til efterretning, at  

 følgen deraf vil blive en erhvervsdrivende fond.
Tilsynet må imidlertid være af den opfattelse, at den blotte besiddelse af  

 et sådant selskab ikke skal kunne indebære, at en fond skal opnå særlige  

 beføjelser med hensyn til sin aktivitet, udover hvad der er nødvendigt til  

 varetagelse af fondens primære opgave som almen velgørende fond.
Såfremt  

 fondsbestyrelsen finder en sådan begrænsning betænkelig eller mener, der  

 foreligger en nærliggende risiko for betydelige - uoverskuelige -  

 legitimationsproblemer som anført, har fondsbestyrelsen fri adgang til at  

 afhænde selskabet.
Endelig har klageren i skrivelse af 12. april 1991 bl.a. bemærket, at når  

 det fremhæves, at der ikke er tale om en fusion som af tilsynet anført,  

 hænger det sammen med, at der ikke er sket ophør af den selvejende  

 institution ...... Sparekasse.
Det har betydning i mere politisk henseende,  

 idet accepten af den juridiske persons fortsatte beståen ikke bør føre til  

 andre og mere vidtgående indgreb i den juridiske persons  

 dispositionsbeføjelser i henseende til anbringelse af formuen, når  

 Finanstilsynet vil godkendelse af fundatsen har taget stilling til dennes  

 regler for anvendelse af den tilbageværende nettoformue.
Disse regler i  

 fundatsen opfylder de hidtidige sparekassevedtægters § 20 og bank- og  

 sparekasselovens regler.
I det hele bør det bemærkes, at nærværende sag ikke  

 omfatter anvendelsen af midlerne, men udelukkende regler for anbringelse af  

 midler og de regler som Finanstilsynet har anset sig for berettiget sig til  

 at fastsætte for vilkår for de givne tilladelser, idet det er gjort gældende,  

 at Finanstilsynet ikke har hjemmel til at fastsætte sådanne regler, ligesom  

 det er gjort gældende, at den stedfundne fastsættelse af regler har medført,  

 at fondsbestyrelsen ikke - som følge af de dispositionsbegrænsninger, der  

 ligger i Finanstilsynet regler - på forsvarlig eller rimelig måde kan  

 forvalte formuen i overensstemmelse med det ansvar, der ifølge  

 fondslovgivningen påhviler bestyrelsen herfor.
Tilsynet anlægger en politisk vurdering, hvortil der ikke er retlig  

 hjemmel i lov om banker og sparekasser eller andre retskilder.
Tilsynet gør  

 med andre ord gældende, at fondslovgivningen ikke yder et tilstrækkeligt værn  

 for formuen, samt at den af lovgivningen indstiftede kontrol ikke er  

 tilstrækkeligt til at sikre fondens midler en god og fornuftig pleje.
Dette  

 er stærkt retspolitiske betragtninger der savne retlig hjemmel.
Når tilsynet ikke anser en sammenligning af fondslovgivningens  

 tilsynsregler med bank- og sparekasselovens detailregulering af  

 pengeinstitutter for adækvat i den foreliggende sammenhæng, skal det omvendt  

 gøres gældende, at det må anses for irrelevant at stille krav om reguleringer  

 af tilsyn med fonde, herunder den foreliggende fond, der svarer til eller  

 tilnærmer sig den regulering og det tilsyn som banker og sparekasser er  

 underkastet.
Det synes at fremgår af fondslovgivningen og forarbejder hertil,  

 at der ikke vil være det samme behov for tilsyn med og regulering af en  

 fondsformue, som gælder for et pengeinstituts egenkapital, idet der intet  

 hensyn er til indskyderne, der jo er den reelle baggrund for og det bærende  

 element i tilsyns- og reguleringsreglerne vedrørende pengeinstitutter.
Da der  

 ikke i en fond som den foreliggende er noget indskyderhensyn, er der heller  

 ingen grund til at skærpe reglerne vedrørende dispositionsbeføjelser,  

 kontrol, tilsyn og regulering, udover de regler der er lovmæssig fastsat.
 Ankenævnet udtalte:
Det forhold, at en fond omfattes af lov om erhvervsdrivende fonde, er ikke  

 i sig selv til hinder for, at der ved stiftelsen i vedtægterne stilles andre  

 krav til fonden, herunder snævrere krav til midlernes genanbringelse, end  

 hvad følger af erhvervsfondsloven.
Efter § 47, stk. 2, i bank- og  

 sparekasseloven skal Finanstilsynet, når en sparekasse ophører med at drive  

 pengeinstitutvirksomhed, godkende afviklingens form, indhold og  

 gennemførelse, og derved sikre, at sparekassens midler kun kan anvendes til  

 almennyttige og velgørende formål, jf. bank- og sparekasselovens § 39. Der er  

 således i bank- og sparekasseloven givet Finanstilsynet hjemmel og pligt til  

 ved stiftelsen af en fond som den foreliggende at sørge for en vedtægtsmæssig  

 sikring af det nævnte formål.
Efter omstændighederne har ankenævnet ikke bemærkninger til, at .....  

 Sparekasses Fond ved stiftelsen etableres med en kapital som angivet,  

 omfattende bl.a. ejendomme og det i sagen omhandlede anpartsselskab, selv om  

 dette medfører, at fonden dermed bliver omfattet af lov om erhvervsdrivende  

 fonde.
Samtidig har det imidlertid påhvilet Finanstilsynet vedtægtsmæssigt at  

 sikre det ovennævnte formål ved bestemmelser, der - med respekt af kapitalens  

 sammensætning ved stiftelsen - i øvrigt indrettes i overensstemmelse med det  

 for almennyttige fonde sædvanligt gældende og hidtidig praksis i henhold til  

 bank-og sparekasselovens § 47.
Det i sagen omhandlede anpartsselskab repræsenterer en værdi på ca. 83.000  

 kr. ud af ca. 122.000.000 mio. kr.
Set i lyset af ovenstående er der ikke  

 anledning til at opstille særlige krav til anpartsselskabets virksomhed, men  

 derimod til fondsvedtægtsmæssigt at holde anpartsselskabets virksomhed  

 adskilt fra fonden i øvrigt, således at dennes midler ikke kan indgå i  

 anpartsselskabet, og således at de er totalt afskærmet fra det.
Tilsvarende  

 gælder, at aktivmassens sammensætning ikke nødvendiggør særlig godkendelse af  

 beslutning om afhændelse, men derimod vedtægtsmæssig sikring af  

 genanbringelse i overensstemmelse med det sædvanligt for almennyttige fonde  

 anvendte regelsæt.
Det tilføjes, at der ikke er hjemmel til som angivet i  

 udkastets § 4, stk. 2, at lade formålet omfatte administration af fondens  

 faste ejendomme til enhver tid.
De afgørelser, der er indbragt for Ankenævnet, er truffet af  

 Finanstilsynet som led i forhandlinger med klageren om vedtægternes  

 indretning.
Finanstilsynet har herunder haft pligt til at sikre, at  

 vedtægterne i overensstemmelse med det anførte blev indrettet inden for det  

 lovmæssige grundlag, der er gældende, såfremt en sparekasse ophører med at  

 drive pengeinstitutvirksomhed og omdannes til en fond.
Da dette ikke er sket,  

 ophæver ankenævnet Finanstilsynets afgørelse og hjemviser sagen til fornyet  

 behandling i Finanstilsynet med henblik på godkendelse i overensstemmelse med  

 de foran tilkendegivne retningslinier.
