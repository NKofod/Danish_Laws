Nyt om arbejdsskader - Vurdering af  

 erhvervsevnetabet efter erstatningsansvarsloven for personer uden tilknytning  

 til arbejdsmarkedet Baggrund Arbejdsskadestyrelsen bliver ofte bedt om at vurdere det  

 varige mén, erhvervsevnetabet og stationærtidspunktet i sager,  

 som ikke er omfattet af arbejdsskadelovgivningen, men  

 erstatningsansvarsloven.
Erstatning for tab af erhvervsevne efter  

 erstatningsansvarsloven forudsætter, at der er lidt et økonomisk  

 tab i form af en mistet varig arbejdsindtægt.
En vis tilknytning til  

 arbejdsmarkedet er således en betingelse for at få erstatning.  

 For eksempel er en modtager af hjælp efter lov om aktiv socialpolitik,  

 en efterlønsmodtager eller en modtager af social pension ikke  

 udelukket fra erstatning, hvis der forud for skaden var udsigt til, at  

 skadelidte ville bevare sit arbejde eller komme i arbejde igen.
Sagen En 44-årig mand, der siden 1976 havde været  

 uden tilknytning til arbejdsmarkedet, og som i 1984 var blevet tilkendt  

 mellemste førtidspension på grund af stof- og alkoholmisbrug og  

 derefter havde fået stillet diagnosen skizofreni, kom i 1996 ud for en  

 alvorlig trafikulykke, der medførte et varigt mén på 120  

 procent.
Arbejdsskadestyrelsen var blevet bedt om at udtale sig om  

 erhvervsevnetabet og vurderede dette til at være mindre end 15 procent.  

 Baggrunden var, at selvom skadelidte var relativ ung og selvhjulpen i eget  

 hjem, havde han for længst mistet tilknytningen til arbejdsmarkedet og  

 var på skadetidspunktet uden nogen reel udsigt til at få arbejde  

 igen.
Han havde således ikke lidt noget økonomisk tab i form af  

 mistet fremtidig arbejdsindtægt.
Kommentar Selvom skadelidte pådrager sig en alvorlig skade, og  

 selvom dette i langt de fleste tilfælde vil udløse en betydelig  

 erstatning for erhvervsevnetab, gælder dette ikke, hvis skadelidte af  

 helbredsmæssige eller andre grunde allerede forud for skaden ikke kunne  

 forventes at komme i arbejde mere og derfor ikke har lidt et økonomisk  

 tab.
 Yderligere oplysninger kan fås hos fuldmægtig  

 Steen Gersager eller kontorchef Christen Christensen.
