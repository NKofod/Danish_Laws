Skriftlig fremsættelse (10. februar 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om midlertidig udskydelse af angivelses- og betalingsfrister m.v. på skat-teområdet i forbindelse med covid-19, lov om rentefrie lån svarende til indberettet A-skat og arbejdsmarkedsbidrag i forbindelse med covid-19 og lov om rentefrie lån svarende til angivet moms og lønsumsafgift og fremrykket udbetaling af skattekreditter m.v. i forbindelse med covid-19 (Udskydelse af betalingsfrister for A-skat og arbejdsmarkedsbidrag, udvidelse af A-skattelåneordningen og udvidelse af momslåneordningen som følge af covid-19 m.v.) (Lovforslag nr.
L 166) Coronakrisen påvirker fortsat danske virksomheder og lønmodtagere.
For at afbøde de økonomiske konsekvenser af Coronakrisen har regeringen og Folketingets partier bl.a. gennemført flere udskydelser af betalingsfrister for A-skat, AM-bidrag og moms samt indført låneordninger for A-skat, AM-bidrag, moms og lønsumsafgift.
De gennemførte udskydelser af betalingsfrister medfører dobbeltbetalinger for A-skat og AM-bidrag i januar, marts og maj 2021 og for moms for små og mellemstore virksomheder i marts 2021. Mange virksomheder risikerer dermed at komme i likviditetsproblemer i de kommende måneder.
Der er allerede gennemført en A-skattelåneordning for små og mellemstore virksomheder ift. betalingerne i januar 2021. Regeringen ønsker, at virksomhederne kommer så godt som muligt igennem krisen, og foreslår derfor at gennemføre yderligere likviditetstiltag.
 For det første foreslås det at udskyde den ordinære betalingsfrist for A-skat og AM-bidrag i maj 2021 med 4½ måned for alle virksomheder.
 For det andet foreslås det at udvide låneordningen for A-skat og AM-bidrag til at omfatte den ordinære betaling af A-skat og AM-bidrag i februar 2021 og den ordinære såvel som den udskudte betaling af A-skat og AM-bidrag i marts 2021. Samtidig foreslås det, at store virksomheder også skal kunne anmode om lån for betalingerne i februar og marts 2021.
 For det tredje foreslås det at udvide momslåneordningen for små og mellemstore virksomheder, således at små og mellemstore virksomheder får mulighed for at låne et beløb, svarende til den moms der skal afregnes den 1. marts 2021.
 Lånene foreslås at skulle tilbagebetales den 1. februar 2022.
 Endelig foreslås det, at perioden, hvor loftet på skattekontoen er ophævet, forlænges til den 1. februar 2022. Dette foreslås af systemmæssige grunde gennemført, ved at beløbsgrænsen forhøjes så markant, at det reelt svarer til en ophævelse af beløbsgrænsen.
 Lovforslaget har som følge af lovforslagets hastende karakter ikke været i høring forud for fremsættelsen, og det har heller ikke været muligt at sikre vedtagelse af lovforslaget senest 4 uger før den 1. januar eller den 1. juli.
 Det foreslås, at loven træder i kraft ved bekendtgørelsen i Lovtidende, og at lovforslaget kan stadfæstes straks efter dets vedtagelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
