Skriftlig fremsættelse (3. december 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om  

  støtte til voksenuddannelse. (Målretning af  

 voksenuddannelsesstøtte).
(Lovforslag nr.
L 129).
Adgangen til viden får stadig større  

 betydning.
Den gruppe, der ikke i ungdomsårene har fået en  

 uddannelse, har risiko for højere ledighed og for ikke at få  

 kompetenceudvikling gennem arbejdspladsen.
De offentlige voksenuddannelser er  

 vigtige i den sammenhæng.
Der er inden for de seneste år sket en  

 udbygning og forbedring af tilbuddene.
Nye udfordringer betyder, at der nu er  

 behov for en vurdering af mål og midler i indsatsen.
Den skal i  

 større omfang medvirke til at sikre, at personer, der ikke som unge  

 fik en kompetencegivende uddannelse, eller som mangler de basale kundskaber i  

 læsning og regning, tilskyndes til at begynde en uddannelse og har  

 reelle og sammenhængende uddannelsesmuligheder med udgangspunkt i den  

 enkeltes erhvervserfaring.
Regeringen ønsker i særlig grad at prioritere  

 de kortuddannede, således at mange flere vokne kortuddannede  

 gennemfører en studie- eller erhvervskompetencegivende uddannelse og  

 således, at mange flere voksne, der i dag mangler grundlæggende  

 læse- og regnefærdigheder, får disse kundskaber.
Den  

 offentlige finansiering skal i højere grad målrettes  

 kompetencegivende uddannelser for kortuddannede.
Det er nødvendigt, at  

 flere kortuddannede skal opkvalificeres, bl.a. for at tage højde for  

 de kommende års mindre ungdomsårgange.
Formålet med lovforslaget er at forenkle og  

 målrette voksenuddannelsesstøtte (VUS) mod uddannelser, der er  

 studie- og erhvervskompetencegivende.
Tilsvarende forenkling og  

 målretning har fundet sted på uddannelsesorlovsområdet  

 (positivlisten), der var en udmøntning af Arbejdsmarkedsreform III,  

 som indgik i finanslovsaftalen for 1999.
Der vil fortsat kunne gives VUS i op til 80 uger til  

 uddannelser, der er oprettet ved eller i henhold til lov, og som er studie-  

 eller erhvervskompetencegivende.
Derudover skal der kunne gives VUS til andre  

 kvalificerende uddannelsesforløb tilrettelagt for voksne.
Det vil  

 hovedsageligt være uddannelsesforløb, der er tilrettelagt ved  

 eller i henhold til lov som fx kurser for læsesvage, kurser for  

 personer, der savner grundlæggende kendskab til matematik og regning,  

 og kurser for indvandrere og flygtninge mv.
Desuden vil der som efter de  

 gældende regler kunne gives støtte til særligt  

 tilrettelagte uddannelsesforløb, der kombinerer uddannelseselementer  

 fra de uddannelser, der i øvrigt kan gives støtte til.
Støtte til en række uddannelsesforløb  

 vil efter lovforslaget bortfalde.
Det drejer sig fx om kurser på  

 daghøjskoler, folkehøjskoler, husholdningsskoler og  

 håndarbejdsskoler, uddannelser udbudt efter lov om åben  

 uddannelse, når uddannelsen ikke er omfattet af en  

 uddannelsesbekendgørelse, uddannelse udbudt med støtte efter  

 folkeoplysningsloven, uddannelse, hvortil der ydes kursiststøtte i  

 henhold til lov om tilskud til efteruddannelse inden for jordbrugserhvervene,  

 og private ungdomsuddannelser godkendt til statens uddannelsesstøtte.
Lovforslaget forventes i 2000 at ville medføre en  

 besparelse på ca. 29 mio. kr.
Når forslaget er slået fuldt  

 igennem i finansåret 2001 og følgende år, vil det i  

 ligevægt betyde en besparelse på 41,2 mio. kr. svarende til ca.  

 350 årselever (beregnet som fuldtidsundervisningsuger).
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
