Skriftlig fremsættelse (26. marts 2014) Ministeren for sundhed og forebyggelse (Nick Hækkerup):
 Herved tillader jeg mig for Folketinget at fremsætte:
Forslag til lov om solarier (Lovforslag nr.
L 163) Regeringen ønsker med lovforslaget at sikre en styrket beskyttelse mod skadelige virkninger af bestråling ved kosmetisk brug af kunstigt frembragt ultraviolet stråling fra offentligt tilgængelige solarier til ikke-lægelige formål.
 Med henblik på at sikre større produktsikkerhed foreslås det, at der fastsættes en maksimal grænseværdi for udstråling, og at der indføres forbud mod brug af solarier af visse UV-typer i henholdsvis ubemandede og bemandede solcentre.
 For at understøtte korrekt brug og beskyttelse mod utilsigtet bestråling foreslås det, at solariet skal udstyres med en timer eller timerfunktion, der skal kunne indstilles, at solariet automatisk skal afbrydes ved fejl i solariets timer eller timerfunktion, at beskyttelsesbriller skal stilles til rådighed for solariebrugeren, og at solariet skal være placeret og afskærmet, så ingen utilsigtet kan udsættes for solariets stråling.
For at brugeren af solariet kan træffe sit valg vedr. brug af solarium på et oplyst grundlag, foreslås det, at der indføres krav om skiltning i solcentre med generelle sundhedsråd om brug og sundhedsrisici, og at Sundhedsstyrelsen til brug herfor udarbejder obligatorisk oplysningsmateriale.
Desuden foreslås det, at der indføres krav om, at en betjeningsvejledning skal være ophængt på eller ved solariet.
Videre foreslås det, at der fastsættes krav om, at én eller flere ansatte i bemandede solcentre, der stiller solarier af visse UV-typer til rådighed, skal have gennemgået uddannelse og træning.
For at kravene kan tage udgangspunkt i endnu ikke vedtagne internationale standarder på området, foreslås det, at der fastsættes en bemyndigelsesbestemmelse til ministeren for sundhed og forebyggelse med henblik på at udstede regler om krav til uddannelse og træning af ansatte i bemandede solcentre og ansattes rådgivning af solariebrugeren.
Med henblik på at sikre en bedre regelefterlevelse på solarieområdet forslås det, at samtlige solcentre skal registreres hos Sikkerhedsstyrelsen.
Videre foreslås regler for mærkning af solariet bl.a. for at muliggøre en mere effektiv og målrettet kontrol.
Endvidere foreslås en væsentlig forhøjelse af bødestørrelserne på området.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
