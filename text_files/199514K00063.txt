Nr BTL 63 Betænkning over Forslag til lov om Dansk Eksportkreditfond m.v.   

 Nr L 63 1995-96, 1. samling Afgivet af Erhvervsudvalget Afgivet: 19951207 Udvalget har behandlet lovforslaget i nogle møder og har herunder stillet  

 spørgsmål til erhvervsministeren, som denne har besvaret dels skriftligt,  

 dels i samråd.
Nogle af udvalgets spørgsmål og ministerens svar herpå er  

 optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra Finansrådet og Foreningen af Jernskibs- og Maskinbyggeri i Danmark.
 Der er af erhvervsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de af erhvervsministeren stillede ændringsforslag.
Et mindretal (Fremskridtspartiets medlem af udvalget) ønsker hele den  

 kommercielle del af eksportkreditten privatiseret og frigjort af staten så  

 hurtigt som muligt.
Staten skal alene afdække politiske risici ved eksport.
 Ændringsforslag Af erhvervsministeren, tiltrådt af udvalget:
 Til § 8 1) I 2. pkt. ændres ordet »tilslutning«  

 til: »godkendelse«.
 Til § 10 2) I stk. 2 indsættes efter 2. pkt. som nyt  

 punktum:
»Er overtrædelsen begået af staten, en kommune eller et kommunalt  

 fællesskab, jf. § 60 i lov om kommunernes styrelse, kan der pålægges staten,  

 kommunen eller det kommunale fællesskab bødeansvar.« Bemærkninger Til nr. 1 Der er tale om en redaktionel ændring.
Til nr. 2 Med ændringen udvides den kreds, der kan pålægges bødeansvar for  

 overtrædelse af reglerne om lønindeholdelse i lovforslagets § 10 til også at  

 omfatte staten, kommuner og kommunale fællesskaber.
Begrundelsen herfor er,  

 at der også kan blive tale om lønindeholdelse hos ansatte i staten, kommuner  

 og kommunale fællesskaber.
Dermed bør overtrædelser af de fastsatte regler  

 også på dette område sanktioneres med bødeansvar.
Lissa Mathiasen (S) fmd.
Ole Vagn Christensen (S) Sonja Mikkelsen (S)  

 Hardy Hansen (S) Jacob Buksti (S) Kjeld Rahbæk Møller (SF) Bjørn Elmquist  

 (RV) Frank Aaen (EL) Sonja Albrink (CD) Svend Erik Hovmand (V) Svend  

 Heiselberg (V) Pia Larsen (V) Erik Larsen (V) Kai Dige Bach (KF) nfmd.  

Pernille Sams (KF) Flemming Hansen (KF) Kirsten Jacobsen (FP)Dansk  

 Folkeparti havde ikke medlemmer i udvalget.
Bilag Nogle af udvalgets spørgsmål til erhvervsministeren og dennes svar herpå Spørgsmål 2:
 Ministeren bedes beskrive, i hvilke situationer Eksportkreditfonden vil  

 kunne oprette datterselskaber eller erhverve ejerandele, jf. § 2, stk. 4.
 Svar:
Hensigten med § 2 er at skabe de fornødne fleksible institutionelle rammer  

 for Eksportkreditfonden.
Det er ikke hensigten at opbygge en større koncern  

 omkring fonden.
 Adgangen til at oprette datteselskaber eller erhverve ejerandele er for  

 det første udtrykkeligt begrænset til tilfælde, hvor det tjener til  

 opfyldelse af fondens formål, jf. lovforslagets § 1. For det andet er det  

 bestemt, at Finansudvalget skal give sin tilladelse til sådan erhvervelse.  

 Det sidste sikrer, at der er den fornødne politiske tilslutning til den  

 påtænkte erhvervelse.
Der er i bemærkningerne til § 2, stk. 4, nævnt nogle eksempler på, hvad  

 der eventuelt kan blive aktuelt at anvende en sådan lovhjemmel til.
Det  

 fremgår heraf, at der i første række er tænkt på forbindelsen til Dansk  

 Eksportfinansieringsfond.
På det tidspunkt, da bemærkningerne til lovforslaget blev udfærdiget, var  

 forhandlingerne med Dansk Eksportfinansieringsfond kun lige indledt.
Disse  

 forhandlinger er nu ved at nærme sig afslutnigen, og der tegner sig en  

 løsning, hvorefter Dansk Eksportkreditfond indtræder som garant i Dansk  

 Eksportfinansieringsfond.
Hermed vil Eksportfinansieringsfonden kunne  

 videreføre sin virksomhed i et umiddelbart samarbejde med Eksportkreditfonden  

 og således sikre, at kapitalgodeeksporten kan finansieres til en  

 konkurrencedygtig rente.
Det kan imidlertid ikke udelukkes, at der kan blive behov for etablering  

 af et samarbejde med andre private finansielle institutioner, som det også er  

 omtalt i bemærkningerne.
Men stadig alene med det formål at sikre den bedst  

 mulige eksportfinansiering på CIRR-vilkår eller at sikre dansk eksport  

 internationalt konkurrencedygtige vilkår til dækning af ekstraordinære  

 risici.
Der er dog ikke for nærværende planer om noget sådant.
 Endelig kan der - omend nok noget teoretisk - kunne blive tale om, at  

 Eksportkreditfonden i forbindelse med varetagelsen af kreditorinteresser over  

 for nødlidende engagementer midlertidigt må overtage udenlandsk  

 debitorvirksomhed med henblik på rekonstruktion og senere bortsalg.
 Spørgsmål 3:
 Ministeren bedes redegøre nærmere for, hvilke regler der skal gælde for  

 Eksportkreditfondens administration, drift og økonomi.
 Svar:
 De nærmere regler, der skal gælde for de nævnte tre forhold, vil indgå som  

 væsentlige elementer i de generelle retningslinjer for fondens virksomhed,  

 som erhvervsministeren i medfør af lovforslagets § 9 skal udfærdige.
Den udmøntning, der her skal ske af loven, skal primært afspejle de  

 grundlæggende principper om fleksibilitet kombineret med professionel  

 økonomistyring med henblik på en hurtig og effektiv servicering af  

 virksomhederne.
Retningslinjerne vil i øvrigt kunne tage udgangspunkt i de  

 retningslinjer, der i dag gælder for eksportkreditordningen, jf.  

 Erhvervsministeriets cirkulære nr. 61 af 6. april 1995.
Reglerne for administrationen vil blive forenklet som følge af, at der  

 ikke længere eksisterer en generel operatøraftale med nogen, men hele  

 administationen udføres af fondens egen administration.
Ud fra princippet om,  

 at fonden i videst muligt omfang skal arbejde via eksisterende  

 markedsdeltagere, skal der dog tages højde for, at der i en række sammenhænge  

 kan blive tale om samarbejde med eksterne parter på enkeltområder -  

 eksempelvis kan nævnes genforsikringsaftaler med kommercielle  

 kreditforsikringsselskaber og samarbejde med Dansk Eksportfinansieringsfond.
 Udgangspunktet for fondens drift på garantiområdet vil også være de hidtil  

 eksisterende garantiprodukter, men produktudviklingsarbejdet vil blive lagt i  

 faste rammer og intensiveret.
Om Eksportkreditfondens økonomiske grundlag i udgangspositionen er der  

 givet oplysninger i bemærkningerne til lovforslagets § 2. Det forventes  

 således, at fonden vil kunne starte ud med en egenkapital på ca. 870 mio. kr.  

 Egenkapitalens funktion som det nye afgørende styringsinstrument er nærmere  

 omtalt i bemærkningerne til lovforslagets § 5. Hvis fonden opretholder sin  

 nuværende aktivitetsprofil og der ikke bliver behov for væsentlige  

 forhøjelser af hensættelserne, skulle fonden kunne klare sig med denne  

 egenkapital.
Det bliver derimod nødvendigt at anvende reglen om tilførsel af  

 yderligere kapital ved statsligt kapitalindskud, når aktiviteten som  

 forventet bliver udvidet, eller hvis risikoeksponeringen forhøjes.
 Der er hermed lagt op til et system med mindst mulig statsstøtte, uden at  

 der lægges sådanne bånd på dækningsmulighederne, at ordningen ikke kan følge  

 markedsudviklingen for dansk eksport - og herunder på passende måde matche  

 konkurrerende udenlandske ordninger.
Eksportkreditfonden påtænkes organisatorisk indplaceret i Erhvervsfremme  

 Styrelsen, hvor fonden som følge af egenkapitalstyringen og princippet om  

 selvstændig regnskabspligt, jf. lovforslagets § 2, vil have en  

 bevillingsmæssig særstilling, men personalepolitisk være integreret i  

 styrelsen.
Udadtil og i forhold til kunderne vil fonden optræde med egen  

 profil, jf. eksempelvis akkrediteringsordningen, DANAK, som også er en  

 integreret del af Erhvervsfremme Styrelsen.
 På ændringsforslag til finansloven for 1996 har Eksportkreditfonden med  

 hensyn til ressourceforbruget opnået en statsvirksomhedslignende status,  

 således at fondens administrationsomkostninger, herunder lønsum, kan  

 reguleres på tillægsbevillingsloven under hensyn til aktivitetsniveauet.
