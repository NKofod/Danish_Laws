Klageren ønsker fritagelse fra tilslutningspligten til fjernvarme,  

 idet ejendommen opvarmes ved egen brændeovn.
Tilslutningspligten opretholdes,  

 idet § 11, stk. 1, punkt 2 i Energiministeriets bekendtgørelse af 19. marts  

 1982 er udtømmende, og således ikke omfatter brændeovne.
 I skrivelse af 7. december 1989 har De klaget over Energistyrelsens  

 afgørelse af 19. oktober 1989 vedrørende dispensation fra tilslutningspligten  

 til Nørre Alslev Fjernvarmeselskab.
 De anfører i Deres klage, at De mener, at De i henhold til  

 Energiministeriets bekendtgørelse nr. 98 af 19. marts 1982, § 11, kan  

 fritages for tilslutningspligten, da Deres ejendom i øjeblikket opvarmes ved  

 egen brændeovn.
 Det fremgår af Energistyrelsens afgørelse, at styrelsen ikke har fundet  

 grundlag for at ændre Nørre Alslev Kommunes beslutning om tilslutningspligt,  

 idet styrelsen anfører, at det forhold, at De har installeret brændeovn, ikke  

 kan begrunde fritagelse fra tilslutningspligt til fjernvarme.
Energistyrelsen anfører endvidere, at udbredelsen af fjernvarmeforsyning  

 er af samfundsøkonomisk betydning, idet man derved kan sikre, at  

 brændselsressourcerne udnyttes bedst muligt.
Med henblik på at kunne  

 fastholde forbrugerpriserne, er det endvidere nødvendigt, at der opnås  

 tilstrækkelig tilslutning.
 Energiministeriet skal efter en gennemgang af sagen udtale, at man ikke  

 finder, at der med Deres klage til Energiministeriet er fremkommet nye  

 oplysninger i sagen, som giver grundlag for at ændre Energistyrelsens  

 afgørelse.
 Energiministeriet kan derfor tilslutte sig Energistyrelsens afgørelse,  

 således at Nørre Alslev Kommunes beslutning om tilslutningspligt til Nørre  

 Alslev Fjernvarmeselskab for Deres ejendom opretholdes.
 P.M.V.
 E.B.
