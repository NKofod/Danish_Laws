Cirkulære om aftale om Fonden til udvikling af statens arbejdspladser Generelle bemærkninger 1. Finansministeriet og Offentligt Ansattes Organisationer (Det statslige område), Statstjenestemændenes Centralorganisation II, Akademikernes Centralorganisation, Lærernes Centralorganisation og Overenskomstansattes Centralorganisation har den 27. juni 2008 indgået aftale om Fonden til udvikling af statens arbejdspladser.
Personalestyrelsen, den 27. juni 2008 P.M.V., E.B., Birgitte Høfde Aftale om Fonden til udvikling af statens arbejdspladser § 1. Indledning Udvikling af statens arbejdspladser og statens medarbejdere er en forudsætning for, at nye krav til opgaveløsningen kan imødekommes, og at opgaverne varetages med høj kvalitet og effektivitet.
Nye kompetencer udvikler kvaliteten i opgaveløsningen, og nye opgaver nødvendiggør nye kompetencer.
Til at understøtte dette formål er Personalestyrelsen og CFU enige om at oprette en ny fond: Fonden til udvikling af statens arbejdspladser.
§ 2. Økonomisk ramme Der afsættes i perioden 81.713.220 kr. til fonden.
§ 3. Formål Fonden har til formål at finansiere initiativer, der medvirker til at udvikle statens arbejdspladser.
Fonden yder støtte til projekter og særlige indsatsområder besluttet af parterne.
 Stk. 2. Fonden bidrager endvidere til finansieringen af indsatser besluttet af udvalgene: OAOs og Personalestyrelsens udvalg (OPU), COIIs, LCs, OCs og Personalestyrelsens udvalg (CLOPU) og ACs og Personalestyrelsens udvalg (APU).
§ 4. Anvendelsesområde Fonden yder støtte til udviklingsprojekter og særlige indsatsområder besluttet af Personalestyrelsen og CFU i fællesskab.
 Stk. 2. Midlerne i Fonden til udvikling af statens arbejdspladser kan desuden anvendes til støtte til institutioner med særlige behov, herunder omstillingsbehov.
§ 5. Udvalg Parterne nedsætter et udvalg vedrørende Fonden til udvikling af statens arbejdspladser.
Fondens midler bevilges efter beslutning i udvalget.
Stk. 2. Udvalget for Fonden til udvikling af statens arbejdspladser kan beslutte at stille midler til rådighed for OPU, CLOPU og APU.
Uforbrugte midler kan omprioriteres af udvalget.
Stk. 3. OPU, CLOPU og APU sammensættes paritetisk og har til formål at gennemføre indsatser rettet mod deres respektive målgrupper.
Udvalgene har selvstændig kompetence til at beslutte, hvordan midlerne anvendes og til at fastlægge retningslinjer for indsatsen.
 Stk. 4. Udvalget for Fonden til udvikling af statens arbejdspladser fastlægger nærmere retningslinjer for anvendelse af midlerne til institutioner med særlige behov, herunder omstillingsbehov.
§ 6. Sekretariatsbetjening SCKK varetager sekretariatsbetjening af fonden og udvalgene og sikrer videnformidling til statens institutioner om fondens og udvalgenes projekter og indsatser.
 § 7. Ikrafttræden mv.
 Aftalen træder i kraft den 1. april 2008 med udløb den 31. marts 2011.
