Fremsat den 30. januar 2020 af Mette Thiesen (NB), Peter Seier Christensen (NB), Lars Boje Mathiesen (NB) og Pernille Vermund (NB) Forslag til folketingsbeslutning om indførelse af et børnepasningsfradrag Folketinget pålægger regeringen at fremsætte lovforslag om at indføre et børnepasningsfradrag med en værdi på op til 109.200 kr. om året til forældre, hvis barnet/børnene ikke anvender et offentligt dagtilbud, mens de er i alderen 6-36 måneder.
Fradraget foretages i lønindkomsten, og den maksimale værdi opnås således kun, såfremt den skyldige indkomstskat af ordinær lønindkomst er på minimum 109.200 kr.
Bemærkninger til forslaget Danmark er et af de lande i verden, der har rekord i institutionalisering af børnepasning.
Det er hverken optimalt for børnene eller forældrene, der ofte ikke har andre muligheder end at anvende de offentlige dagtilbud.
Dette forslag sigter mod at give familierne mere fleksibilitet efter endt barsel, således at forældrene får bedre mulighed for at passe barnet selv eller organisere privat børnepasning.
Den ønskede fleksibilitet foreslås opnået ved at indføre et børnepasningsfradrag, som forældrene selv kan fordele imellem sig.
Fradragets størrelse Fradraget foreslås at have en værdi på op til 109.200 kr. om året, hvilket svarer til den gennemsnitlige årlige kommunale udgift til et offentligt dagtilbud.
Med dette fradrag vil det være markant nemmere for flere familier at leve af én arbejdsindkomst i en periode, hvor familien ønsker at bruge mere tid med barnet.
Fradraget kan ikke overstige 109.200 kr. om året uagtet fordelingen af fradraget mellem forældrene og uagtet antallet af børn i alderen 6-36 måneder.
Betingelse for fradraget For at være berettiget til fradraget er det en betingelse, at barnet er i alderen 6-36 måneder og ikke anvender et offentligt dagtilbud i samme periode, som fradraget foretages i.
Endvidere er fradraget betinget af, at forældrene i perioden, hvor fradraget foretages, ikke modtager indkomsterstattende overførselsindkomster eller er i støttet beskæftigelse.
Indkomsterstattende overførselsindkomst dækker her over følgende: dagpenge, kontanthjælp, revalidering, ressourceforløb, jobafklaringsforløb, sygedagpenge, ledighedsydelse, førtidspension, efterløn, hjemrejseydelse og ansættelse med løntilskud.
Uddannelsesstøtte er ikke medtaget.
Forslagsstillerne er opmærksomme på, at der allerede i dag er regler i dagtilbudsloven, som giver kommunerne mulighed for at give forældre et økonomisk tilskud til pasning af egne børn.
Forslagsstillerne mener dog, at det foreslåede fradrag er langt mere hensigtsmæssigt.
Skriftlig fremsættelse Mette Thiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af et børnepasningsfradrag.
(Beslutningsforslag nr.
B 80) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
