Skriftlig fremsættelse (21. november 2011) Skatteministeren (Thor Möger Pedersen) Herved tillader jeg mig for Folketinget at fremsætte:
Forslag til Lov om ændring af brændstofforbrugsafgiftsloven, lov om forskellige forbrugs-afgifter, lov om afgift af ledningsført vand og lov om vægtafgift af motorkøretøjer m.v. (Regulering af de løbende bilafgifter og andre afgifter m.v.) (Lovforslag nr.
L 34) Forslaget er en del af aftalen om finansloven for 2012 mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
 Siden 2002 er en række afgifter blevet fastholdt på det samme kronebeløb.
 Det foreslås derfor at indføre en kompenserende indeksering af satserne i brændstofforbrugsafgiftsloven, forbrugsafgiftsloven, vandafgiftsloven og vægtafgiftsloven med henholdsvis 4,6 pct. i 2012 og 4,35 pct. i 2013.
Udviklingen indenfor brugen af elektriske glødelamper har medført, at den nuværende afgiftsdifferentiering ikke længere er hensigtsmæssig.
Med forslaget forenkles reglerne for betaling af afgift af elektriske glødelamper, og det foreslås, at der fastsættes én afgiftssats uanset længden af glødelampen.
Desuden foreslås en omlægning af drikkevandsafgiften i vandforsyningsloven til et bidrag i lov om afgift af ledningsført vand.
I dag opkræves der via drikkevandsafgiften et bidrag, der har til formål bl.a. at finansiere opgaverne med kortlægning af grundvandet.
Denne finansiering via drikkevandsafgiften planlægges ophævet, og i stedet indføres et bidrag til drikkevandsbeskyttelse på 67 øre pr. m3 i lov om afgift af ledningsført vand frem til 2017.
 Med reguleringerne opnås et merprovenu på 360 mio. kr. i 2012 og 720 mio. kr. i 2013. Provenuet fra omlægningen af vandafgiften på 185 mio. kr. øremærkes til samme formål som drikkevandsafgiften.
Forslaget sendes i høring samtidig med fremsættelsen.
Det har af tidsmæssige årsager grundet forslagets tilknytning til finanslovsaftalen 2012 ikke været muligt at sende forslaget i høring forud for fremsættelsen.
 Som følge af at forslaget skal have virkning fra 2012, ønskes forslaget vedtaget inden jul med henblik på ikrafttræden ved årsskiftet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
