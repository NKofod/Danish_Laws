Bekendtgørelse om videregående voksenuddannelser (Akademiuddannelser) I medfør af § 11, stk. 2, § 12, stk. 4, § 15, stk. 5 og 6, § 19, nr. 1, litra a, § 22 og § 30, stk. 2 og § 32, nr. 1, i lov om erhvervsrettet grunduddannelse og videregående uddannelse (videreuddannelsessystemet) for voksne, jf. lovbekendtgørelse nr. 881 af 8. august 2011, og § 2, stk. 9 i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 952 af 2. oktober 2009 fastsættes:
Kapitel 1 Formål og videngrundlag § 1. En videregående voksenuddannelse skal opfylde formålene i lov om erhvervsrettet grunduddannelse og videregående uddannelse (videreuddannelsessystemet) for voksne samt de forudsætninger, hvorunder uddannelsen er akkrediteret og godkendt.
 Stk. 2. De enkelte videregående voksenuddannelser fremgår af bilag 1.
 § 2. En videregående voksenuddannelse skal sikre den uddannede viden, færdigheder og kompetencer på niveau for en videregående voksenuddannelse, som beskrevet i Kvalifikationsrammen for videregående uddannelser, jf. bekendtgørelse om akkreditering og godkendelse af erhvervsakademiuddannelser og professionsbacheloruddannelser mv.
 § 3. Uddannelsens videngrundlag er erhvervs- og professionsbaseret samt udviklingsbaseret.
 Stk. 2. Erhvervs- og professionsbasering indebærer, at uddannelsen er baseret på ny viden om centrale tendenser inden for det erhverv eller den profession, som uddannelsen retter sig imod.
Stk. 3. Udviklingsbasering indebærer, at uddannelsen er baseret på ny viden fra forsøgs- og udviklingsarbejde, som er relevant for det erhverv eller den profession, som uddannelsen retter sig imod.
Udviklingsbasering indebærer desuden, at uddannelsen er baseret på ny viden fra forskningsfelter, der er relevante for det fagområde, der udgør grundlaget for uddannelsens formål og erhvervssigte.
Kapitel 2 Tilrettelæggelse § 4. En videregående voksenuddannelse er en erhvervsrettet videregående uddannelse, der udbydes som åben uddannelse, jf. lov om åben uddannelse (erhvervsrettet voksenuddannelse) mv.
 Stk. 2. Uddannelsen er normeret til 1 studenterårsværk. 1 studenterårsværk er en heltidsstuderendes arbejde i 1 år og svarer til 60 points i European Credit Transfer System (ECTS-point).
Stk. 3. Uddannelsesinstitutionen tilrettelægger uddannelsen som deltidsundervisning inden for en tidsramme på indtil 3 år.
Uddannelsen kan tilrettelægges som heltidsundervisning.
 Stk. 4. Uddannelsen tilrettelægges som fagligt afgrænsede moduler.
Stk. 5. Uddannelsen tilrettelægges således, at der tages hensyn til de studerendes muligheder for at kombinere uddannelse med tilknytning til arbejdsmarkedet.
Undervisningen skal være praksisrelateret, og de studerendes erfaringer skal inddrages i undervisningen.
Stk. 6. Uddannelsen skal være afsluttet senest 6 år efter, at den studerende er begyndt på uddannelsen.
Institutionen kan i særlige tilfælde dispensere herfra.
 Stk. 7. Indholdet af og tilrettelæggelsen af den enkelte videregående voksenuddannelse er fastlagt i en studieordning, jf. § 15.
Kapitel 3 Adgang § 5. Adgang til en videregående voksenuddannelse er betinget af, at ansøgeren har gennemført en af følgende uddannelser:
 1) Relevant erhvervsuddannelse.
 2) Relevant grunduddannelse for voksne (GVU).
 3) Gymnasial uddannelse.
 4) Relevant uddannelse på mindst samme niveau som nr. 1-3.
 Stk. 2. Ansøgere skal have mindst 2 års relevant erhvervserfaring efter gennemført adgangsgivende uddannelse, jf. dog stk. 3.
 Stk. 3. Relevant erhvervserfaring, der er opnået sideløbende med den adgangsgivende uddannelse, medregnes ved optagelse på akademiuddannelsen.
 Stk. 4. Uddannelsesinstitutionen optager ansøgere, der efter individuel kompetencevurdering i henhold til § 15 a i lov om erhvervsrettet grunduddannelse og videregående uddannelse (videreuddannelsessystemet) for voksne har realkompetencer, der anerkendes som svarende til adgangsbetingelserne.
 Stk. 5. Institutionen kan optage ansøgere, der ikke opfylder betingelserne i stk. 1, men som ud fra en konkret vurdering skønnes at have uddannelsesmæssige forudsætninger, der kan sidestilles hermed.
 Stk. 6. Institutionerne kan i studieordningen fastsætte regler om krav til ansøgerens særlige faglige forudsætninger, og institutionerne skal offentliggøre reglerne på deres hjemmesider.
Kapitel 4 Struktur og indhold § 6. En videregående voksenuddannelse består af 60 ECTS-point og omfatter:
 1) Obligatoriske moduler, svarende til mindst 20 ECTS-point inden for uddannelsens faglige område, jf. kapitel 6.
2) Valgfrie moduler, svarende til mindst 5 ECTS-point, jf. dog stk. 4, der er understøttende i forhold til uddannelsens mål for læringsudbytte.
Valgfrie moduler inden for andre fagområder end uddannelsens fagområde kan dog højst udgøre 15 ECTS-point for den enkelte studerende.
3) Afgangsprojekt, svarende til 10 ECTS-point, der afslutter uddannelsen.
Afgangsprojektet skal dokumentere, at uddannelsens mål for læringsudbytte er opnået.
Afgangsprojektets emne skal ligge inden for uddannelsens faglige område og formuleres, så eventuelle valgfag, herunder valgfag uden for uddannelsens faglige område, inddrages.
Institutionen godkender emnet.
Stk. 2. De enkelte moduler kan have et omfang på 5 eller 10 ECTS-point.
Modulerne indeholder anvendt teori og metode i relation til professionens og fagområdets praksis.
Stk. 3. En videregående voksenuddannelse kan tilrettelægges med flere uddannelsesretninger.
En uddannelsesretning konstitueres af en række retningsspecifikke moduler, der giver den studerende mulighed for gennem specialisering eller toning inden for uddannelsens formål at kvalificere erhvervskompetencen i en given retning.
For den enkelte uddannelsesretning fastsættes mål for læringsudbytte som delmål, der indgår i den enkelte uddannelses samlede mål for læringsudbytte.
Stk. 4. En uddannelsesretning har et omfang, der svarer til mindst 15 og højst 30 ECTS-point.
Videregående voksenuddannelser med uddannelsesretninger kan tilrettelægges uden valgfri moduler, jf. stk. 1, nr. 2.
 Stk. 5. Den, der har gennemført en godkendt uddannelsesretning, har ret til at anvende den betegnelse, der knytter sig til den videregående voksenuddannelse efterfulgt af den retningsbetegnelse, der fremgår af studieordningen.
 § 7. Ministeriet for Forskning, Innovation og Videregående Uddannelser godkender nye uddannelsesretninger i godkendte videregående voksenuddannelser.
 Stk. 2 Udbyderne indberetter nye moduler til ministeriet med henblik på registrering og vurdering af, om disse medfører væsentlig ændring af uddannelsens formål eller erhvervssigte, jf. bekendtgørelse om akkreditering og godkendelse af erhvervsakademiuddannelser og professionsbacheloruddannelser mv.
Kapitel 5 Lærerkvalifikationer § 8. Underviserne ved en uddannelsesinstitutions udbud af en videregående voksenuddannelse skal samlet set have et kvalifikationsniveau, der er højere end afgangsniveauet for uddannelsen.
Ved kvalifikationsniveau forstås ud over pædagogisk kompetence dokumenteret teoretisk, faglig samt erhvervs- og/eller professionsmæssig kompetence.
Kapitel 6 Formålet for de enkelte faglige områder Fagområde for service, produktion, it, bygge og anlæg m.v.
§ 9. Videregående voksenuddannelse inden for fagområdet for service, produktion, it, bygge og anlæg m.v. har til formål at kvalificere den uddannede til selvstændigt at varetage funktioner og forstå centralt anvendt teori og metode inden for områderne: rengøring og serviceproduktion, informationsteknologi, bygge og anlæg, bio- og kemiteknologi samt kvalitets- og miljøstyring.
Endvidere er formålet at kvalificere den studerende til at kunne deltage i fagligt og tværfagligt samarbejde med en professionel tilgang samt til i en struktureret sammenhæng at kunne udvikle egen praksis.
Fagområde for velfærd, undervisning og sundhed § 10. Videregående voksenuddannelse inden for fagområdet velfærd, undervisning og sundhed har til formål at kvalificere den uddannede til selvstændigt at varetage funktioner i forhold til områderne: pædagogik, pleje og omsorg, behandling, ernæring, personlig pleje og velvære samt forstå centralt anvendt teori og metode inden for det sundhedsfaglige, pleje og didaktiske område.
Endvidere er formålet at kvalificere den studerende til at kunne deltage i fagligt og tværfagligt samarbejde med en professionel tilgang samt til i en struktureret sammenhæng at kunne udvikle egen praksis.
Fagområde for ledelse § 11. Videregående voksenuddannelse inden for fagområdet for ledelse har til formål at kvalificere den uddannede til selvstændigt at varetage funktioner i forhold til områderne: organisation, personale og ledelse i private som offentlige virksomheder samt forstå centralt anvendt teori og metode inden for ledelsesfeltet.
Endvidere er formålet at kvalificere den studerende til at kunne deltage i fagligt og tværfagligt samarbejde med en professionel tilgang samt til i en struktureret sammenhæng at kunne udvikle egen praksis.
Merkantile fagområde § 12. Videregående voksenuddannelse inden for det merkantile fagområde har til formål at kvalificere den uddannede til selvstændigt at varetage funktioner inden for områderne: økonomi, markedsføring, handel, finans, logistik og oplevelsesøkonomi samt forstå centralt anvendt teori og metode inden for det merkantile og kommunikationsfaglige område.
Endvidere er formålet at kvalificere den studerende til at kunne deltage i fagligt og tværfagligt samarbejde med en professionel tilgang samt til i en struktureret sammenhæng at kunne udvikle egen praksis.
 Stk. 2. Den, der har gennemført moduler svarende til mindst 40 ECTS-point under det merkantile fagområde, kan anvende betegnelsen merkonom.
Fagområde for administration og forvaltning § 13. Videregående voksenuddannelse inden for fagområdet for administration og forvaltning har til formål at kvalificere den uddannede til selvstændigt at varetage funktioner og håndtere udviklingsorienterede situationer inden for områderne: administration og forvaltning samt forstå centralt anvendt teori og metode inden for det samfundsfaglige og retlige område.
Endvidere er formålet at kvalificere den studerende til at kunne deltage i fagligt og tværfagligt samarbejde med en professionel tilgang samt til i en struktureret sammenhæng at kunne udvikle egen praksis.
Fagområde for medie- og kommunikation § 14. Videregående voksenuddannelser inden for fagområdet for medie- og kommunikation har til formål at kvalificere den uddannede til selvstændigt at varetage funktioner i forhold til områderne: medie og kommunikation samt forstå centralt anvendt teori og metode inden for det kommunikationsfaglige område.
Endvidere er formålet at kvalificere den studerende til at kunne deltage i fagligt og tværfagligt samarbejde med en professionel tilgang samt til i en struktureret sammenhæng at kunne udvikle egen praksis.
Kapitel 7 Eksamen og bedømmelse § 15. For prøver og eksamen gælder reglerne i bekendtgørelse om prøver og eksamen i erhvervsrettede videregående uddannelser, jf. dog stk. 2, og bekendtgørelse om karakterskala og anden bedømmelse (karakterskalabekendtgørelsen).
Stk. 2. Hvert af modulerne i en videregående voksenuddannelse afsluttes med en prøve med individuel bedømmelse efter karakterskalaen i karakterskalabekendtgørelsen.
Mindst 20 ECTS-point, herunder afgangsprojektet, skal for den enkelte studerende dokumenteres ved eksterne prøver.
Den studerende kan først gå til afsluttende prøve i afgangsprojektet, når moduler af et samlet omfang på 50 ECTS-point er bestået.
 Stk. 3. Der oprettes ét censorkorps for hvert af de 5 fagområder for videregående voksenuddannelser.
Kapitel 8 Studieordning § 16. De institutioner, der udbyder den enkelte videregående voksenuddannelse, udarbejder i fællesskab en studieordning for uddannelsen.
 Stk. 2. Studieordningen finder anvendelse for alle godkendte udbud af uddannelsen og skal indeholde de regler, som institutionerne inden for rammerne af denne bekendtgørelse fastsætter om:
 1) Uddannelsen, herunder:
 a) Formål.
 b) Mål for læringsudbytte, jf. § 2, angivet i kvalifikationsrammetermer.
 c) Angivelse af obligatoriske og valgfrie moduler.
 d) Den uddannedes titel på dansk og engelsk.
 2) Eventuel uddannelsesretning, herunder:
 a) Mål for læringsudbytte, angivet som delmål i forhold til uddannelsens mål for læringsudbytte, jf. § 6, stk. 3, 3. pkt.
 b) Angivelse af retningsspecifikke moduler, jf. § 6, stk. 3, 2. pkt.
 c) Retningsbetegnelse, som den uddannede må anvende sammen med den titel, der knytter sig til den videregående voksenuddannelse på erhvervsakademiniveau, jf. § 6, stk. 5.
 3) De enkelte moduler, jf. § 6, herunder:
 a) Læringsmål, angivet i kvalifikationsrammetermer.
 b) Indhold.
 c) Omfang, angivet i ECTS-point.
 4) Udarbejdelse af afgangsprojekt, jf. § 6, stk. 1, nr. 3.
 5) Adgangsforudsætninger, herunder eventuelle krav til den studerendes særlige faglige forudsætninger, jf. § 5, stk. 1 og 5.
 6) Undervisnings- og arbejdsformer.
 7) Merit, jf. § 20.
 8) Eventuelle overgangsregler, jf. § 26, stk. 2.
 Stk. 3. Det skal af studieordningen fremgå, at uddannelsesinstitutionen kan dispensere fra de regler i studieordningen, der alene er fastsat af institutionerne, når det er begrundet i særlige forhold.
 § 17. Ved udarbejdelse af den fælles studieordning og ved væsentlige ændringer heraf inddrager uddannelsesinstitutionerne fællesudvalget, jf. § 18, aftagerne samt centrale interessenter på området med henblik på en afdækning af uddannelsernes relevans og sammenhæng med behovene på arbejdsmarkedet, ligesom der indhentes en udtalelse fra censorformandskabet, jf. eksamensbekendtgørelsen.
 Stk. 2. Studieordninger og væsentlige ændringer heraf træder i kraft ved et studieårs begyndelse og skal indeholde de fornødne overgangsordninger.
Stk. 3. Gældende studieordninger skal være tilgængelige på institutionens hjemmeside senest ved et studieårs begyndelse.
Institutionen orienterer de studerende om studieordningen.
Kapitel 9 Andre regler § 18. Uddannelsesinstitutionen kan tilbyde indledende kurser til uddannelsessøgende, der ønsker optagelse eller er optaget i et modul, jf. § 4, stk. 4.
 Stk. 2. Et indledende kursus skal relatere sig til et eller flere moduler og sigte mod at forbedre grundlaget for at gennemføre disse.
Stk. 3. Et indledende kursus har et omfang, der svarer til højst 1/12 af et årsværk.
Indledende kurser kan ikke indgå som del af et modul.
 Stk. 4. Mål og indhold for de indledende kurser skal fremgå af den fælles studieordning.
§ 19. De udbydende uddannelsesinstitutioner nedsætter som led i samarbejdet et fællesudvalg for hvert fagområde, der varetager fælles og generelle spørgsmål inden for fagområdet.
Hvis fagområdet indeholder mange delområder kan der nedsættes underudvalg.
Fællesudvalgene inddrager aftagere og centrale interessenter i det løbende arbejde.
 Stk. 2. Fællesudvalgene nedsætter et kontaktudvalg for akademiuddannelser, som varetager kontakten til Styrelsen for Videregående Uddannelser og Uddannelsesstøtte.
 § 20. Uddannelsesinstitutionen informerer og vejleder de uddannelsessøgende om uddannelser - herunder adgang til uddannelser og moduler - samt om eksamen.
 § 21. Beståede uddannelseselementer fra en anden videregående uddannelse kan efter uddannelsesinstitutionens afgørelse i det enkelte tilfælde eller efter regler fastsat af institutionerne i den fælles studieordning træde i stedet for uddannelseselementer, der er omfattet af denne bekendtgørelse (merit).
 Stk. 2. Et afgangsprojekt fra én videregående uddannelse, f.eks. et bachelorprojekt eller et kandidatspeciale, kan ikke meritoverføres til en videregående voksenuddannelse.
 Stk. 3. Afgørelser efter stk. 1 træffes på grundlag af en faglig vurdering af ækvivalensen mellem de berørte uddannelseselementer.
 § 22. Styrelsen for Videregående Uddannelser og Uddannelsesstøtte træffer afgørelse om at dispensere fra denne bekendtgørelse, når det er begrundet i særlige forhold, bortset fra de tilfælde, der er nævnt i § 5, stk. 4.
§ 23. Styrelsen for Videregående Uddannelser og Uddannelsesstøtte kan tillade fravigelse af denne bekendtgørelse som led i forsøg.
Samtidig fastsætter styrelsen forsøgets varighed og rapporteringsformen.
§ 24. Uddannelsesinstitutionens afgørelse i henhold til denne bekendtgørelse kan indbringes for Styrelsen for Videregående Uddannelser og Uddannelsesstøtte, når klagen vedrører retlige spørgsmål.
Klagen indgives til institutionen, der afgiver en udtalelse, som klageren skal have lejlighed til at kommentere inden for en frist af mindst 1 uge.
Institutionen sender klagen til styrelsen vedlagt udtalelsen og klagerens eventuelle kommentarer hertil.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
 Stk. 3. Klage over helt eller delvist afslag på merit indbringes via uddannelsesinstitutionen for Kvalifikationsnævnet inden for en frist af 4 uger fra den dag, uddannelsesinstitutionens afgørelse er meddelt klageren.
 Stk. 4. Klage over prøver følger reglerne i eksamensbekendtgørelsen.
Kapitel 10 Ikrafttrædelses- og overgangsregler § 25. Bekendtgørelsen træder i kraft den 1. juni 2013.
 § 26. Bekendtgørelse nr. 367 af 25. april 2012 om videregående voksenuddannelser (akademiuddannelser) ophæves.
 Stk. 2. Studerende, der har gennemført et eller flere moduler af en videregående voksenuddannelse efter reglerne i de med bekendtgørelse nr. 367 af 25. april 2012 ophævede bekendtgørelser, kan, såfremt den enkelte institutions forhold tillader det, afslutte uddannelsen efter de tidligere gældende regler.
 Stk. 3. Uddannelsesinstitutioner, der udbyder videregående voksenuddannelse efter denne bekendtgørelse, udarbejder i fællesskab en overgangsordning, således at studerende, der har gennemført et eller flere moduler efter reglerne i en af de med bekendtgørelse nr. 367 af 25. april 2012 ophævedebekendtgørelser, kan afslutte uddannelsen efter reglerne for en af de uddannelser, der er nævnt i bilag 1. Institutionerne udbyder efter overgangsordningen særlige forløb på mindre end 5 ECTS-point i tilknytning til den enkelte studerendes afgangsprojekt, således at det sikres, at det samlede studieforløb for den enkelte studerende udgør i alt 60 ECTS-points.
Styrelsen for Videregående Uddannelser og Uddannelsesstøtte, den 27. maj 2013 Inge Mærkedahl / Rikke Lise Simested Bilag 1 Videregående voksenuddannelser inden for de enkelte fagområder Fagområde for service, produktion, it, bygge og anlæg m.v.
Akademiuddannelse i laboratorium- og bioteknologi, som giver ret til at anvende betegnelsen: AU i Laboratorium- og bioteknologi.
Betegnelsen på engelsk er: Academy Profession (AP) Degree in Laboratory and biotechnology.
Akademiuddannelse i informationsteknologi, som giver ret til at anvende betegnelsen: AU i Informationsteknologi.
Betegnelsen på engelsk er: Academy Profession (AP) Degree in Information & Communication Technology.
Akademiuddannelse i innovation, produkt og produktion, som giver ret til at anvende betegnelsen: AU i Innovation, produkt og produktion.
Betegnelsen på engelsk er: Academy Profession (AP) Degree in Innovation, Product and Production.
Akademiuddannelse i gastronomi, som giver ret til at anvende betegnelsen: AU i Gastronomi.
Betegnelsen på engelsk er: Academy Profession (AP) Degree in Gastronomy.
Fagområde for velfærd, undervisning og sundhed Akademiuddannelse som friluftsvejleder, som giver ret til at anvende betegnelsen: AU som Friluftsvejleder.
Betegnelsen på engelsk er: Academy Profession (AP) Degree of Outdoor Education in Theory and Practice.
Akademiuddannelse i ungdoms- og voksenundervisning, som giver ret til at anvende betegnelsen: AU i Ungdoms- og voksenundervisning.
Betegnelsen på engelsk er: Academy Profession (AP) Degree in Youth- and Adult Education.
Akademiuddannelse i ungdomspædagogik, som giver ret til at anvende betegnelsen: AU i Ungdomspædagogik.
Betegnelsen på engelsk er: Academy Profession (AP) Degree in Youth Pedagogy.
Akademiuddannelse i sundhedspraksis, som giver ret til at anvende betegnelsen: AU i Sundhedspraksis.
Betegnelsen på engelsk er: Academy Profession (AP) Degree in Health Practice.
Akademiuddannelse i tolkning, som giver ret til at anvende betegnelsen: AU i Tolkning.
Betegnelsen på engelsk er: Academy Profession (AP) Degree in Interpretation.
Akademiuddannelse i socialpædagogik, som giver ret til at anvende betegnelsen: AU i Socialpædagogik.
Betegnelsen på engelsk er: Academy Profession (AP) Degree in Social Sciences.
Akademiuddannelse i velfærdsteknologi i praksis, som giver ret til at anvende betegnelsen: AU i Velfærdsteknologi i praksis.
Betegnelsen på engelsk er: Academy Profession (AP) Degree in Applied Welfare Technology.
Fagområde for ledelse Akademiuddannelse i ledelse, som giver ret til at anvende betegnelsen: AU i Ledelse.
Betegnelsen på engelsk er: Academy Profession (AP) Degree in Leadership & Management.
Akademiuddannelse i HR, som giver ret til at anvende betegnelsen: AU i HR.
Betegnelsen på engelsk er: Academy Profession (AP) Degree in Human Resource.
Merkantile fagområde Akademiuddannelse i finansiel rådgivning, som giver ret til at anvende betegnelsen: AU i Finansiel rådgivning.
Betegnelsen på engelsk er: Academy Profession (AP) Degree in Financial Advice.
Akademiuddannelse i økonomi- og ressourcestyring, som giver ret til at anvende betegnelsen: AU i Økonomi- og ressourcestyring.
Betegnelsen på engelsk er: Academy Profession (AP) Degree in Business Economics.
Akademiuddannelse i retail, som giver ret til at anvende betegnelsen: AU i Retail.
Betegnelsen på engelsk er: Academy Profession (AP) Degree in Retail.
Akademiuddannelse i oplevelsesøkonomi, som giver ret til at anvende betegnelsen: AU i Oplevelsesøkonomi.
Betegnelsen på engelsk er: Academy Profession (AP) Degree in Experience Economy.
Akademiuddannelse i international transport og logistik, som giver ret til at anvende betegnelsen: AU i International transport og logistik.
Betegnelsen på engelsk er: Academy Profession (AP) Degree in International Transportation and Logistics.
Akademiuddannelse i international handel og markedsføring, som giver ret til at anvende betegnelsen: AU i International Handel og Markedsføring.
Betegnelsen på engelsk er: Academy Profession (AP) Degree in International Marketing.
Akademiuddannelse i kommunikation og formidling, som giver ret til at anvende betegnelsen: AU i Kommunikation og formidling.
Betegnelsen på engelsk er: Academy Profession (AP) Degree in Business Communication.
Akademiuddannelse i skatter og afgifter, som giver ret til at anvende betegnelsen: AU i Skatter og afgifter.
Betegnelsen på engelsk er: Academy Profession (AP) Degree in Taxes.
Fagområde for administration og forvaltning Akademiuddannelse i offentlig administration og forvaltning, som giver ret til at anvende betegnelsen: AU i Offentlig administration og forvaltning.
Betegnelsen på engelsk er: Academy Profession (AP) Degree in Public Administration.
Akademiuddannelse i beskæftigelse, som giver ret til at anvende betegnelsen: AU i Beskæftigelse.
Betegnelsen på engelsk er: Academy Profession (AP) Degree in Employment.
Akademiuddannelse i socialt arbejde, som giver ret til at anvende betegnelsen: AU i Socialt arbejde.
Betegnelsen på engelsk er: Academy Professions (AP) Degree in Social Work.
Fagområde for medie- og kommunikation Akademiuddannelse i kreativitet og design i medie- og kommunikationsbranchen, som giver ret til at anvende betegnelsen: AU i Kreativitet og design i medie- og kommunikationsbranchen.
Den engelsk betegnelse er: Academy Profession (AP) Degree in creativity and Design in the Media and Communication Business.
Akademiuddannelse i projektledelse i medie- og kommunikationsbranchen, som giver ret til at anvende betegnelsen: AU i Projektledelse i medie- og kommunikationsbranchen.
Betegnelsen på engelsk er: Academy Profession (AP) Degree in Project Management in the Media and Communication Business.
