 Et medlem havde under arbejde i Norge været omfattet af det norske  

 trygdesystem frem til den 30. april 1989. Medlemmet tilmeldte sig  

 arbejdsformidlingen i Danmark den 27. april 1989 og indgav optagelsesbegæring  

 til arbejdsløshedskassen den 17. maj 1989.
 Ankenævnet fandt, at medlemmet, der var omfattet af den norske  

 lovgivning om arbejdsløshedsforsikring, kunne overflyttes til den danske  

 forsikring i umiddelbar fortsættelse heraf.
 Et medlem klagede over direktoratets afgørelse, hvorefter medlemmet var  

 optaget i en kasse for selvstændige erhvervsdrivende den 17. maj 1989,  

 hvilket var datoen for kassens modtagelse af medlemmets optagelsesbegæring,  

 og medlemmet ville således være dagpengeberettiget fra den 17. maj 1989 i det  

 omfang, betingelserne herfor i øvrigt havde været opfyldt, jf.  

 arbejdsløshedsforsikringslovens § 41, stk. 7, og Direktoratet for  

 Arbejdsløshedsforsikringens bekendtgørelse nr. 499 af 19. august 1988 om  

 optagelse i en statsanerkendt arbejdsløshedskasse for lønmodtagere, § 6, stk.  

 1.
 Direktoratet bemærkede, at direktoratet var enig med kassen for  

 selvstændige i, at medlemmet skulle optages i en arbejdsløshedskasse for  

 lønmodtagere, idet det var direktoratets opfattelse, at medlemmet havde været  

 lønmodtager i Norge, og at hun således havde vist, at det var  

 lønmodtagerarbejde, som hun stillede sin arbejdskraft til rådighed for.
Det fremgik af medlemmets ledighedserklæring af 27. april 1989, at hun  

 havde været ansat som hotelchef i Norge i perioden 1. juli 1987 - 19. april  

 1989. Årsagen til arbejdsophøret var virksomhedens konkurs.
Medlemmet havde  

 givet fremmøde på den danske arbejdsformidling den 27. april 1989.
 Trygdekontoret i Norge bekræftede, at medlemmet i perioden 30. juni 1987 -  

 30. april 1989 havde været omfattet af det norske forsikringssystem.
 Medlemmet anmodede den 14. maj 1989 om optagelse som medlem i kassen for  

 selvstændige, der modtog anmodningen den 17. maj 1989.
 Medlemmet anmodede den 8. juni 1989 om optagelse i en kasse for  

 lønmodtagere, der modtog anmodningen den 9. juni 1989.
Kassen for lønmodtagere meddelte den 3. juni 1989 medlemmet, at et medlem,  

 der havde arbejdet i et andet nordisk land, kunne vende tilbage til Danmark  

 og umiddelbart indtræde i dagpengeretten, såfremt medlemmet forud for  

 overflytningen til et andet nordisk lands forsikring havde været forsikret i  

 Danmark, og såfremt der var ansøgt om genoptagelse, inden der var gået 5 år  

 fra det tidspunkt, hvor medlemmet sidst havde været medlem af en dansk  

 arbejdsløshedskasse.
For at kunne tilbageflyttes til den danske forsikring  

 uden først at have opnået beskæftigelse her i landet, var det en  

 forudsætning, at medlemmet på ny tilmeldte sig det danske forsikringssystem,  

 dvs. både arbejdsformidlingen og arbejdsløshedskassen inden 8 uger efter  

 hjemkomsten.
 Kassen for lønmodtagere anførte videre, at medlemmet var optaget i kassen  

 med virkning fra den 9. juni 1989, da kassen ikke havde haft mulighed for at  

 optage hende, før begæring om optagelse var modtaget.
Medlemmet klagede til direktoratet over denne afgørelse.
Medlemmet  

 anførte, at hun og hendes ægtefælle før afrejsen til Norge havde været  

 medlemmer af arbejdsløshedskassen for selvstændige, og efter hjemkomsten til  

 Danmark kontaktede de denne kasse.
Medlemmets ægtefælle blev umiddelbart  

 genoptaget i kassen for selvstændige og havde modtaget dagpenge fra den 27.  

 april 1989. Proceduren i kassen for selvstændige blev lidt forsinket på grund  

 af sygdom, men rekvisitionen på diverse dokumenter og papirer fra Norge blev  

 foranlediget af kassen for selvstændige.
Dette materiale blev indleveret på  

 kassen for selvstændiges kontor i Holstebro den 8. maj 1989. Efter nogen tids  

 forløb meddelte kassen for selvstændige medlemmet, at hun skulle optages i  

 kassen for lønmodtagere, og at kassen for selvstændige ville fremsende de  

 fornødne dokumenter dertil.
Medlemmet anførte videre, at hun kontaktede kassen for selvstændige, da  

 kassen for lønmodtagere ikke havde kontaktet hende.
Kassen for selvstændige  

 beklagede, at den på grund af sygdom ikke havde fået videresendt papirerne,  

 men at dette nu ville ske.
Herefter var der igen forsinkelse på grund af  

 sygdom, og først den 3. juli 1989 modtog medlemmet den afgørelse, som hun  

 fandt meget forkert.
Medlemmet var sat i en katastrofal situation, til trods  

 for, at hun efter sin hjemkomst havde handlet hurtigt og korrekt ifølge de  

 informationer, hun havde modtaget fra kassen for selvstændige.
Kassen for lønmodtagere fastholdt den 19. juli 1989 over for direktoratet  

 den trufne afgørelse.
Kassen for lønmodtagere anmodede direktoratet om at  

 oplyse, hvorvidt kassen for selvstændiges fortolkning af vejledningen til  

 artikel 5 i nordisk overenskomst af 12. november 1985 om ydelser ved  

 arbejdsløshed - var korrekt, for så vidt angik hvilken arbejdsløshedskasse en  

 person skulle tilbageflyttes til.
Kassen for lønmodtagere fandt ikke at kunne  

 dispensere fra reglen om, at optagelse først kunne finde sted fra det  

 tidspunkt, på hvilket der var søgt om optagelse i arbejdsløshedskassen, altså  

 den 9. juni 1989, men såfremt direktoratet ville tillade det, var kassen for  

 lønmodtagere indforstået med at anerkende henvendelsen til kassen for  

 selvstændige den 8. maj 1989 som korrekt optagelsesdato.
 Ankenævnet fandt, at medlemmet, der var omfattet af den norske lovgivning  

 om arbejdsløshedsforsikring indtil den 30. april 1989, kunne overflyttes til  

 den danske forsikring i umiddelbar fortsættelse heraf, jf. artikel 5  

 sammenholdt med artikel 8 i Den Nordiske Overenskomst af 12. november 1985 om  

 ydelser ved arbejdsløshed.
 Ankenævnet lagde herved vægt på, (at) medlemmet blev tilmeldt  

 arbejdsformidlingen i Danmark allerede den 27. april 1989, (at) hun  

 umiddelbart efter sin tilbagekomst til Danmark rettede henvendelse til den  

 arbejdsløshedskasse, hun havde været medlem af forud for sin flytning til  

 Norge, og (at) hun den 8. maj 1989 afleverede sin ledighedserklæring og  

 oplysning om beskæftigelses- og forsikringsforhold til denne kasse.
 Ankenævnet lagde endvidere vægt på, at direktoratets bekendtgørelse nr.  

 499 af 19. august 1988 alene omhandler optagelse i en statsanerkendt  

 arbejdsløshedskasse i medfør af reglerne i arbejdsløshedsforsikringslovens §  

 41 og 67, men ikke i den situation, at en person ønsker tilbageflytning til  

 den danske forsikring efter i en periode at have været omfattet af  

 forsikringen i et af de øvrige nordiske lande.
 Ankenævnet ændrede således Direktoratet for Arbejdsløshedsforsikringens  

 afgørelse.
