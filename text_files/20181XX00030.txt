Skriftlig fremsættelse (3. oktober 2018) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af dagtilbudsloven og lov om en børne- og ungeydelse (Obligatorisk læringstilbud til 1-årige børn i udsatte boligområder) (Lovforslag nr.
L 7) Lovforslaget udmønter dele af aftalen af 28. maj 2018 mellem regeringen, Socialdemokratiet og Dansk Folkeparti om obligatorisk læringstilbud til 1-årige i udsatte boligområder og skærpet straf til ledere for pligtforsømmelser, som er en del af regeringens samlede indsats mod parallelsamfund.
 Lovforslagets formål er at sikre, at flere børn fra udsatte boligområder kommer i dagtilbud, som bl.a. kan understøtte deres dansksproglige kompetencer og generelle læringsparathed, så de kan indgå i børnefællesskabet i dagtilbuddet og blive bedre klædt på til livet i skolen, uddannelsessystemet og senere på arbejdsmarkedet.
Det foreslås, at der indføres et nyt selvstændigt tilbud til 1-årige børn i udsatte boligområder, som ikke er optaget i en daginstitution efter dagtilbudslovens § 19, stk. 2-5, eller en dagpleje efter dagtilbudslovens § 21, stk. 2 eller 3. Tilbuddet vil blive benævnt obligatorisk læringstilbud og vil have en varighed af 25 timer om ugen.
Det obligatoriske læringstilbud vil skulle finde sted i en kommunal, selvejende eller udliciteret daginstitution, som kommunalbestyrelsen vurderer kan understøtte barnets sproglige, sociale, personlige og kognitive udvikling samt demokratiske dannelse.
Det foreslås, at børn i obligatorisk læringstilbud skal integreres i børnefællesskabet i daginstitutionen, ligesom indsatsen i det obligatoriske læringstilbud vil skulle tilrettelægges i overensstemmelse med de krav, som stilles til daginstitutionen efter dagtilbudsloven.
Det indebærer bl.a., at indsatsen vil skulle tilrettelægges i overensstemmelse med den pædagogiske læreplan, som er udarbejdet for aldersgruppen i institutionen.
Det foreslås videre, at der som led i det obligatoriske læringstilbud vil skulle iværksættes målrettede forløb for børnene, som skal medvirke til særligt at styrke børnenes dansksproglige kompetencer og generelle læringsparathed samt introducere børnene til danske traditioner og demokratiske normer og værdier.
Herudover vil barnets forældre skulle indgå i forløb, der skal inspirere til og vejlede om, hvordan forældrene kan støtte og motivere deres barn i det obligatoriske læringstilbud og understøtte barnets udvikling som defineret ovenfor.
Endelig foreslås det, at forældrene skal have pligt til at lade deres barn deltage i det obligatoriske læringstilbud, herunder i det definerede omfang på 25 timer om ugen, ligesom barnet og begge forældrene skal have pligt til at deltage i de målrettede forløb.
Lever forældrene ikke op til dette, vil kommunalbestyrelsen skulle træffe afgørelse om standsning af børneydelsen.
Afgørelsen om standsning af børneydelsen vil være gældende for et kvartal.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
