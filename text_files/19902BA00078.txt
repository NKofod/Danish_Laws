Nr BSF 78 Forslag til folketingsbeslutning om nedsættelse af et  

 førtidspensionsudvalg Fremsat af Jan Petersen (S) Jytte Andersen (S) Pernille Forchhammer (S)  

 Jytte Hilden (S) Hans Jørgen Jensen (S) Jørn Pedersen (S) Peder Sass (S)  

 Grete Schødts (S) Taanquist (S) Pernille Frahm (SF) Hanne Thanning Jacobsen  

 (SF) den 30. april 1991 Med det formål at fremlægge et handlingsprogram for førtidspensionsområdet opfordres regeringen til at nedsætte et førtidspensionsudvalg.
Udvalget skal bestå af repræsentanter for handicaporganisationerne, De Samvirkende Invalideorganisationer, de kommunale organisationer og arbejdsmarkedets parter.
Udvalgets arbejde og dermed handlingsprogrammet skal være færdigt, således at Folketinget i folketingsåret 1991-92 kan behandle de dele af handlingsprogrammet, der kræver lovgivning.
 Handlingsprogrammet skal indeholde følgende elementer:
 - Forslag til forbedrede muligheder for at aktivere og revalidere mulige  

 ansøgere om førtidspension med det formål at nedbringe antallet af personer,  

 der førtidspensioneres.
 - Forslag til at forbedre førtidspensionisters mulighed for at få delvis  

 beskæftigelse gennem en egentlig retssikring af job uden bortfald af  

 pensionsydelse.
 - Forslag til forbedrede muligheder for kommuner og amtskommuner for at  

 kunne aktivere såvel ansøgere om førtidspension som personer med allerede  

 tilkendt førtidspension.
 - Forslag til, hvorledes sagsbehandlingstiderne ved ansøgning om  

 førtidspension under eet nedbringes, herunder angivelse af fordele og ulemper  

 ved lovbestemte tidsfrister for en afgørelse.
 - En vurdering af behovet for ændringer i tilkendelsessystemet og mulige  

 modeller for et nyt tilkendelsessystem.
 - En vurdering af behovet for forbedringer af retssikkerheden i form af  

 gennemskuelighed og klare ankemuligheder.
 - En vurdering af refusionssystemet på det sociale område.
Bemærkninger til forslaget Regeringens forslag til lov om ændring af den sociale styrelseslov og lov  

 om social pension m.v. (Omlægning af regler om tilkendelse af førtidspension,  

 refusionssatser og ankestrukturen m.v.), L 62 i indeværende samling,  

 indebærer omfattende ændringer på førtidspensionsområdet.
Disse ændringer tilgodeser imidlertid ikke det behov, der er for, at det  

 samlede førtidspensionssystem gennemgås.
Det er forslagsstillernes hensigt,  

 at nedsættelse af et førtidspensionsudvalg skal sikre, at ændringer på  

 førtidspensionsområdet kan ske i bred enighed mellem brugere og et bredt  

 politisk flertal i Folketinget.
 Blandt de opgaver, der pålægges udvalget, er, at det skal fremkomme med  

 såvel forslag til ændringer inden for den gældende lovgivning som forslag til  

 nye love.
Ifølge beslutningsforslaget skal udvalget have repræsentation fra  

 handicap- og invalideorganisationerne, de kommunale organisationer og  

 arbejdsmarkedets parter.
Forslagsstillerne forudsætter, at der herigennem  

 også sikres repræsentation fra medarbejdergrupper med opgaver inden for  

 førtidspensionsområdet.
 Der henvises i øvrigt til beslutningsforslagets beskrivelser af de enkelte  

 opgaver, udvalget skal løse i forbindelse med udarbejdelsen af  

 handlingsprogrammet.
Skriftlig fremsættelse Jan Petersen (S):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om nedsættelse af et  

 førtidspensionsudvalg.
(Beslutningsforslag nr.
B 78).
 Jeg henviser til de bemærkninger, der ledsager forslaget, og anbefaler det  

 til Tingets velvillige behandling, idet det er forslagsstillernes opfattelse,  

 at et bredt flertal i Tinget vil kunne tilslutte sig forslaget.
