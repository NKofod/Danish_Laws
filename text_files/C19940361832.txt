 Redegørelse for sagen:
En 17-årig deltog i perioden 22. august til 2. september 1994 i et kursus  

 benævnt, »Udbening, trimning og portionering« på et AMU-center.
Det  

 var oplyst, at kursisten efter afsluttet kursus var lovet arbejde på en  

 virksomhed.
Arbejdsformidlingen gav afslag på ansøgning om kursusgodtgørelse med den  

 begrundelse, at godtgørelse for deltagere under 18 år ikke må overstige  

 deltagerens hidtidige gennemsnitlige indtægt pr. dag i de sidste 4 uger før  

 tilmelding til kurset.
Kusisten havde ikke haft indtægter efter den 17. juli  

 1994.
 Afgørelse:
 Arbejdsmarkedets Ankenævn tiltrådte AF-kontorets afgørelse på sit møde den  

 30. november 1994, j. nr. 1994-3-694, med henvisning til bekendtgørelsens §§  

 7 og 29.
Ankenævnet lagde til grund for sin afgørelse, at den pågældende, der var  

 under 18 år, ikke havde haft indtægt i de sidste 4 uger før tilmelding til  

 kurset.
Der var derfor ikke mulighed for at beregne nogen godtgørelse til  

 kursisten.
 Styrelsens kommentar:
 Styrelsen skal herved henstille, at uddannelsessteder og  

 efteruddannelsesudvalg drager omsorg for, at deltagere i  

 arbejdsmarkedsuddannelser, der er under 18 år, forud for optagelsen  

 informeres om regelsættet.
