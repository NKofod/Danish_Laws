Fradrag i dagpenge, modtaget dagpenge det meste af ferieåret, afholdt ferie med feriegodtgørelse XX 20. april 2009 Ankenævnet har behandlet Deres klage på møde den 16. april 2009.
Nævnet traf denne A F G Ø R E L S E Der skal ske fradrag i Deres dagpenge for de 25 feriedage, som De har afholdt i perioden fra den 21. marts 2005 til den 1. maj 2005.
 Ankenævnet finder ikke grundlag for at kritisere a-kassens vejledning.
 Ankenævnet tiltræder således Arbejdsdirektoratets afgørelse af den 7. november 2008.
B E G R U N D E L S E Ankenævnet har lagt til grund, at  De meldte Dem ledig fra den 2. januar 2004, fra hvilken dato De har modtaget dagpenge,  De holdt egen optjent ferie 1 dag i uge 12 i 2005, 4 dage i uge 13 i 2005, og 5 dage i hver af ugerne 14, 15, 16 og 17 i 2005, og  De modtog feriegodtgørelse i Deres ferie.
 Arbejdsdirektoratet har den 7. november 2008 truffet afgørelse om, at der skal ske fradrag i Deres dagpenge for den ferie, som De har afholdt i perioder i marts 2005 og april 2005, samt at direktoratet ikke fandt anledning til at kritisere a-kassens vejledning.
Dagpenge ydes for indtil 5 dage om ugen.
Beregning af dagpenge sker for en uge ad gangen.
Et medlem, der er forsikret på fuld tid, skal have belagt dagpengekortet med mindst 7,4 timer pr. dag, når medlemmet 1) er syg, 2) holder fri for egen regning, 3) holder egen optjent ferie, 4) holder ferie med dagpenge, 5) overgår til efterløn eller udtræder af efterlønsordningen, 6) i øvrigt ikke er til rådighed for arbejdsmarkedet, eller 7) er omfattet af karensperioderne i lovens § 53, stk. 1, eller § 54.
 Et medlem, der er forsikret på fuld tid, kan kun få supplerende dagpenge, hvis medlemmets dagpenge i ugen udgør et beløb, der mindst svarer til dagpenge for 7,4 timer.
 Ankenævnet finder, at der skal ske fradrag i Deres dagpenge for de 25 feriedage, som De har holdt i perioden fra den 21. marts 2005 til den 1. maj 2005.
 Ankenævnet har lagt vægt på, at De i ferieperioderne holdt egen optjent ferie med feriegodtgørelse.
 Deres dagpengekort skal således belægges med optjent ferie svarende til 7,4 timer for uge 12 i 2005 (1 dag), 29,6 timer for uge 13 i 2005 (4 dage), og 37 timer for hver af ugerne 14, 15, 16 og 17 (5 dage for hver uge).
 De kan dermed få udbetalt supplerende dagpenge for ugerne 12 og 13, idet Deres dagpenge for disse uger udgør et beløb, der mindst svarer til dagpenge for 7,4 timer.
 De kan derimod ikke få udbetalt supplerende dagpenge for ugerne 14-17, idet De i disse uger har holdt ferie, og således ikke har ret til dagpenge, fordi De ikke stod til rådighed for arbejdsmarkedet, når De holdt ferie.
R E G L E R Ankenævnet henviser til  § 46, stk. 1 og stk. 5, og § 65 i lov om arbejdsløshedsforsikring m.v., jf. lovbekendtgørelse nr. 708 af 13. august 2003,  § 34 b i lov om ferie, jf. lovbekendtgørelse nr. 407 af 28. maj 2004,  § 9 i Arbejdsdirektoratets bekendtgørelse nr. 966 af 8. november 2001 om supplerende dagpenge, og  § 1 i Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede m.v.
B E M Æ R K N I N G E R T I L D E R E S K L A G E De har i Deres klage anført, at De af a-kassen blev vejledt om at afvikle Deres optjente ferie, inden De overgik til efterløn den 2. maj 2005, og at dette har stillet Dem økonomisk ringere, end hvis De havde ventet med at afvikle Deres egen optjente ferie til efter, at De var gået på efterløn.
 Ankenævnet skal hertil bemærke, at det ikke havde stillet Dem økonomisk bedre, dersom De havde undladt at afholde Deres ferie og i stedet havde anmodet om udbetaling af feriegodtgørelsen efter ferieårets udløb.
 I henhold til ferielovens § 34 b, stk. 2 kan et medlem få udbetalt sin feriegodtgørelse ved ferieårets slutning, hvis medlemmet ikke har holdt den pågældende ferie, og arbejdsforholdet, hvor ferien er optjent, er ophørt.
I henhold til § 34 b, stk. 4 skal Arbejdsdirektoratet give tilladelse til udbetaling af feriegodtgørelsen, hvis medlemmet i ferieåret har modtaget dagpenge, orlovsydelse eller kontanthjælp.
Feriegodtgørelsen nedsættes med det antal dage, medlemmet har fået ovennævnte ydelser.
 Dette betyder, at dage med arbejdsløshedsdagpenge i ferieåret skal modregnes i feriepengene.
Det fremgår af ledighedserklæringen, at De meldte Dem ledig fra den 2. januar 2004, fra hvilken dato De har modtaget dagpenge.
De har således modtaget dagpenge i størstedelen af ferieåret 2004 til 2005.
 Det fremgår af sagen, at De havde optjent 25 feriedage.
 Da De i ferieåret 2004 til 2005 havde modtaget dagpenge i flere dage, end De havde optjent ferie for, ville der efter modregningen ikke have været nogen feriepenge til udbetaling.
 Uanset, om De var overgået til efterløn tidligere, eksempelvis d. 1. april 2005 som De anfører, havde De ikke kunnet få udbetalt Deres feriepenge efter ferieårets udløb uden fradrag, idet De havde modtaget dagpenge i det meste af ferieåret 2004 til 2005, og idet antallet af dage med arbejdsløshedsdagpenge også på dette tidspunkt skulle trækkes fra det antal dage, som de uhævede feriepenge svarede til.
 Ankenævnet finder på denne baggrund ikke grundlag for at kritisere a-kassens vejledning.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, sekretariatets kontorrapport af den 19. marts 2009, sekretariatets høringsskrivelse af den 20. marts 2009 og sekretariatets kontorrapport af den 23. marts 2009.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring m.v., jf. lovbekendtgørelse nr. 708 af 13. august 2003:
Kapitel 9 Beregning af dagpenge m.v.
§ 46. Dagpenge ydes for indtil 5 dage om ugen efter reglerne i kapitel 10. Beregning af dagpengene sker for en uge ad gangen.
Udbetalingen sker bagud for 14 dage eller for 4 henholdsvis 5 uger.
Hver 4/5-ugers-udbetalingsperiode slutter næstsidste søndag i en måned.
Direktøren for Arbejdsdirektoratet kan ændre en udbetalingsperiode, når særlige forhold taler herfor.
Direktøren fastsætter nærmere regler om, hvornår dagpengene skal være til disposition for medlemmet.
 Stk. 2. Udbetales dagpenge ikke rettidigt, jf. stk. 1, og skyldes dette ikke medlemmets forhold, forrentes beløbet med den aktuelt gældende morarente efter rentelovens § 5 fra forfaldsdagen, jf. dog stk. 3. Rentebeløb, der er mindre end højeste dagpenge for en dag, jf. § 47, udbetales ikke.
 Stk. 3. Stk. 2 finder ikke anvendelse ved efterbetaling af dagpenge efter artikel 69 i forordning (EØF) nr. 1408/71.
 Stk. 4. Stk. 2 finder tilsvarende anvendelse ved efterbetaling af andre ydelser fra kassen og ved forsinket udbetaling af en skattefri præmie, jf. § 74 k og § 75 c, stk. 10-13 og 15. Dette gælder dog ikke godtgørelse efter lov om godtgørelse ved deltagelse i erhvervsrettet voksen- og efteruddannelse.
 Stk. 5. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelsen af stk. 2-4.
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
Stk. 6. Arbejdsløshedskassernes fremgangsmåde ved udveksling af information med Arbejdsformidlingen sker efter regler fastsat af direktøren for Arbejdsdirektoratet efter forhandling med chefen for Arbejdsmarkedsstyrelsen og Beskæftigelsesrådet.
Direktøren for Arbejdsdirektoratet fastsætter efter forhandling med chefen for Arbejdsmarkedsstyrelsen og Beskæftigelsesrådet nærmere regler for arbejdsløshedskassernes pligt til at videregive oplysninger til brug for Arbejdsformidlingen eller til statistisk brug.
 Lov om ferie, jf. lovbekendtgørelse nr. 407 af 28. maj 2004:
§ 34 b.
Feriegodtgørelse for ferie, som er holdt, men hvor beløbet ikke er hævet af lønmodtageren inden udløbet af ferieåret, og hvor beløbet er mindre end 3.000 kr. efter fradrag af skat og arbejdsmarkedsbidrag, udbetales efter anmodning til lønmodtageren af FerieKonto eller den, der i medfør af § 31 administrerer feriegodtgørelsen, jf. dog § 34 a.
Det er en betingelse, at lønmodtageren skriftligt erklærer, at ferien er holdt i et ansættelsesforhold.
 Stk. 2. Feriegodtgørelse, der ikke er hævet af lønmodtageren inden udløbet af ferieåret, og som er optjent i et ansættelsesforhold, der er ophørt senest ved udløbet af ferieåret, udbetales efter anmodning til lønmodtageren af FerieKonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at ansættelsesforholdet er ophørt.
 Stk. 3. Feriegodtgørelse, der ikke er hævet af lønmodtageren inden udløbet af ferieåret, eller løn under ferie eller ferietillæg, der ikke er udbetalt til lønmodtageren inden udløbet af ferieåret, og som vedrører optjent ferie for beskæftigelse ud over 9½ måneds samlet varighed i et optjeningsår, og som ikke er aftalt overført efter §§ 19 eller 40, udbetales efter anmodning til lønmodtageren af arbejdsgiveren, FerieKonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at beløbet vedrører optjent ferie for beskæftigelse ud over 9½ måneds samlet varighed i et optjeningsår, som ikke er aftalt overført efter §§ 19 eller 40.
Stk. 4. Har lønmodtageren fået arbejdsløshedsdagpenge, ydelse efter lov om børnepasningsorlov eller kontanthjælp i ferieåret, kan udbetaling efter stk. 2 og 3 kun ske efter direktøren for Arbejdsdirektoratets forudgående godkendelse.
Antallet af dage med de nævnte ydelser skal trækkes fra det antal dage, de uhævede feriepenge svarer til.
Hvis der herefter resterer et antal feriedage, meddeler direktøren for Arbejdsdirektoratet arbejdsgiveren, FerieKonto eller den, der i medfør af § 31 administrerer feriegodtgørelsen, for hvor mange dage der kan udbetales til lønmodtageren.
Stk. 5. Muligheden for udbetaling efter stk. 1-3 fortabes, hvis lønmodtageren ikke senest den 30. september efter ferieårets udløb skriftligt anmoder arbejdsgiveren, FerieKonto eller den, der i medfør af § 31 administrerer feriegodtgørelsen, om udbetaling efter disse regler.
Muligheden for udbetaling efter godkendelse, jf. stk. 4, fortabes, hvis lønmodtageren ikke senest den 30. september efter ferieårets udløb skriftligt anmoder direktøren for Arbejdsdirektoratet om udbetaling efter disse regler.
 Bekendtgørelse nr. 966 af 8. november 2001 om supplerende dagpenge:
§ 9. Et medlem, der er forsikret på fuld tid, skal have belagt dagpengekortet med mindst 7,4 timer pr. dag (teknisk belægning), når medlemmet 1) er syg, 2) holder fri for egen regning, 3) holder egen optjent ferie, 4) holder ferie med dagpenge, 5) overgår til efterløn eller udtræder af efterlønsordningen, 6) i øvrigt ikke er til rådighed for arbejdsmarkedet, eller 7) er omfattet af karensperioderne i lovens § 53, stk. 1, eller § 54.
 Stk. 2. Et medlem forsikret på deltid skal have belagt dagpengekortet i de situationer, der er nævnt i stk. 1, med et timetal for hver dag, der svarer til 1/5 af den gennemsnitlige ugentlige arbejdstid før ledigheden, jf. § 2, stk. 2.
 Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede m.v.:
Kapitel 1 Generelle pligter § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
