Nr BTB 34 Betænkning over Forslag til folketingsbeslutning om det danske engagement  

 ved FN's fredsbevarende styrke i det tidligere Jugoslavien (UNPROFOR)   

 Nr B 34 1994-95, 1. samling Afgivet af Forsvarsudvalget Afgivet: 19941213 Udvalget har behandlet beslutningsforslaget i to møder og har herunder  

 stillet spørgsmål til forsvarsministeren og udenrigsministeren, som disse har  

 besvaret skriftligt.
Udvalgets spørgsmål og forsvarsministerens og  

 udenrigsministerens svar herpå er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets og Enhedslistens medlemmer) beslutningsforslaget til  

vedtagelse uændret.
 Et mindretal (Fremskridtspartiets medlem af udvalget) vil redegøre  

 for sin stilling til beslutningsforslaget ved 2. (sidste) behandling.
 Et andet mindretal (Enhedslistens medlem af udvalget) indstiller  

 beslutningsforslaget til forkastelse, dels fordi det ikke er  

 dokumenteret at yderligere mulighed for at anvende militær magt vil føre til  

 en løsning til gavn for civilbefolkningen og de anti-nationalistiske kræfter,  

 dels fordi FN's Sikkerhedsråds resolution nr. 958 bygger på en tilslutning  

 til Vance-Owen-planen, som betyder en etnisk opdeling af Bosnien-Hercegovina.
Ingrid Rasmussen (S) nfmd.
Helen Beim (S) Helle Degn (S) Poul Qvist  

 Jørgensen (S) Ove Fich (S) Villy Søvndal (SF) Jørgen Estrup (RV) Søren  

 Søndergaard (EL) Arne Melchior (CD) Svend Aage Jensby (V) Knud Enggaard  

 (V) fmd.
Peder Sønderby (V) Anders Mølgaard (V) Niels Ahlmann-Ohlsen  

 (KF) Kaj Ikast (KF) Stefan G.
Rasmussen (KF) Annette Just (FP) Bilag Nogle af udvalgets spørgsmål til forsvarsministeren og dennes svar herpå Spørgsmål 1:
Kan ministeren bekræfte, at der med beslutningsforslaget er tale om en  

 omklassificering af de danske FN-styrker i Kroatien fra at være sendt ud som  

 fredsbevarende til at blive betragtet som fredsskabende? Svar:
Nej.
FN's styrke i det tidligere Jugoslavien, UNPROFOR, herunder de danske  

 soldater, er en fredsbevarende styrke.
UNPROFOR har ikke noget fredsskabende  

 mandat.
UNPROFOR er udsendt under regler for magtanvendelse i selvforsvar,  

 der ud over almindeligt selvforsvar også omfatter situationer, hvor bevæbnede  

 personer med magt forsøger at forhindre FN-tropperne i at udføre deres  

 mandat.
Heri ligger ifølge FN's retningslinjer, at selvforsvar omfatter  

 forsvar af egen person, af ens enhed, post, konvoj, køretøj eller våben.
En  

 fredsbevarende styrke formodes at fungere som et integreret hele.
Et angreb  

 på dele af styrken berettiger derfor andre personer eller enheder fra styrken  

 til at handle i selvforsvar mod dette angreb.
Disse regler for magtanvendelse  

 i selvforsvar har været gældende for FN's fredsbevarende operationer i de  

 seneste 20 år.
I forbindelse med resolution 836 (1993) og 958 (1994) har Sikkerhedsrådet  

 givet bemyndigelse til, at der, i tæt koordination med FN, vil kunne anvendes  

 flystyrker til støtte for UNPROFOR's mandat i de sikre områder.
Indsættelsen  

 af luftstøttekoordinationshold til, om nødvendigt, at kunne dirigere fly  

 præcist mod udpegede mål og til beskyttelse af de indsatte tropper ændrer  

 ikke ved karakteren af UNPROFOR's indsats som en fredsbevarende styrke,  

 hverken i Kroatien, Bosnien-Hercegovina eller Makedonien.  

 Luftstøttekoordinationsopgaven i relation til UNPROFOR's mandat i de sikre  

 områder kan imidlertid have et sådant element af magtanvendelse i sig, at det  

 har været opfattet som naturligt at bringe grundlovens § 19, stk. 2, i  

 anvendelse, som det tilsvarende var tilfældet ved folketingsbeslutning B 107.
 Spørgsmål 2:
Når man i beslutningsforslagets bemærkninger under IV henviser til  

 grundlovens § 19, stk. 2, er det så ikke at regne for tilladelse til  

 krigshandlinger, der ligger ud over forsvar mod væbnet angreb mod danske  

 styrker? Svar:
Henvisningen til grundlovens § 19, stk. 2, er indiceret, fordi regeringen  

 finder, at udsendelse af det i bemærkningerne omtalte  

 luftstøttekoordinationshold vil være omfattet af denne grundlovsbestemmelses  

 henvisning til anvendelse af militære magtmidler mod en fremmed stat.
Da  

 denne bistand til eventuel magtanvendelse sker i beskyttelsesøjemed til  

 sikring af, at UNPROFOR kan udføre sit internationale mandat, er der selvsagt  

 hermed ikke givet tilladelse til krigshandlinger.
 Spørgsmål 3:
Er ministeren parat til også at hjemtrække det danske kontingent af  

 FN-soldater fra Kroatien, hvis situationen i Kroatien forværres til egentlig  

 krig imellem parterne? Svar:
Den generelt stabile situation i DANBAT's område understreger, at styrken  

 løser sin opgave, jf.
Sikkerhedsrådets mandat, og at styrken ikke skal  

 trækkes tilbage.
 Da hverken den militære eller politiske situation i området er statisk,  

 men udvikler sig - i øjeblikket primært som en konsekvens af den spændte  

 situation i Bihac-enklaven, som grænser op til bl.a. sektor Nord - kan det  

 ikke udelukkes, at der opstår en situation, hvor Danmark må trække sit bidrag  

 ud af Kroatien.
 Der synes at kunne opstå tre situationer, hvor en tilbagetrækning kunne  

 blive aktuel:
1) hvis Sikkerhedsrådet vedtager en resolution, hvoraf det fremgår, at  

 styrken skal trækkes tilbage, 2) hvis situationen generelt medfører, at bl.a. de danske styrker ikke  

 længere er i stand til at løse deres opgave, eller 3) hvis andre lande måtte trække deres styrkebidrag ud og sikkerheden for  

 de danske styrker af den årsag ikke længere kan opretholdes.
 Tilsvarende overvejelser gælder for øvrige styrkebidrag til UNPROFOR.
 Spørgsmål 4:
Kan ministeren beskrive, hvilke ændringer beslutningsforslaget giver i  

 forhold til den oprindelige beslutning om at sende danske FN-styrker til  

 Kroatien efter FN-resolution 836? Svar:
 UNPROFOR blev etableret ved sikkerhedsrådsresolution 743 i februar 1992.  

 Den oprindelige beslutning om at sende danske FN-styrker til Kroatien skete  

 efter en anmodning fra FN af 6. marts 1992 på baggrund af resolution 743.
UNPROFOR-styrken var oprindeligt udsendt på basis af en fredsplan (den  

 såkaldte Vance-plan) for Kroatien og med parternes indforståelse.
UNPROFOR er  

 siden løbende blevet udvidet, herunder med opgaver i Bosnien-Herzegovina og i  

 Makedonien.
Af praktiske årsager er UNPROFOR opdelt i tre underkommandoer for  

 de tre områder (Kroatien, Bosnien-Hercegovina og Makedonien). Hver af disse  

 underkommandoer har egen chef, men er underlagt UNPROFOR's overordnede  

 kommando og er dækket af de løbende mandatfornyelser.
Der gælder samme regler  

 om magtanvendelse i selvforsvar for hele UNPROFOR.
 I operative paragraf 10 i sikkerhedsrådsresolution 836 (1993), der er  

 vedtaget under FN-pagtens kapitel VII, besluttes det, at medlemslandene kan  

 tage alle nødvendige skridt gennem anvendelse af flystyrker i og omkring de  

 sikre områder i Bosnien-Hercegovina til at støtte UNPROFOR i udførelsen af  

 sit mandat, således som det er defineret i resolutionens paragraf 5 og 9.  

 Luftstøtten skal ydes i henhold til Sikkerhedsrådets bemyndigelse og i tæt  

 koordination med FN's generalsekretær og UNPROFOR.
Sikkerhedsrådsresolution 958 knytter sig direkte til resolution 836 og  

 indeholder ikke noget nyt i forhold til de centrale elementer i resultion 836  

 om anvendelse af flystyrker til støtte for UNPROFOR's mandat til beskyttelse  

 af de sikre områder i Bosnien-Hercegovina, inklusive Bihac.
Men eftersom  

 beskyttelsen af Bihac-området nødvendiggør en militær indsats rettet mod mål  

 i Kroatien, har Sikkerhedsrådet fundet det rigtigst at vedtage en særlig  

 resolution, i hvilken det tilkendegives, at autorisationen i resolution 836,  

 operative paragraf 10, også skal finde anvendelse i Kroatien.
Hvor UNPROFOR's opgaver i Kroatien til en vis grad har bestået af  

 traditionelle fredsbevarende opgaver, har de primære opgaver i  

 Bosnien-Hercegovina været beskyttelse af humanitære forsyninger.
Hertil kom  

 med sikkerhedsrådsresolution 836 fra juni 1993 også en række opgaver i  

 relation til beskyttelsen af de såkaldte sikre områder i Bosnien-Hercegovina.  

 Med folketingsbeslutning B 107 besluttede Folketinget i opfølgning af  

 resolution 836, at det danske engagement ved FN's fredsbevarende styrke i det  

 tidligere Jugoslavien (UNPROFOR) blev udvidet gennem udsendelse af en dansk  

 militær styrke under forhold, hvor mulighederne for at anvende militære  

 magtmidler er forøget.
Resolution 958 (1994) indeholder ikke noget nyt i  

 forhold til de centrale elementer i resolution 836, men på grund af en vis  

 usikkerhed om den geografiske afgrænsning af folketingsbeslutning B 107 har  

 regeringen valgt at fremlægge B 34, der gør det klart, at det danske  

 engagement i det tidligere Jugoslavien også kan omfatte opgaver i Kroatien i  

 overensstemmelse med resolution 958 (1994).
 Spørgsmål 5:
Kan udvalget få oversendt sikkerhedsrådsresolutionerne 958 og 836 med  

 beskrivelse af forskellen? Svar:
 Sikkerhedsrådsresolutionerne 836 af 4. juni 1993 og 958 af 19. november  

 1994 vedlægges.
 Spørgsmål 6:
Kan ministeren beskrive forholdene i Kroatien med hensyn til FN's  

 tilstedeværelse i landet - hvor langt er man nået med at sikre den på  

 tidspunktet for udsendelsen indgåede fred? Svar:
Efter godt 1/2 års krig i Kroatien forhandlede Cyrus Vance på FN's vegne  

 en våbenstilstand mellem Serbien-Montenegro og Kroatien benævnt  

 »Vance-planen«.
Aftalen blev underskrevet den 2. januar 1992.
Den 21. februar 1992 vedtog FN's Sikkerhedsråd resolution 743, der tillod  

 indsættelse af en international enhed i Kroatien i det tidligere Jugoslavien.  

 Styrken var i første omgang påtænkt indsat for en periode på 12 måneder og  

 med det formål at implementere Vance-planen.
Den 12. marts 1992 traf  

 regeringen efter at have rådført sig med Det Udenrigspolitiske Nævn endelig  

 beslutning om at udsende et dansk styrkebidrag til sektor Nord i Kroatien.
Hovedelementet i Vance-planen var en fuldstændig demilitarisering af de  

 fire serbisk kontrollerede områder med henblik på at gøre det muligt for de  

 fordrevne kroater at vende tilbage til områderne.
Til sikring heraf skulle  

 FN-styrker overvåge de serbisk kontrollerede områder gennem oprettelse af de  

 fire beskyttelseszoner (de såkaldte UNPA'er). Mens de første faser af planen,  

 der bl.a. indebar tilbagetrækning af den tidligere jugoslaviske forbundshær,  

 forløb uden større problemer, har det endnu ikke været muligt at realisere de  

 fordrevne kroaters tilbagevenden.
Et første fremskridt skete med våbenhvileaftalen af 29. marts 1994 mellem  

 den kroatiske regering og Krajina-serberne, der også indebar en  

 tilbagetrækning af respektive styrker og våben fra konfrontationslinjerne i  

 UNPA'erne.
Aftalen trådte i kraft den 4. april 1994.
Den nuværende opgave for den danske bataljon (DANBAT) i sektor Nord er -  

 sammen med enheder fra Polen, Jordan og Ukraine - at overvåge våbenhvilen af  

 29. marts i år.
Der blev i forbindelse med aftalen oprettet fælles  

 kommissioner, der har til opgave at fastlægge adskillelseslinjer for  

 parterne.
UNPROFOR leder de fælles kommissioner.
Der blev endvidere åbnet et  

 antal crossing points langs konfrontationslinjen, som UNPROFOR har etableret  

 check points i tilslutning til.
Ved disse check points kan kommissionerne  

 mødes og drøfte forhold omkring konfrontationslinjen.
Våbenhvilen blev effektueret i overensstemmelse med den indgåede aftale og  

 er i al væsentlighed blevet overholdt.
DANBAT har siden aftalens  

 implementering haft færre skudepisoder end på noget tidligere tidspunkt.
Før  

 våbenhvilen var der dagligt 200-300 skudepisoder i området.
I dag er antallet  

 nede på ca. 50 om dagen.
DANBAT medvirker således ved sin tilstedeværelse bl.a. til at holde  

 krigens parter i området adskilt.
Den danske styrke medvirker også til at  

 koordinere den humanitære indsats i området.
Efter at kampene i  

 Bihac-enklaven tog til i dette efterår, ankom et stort antal flygtninge til  

 bl.a. sektor Nord.
De danske styrker medvirkede i den forbindelse til at  

 oprette flygtningelejre og senere støtte med kørsel af forsyninger til  

 flygtningene.
I enkelte tilfælde ydede de danske styrker også lægehjælp til  

 flygtningene.
Det kan således konkluderes, at de danske styrker ved deres  

 tilstedeværelse i området både bidrager til opretholdelse af freden og yder  

 humanitær støtte til den lokale befolkning.
I den seneste situationsrapport  

 fra området anføres det, at situationen ved de danske styrker i Kroatien  

 generelt er rolig.
De enkelte overtrædelser af våbenhvilen, der fandt sted i  

 forbindelse med den generelle skærpelse af situationen, da NATO bombede  

 Udbina-luftbasen i sektor Syd i Kroatien den 21. november, og da NATO den 23.  

 november bl.a. bombede raketbatterier, er ophørt.
De danske styrker har  

 fortsat et godt forhold til begge parter i konflikten og den lokale  

 befolkning.
Den 2. december 1994 blev der undertegnet en aftale om at normalisere de  

 økonomiske forbindelse mellem den kroatiske regering og de krajina-serbiske  

 myndigheder.
Aftalen indebærer bl.a. genetablering af vand- og elforsyningen,  

 genåbning af en jernbaneforbindelse og en motorvej.
Det er endnu usikkert,  

 hvorvidt parterne er rede til at implementere aftalen.
 Spørgsmål 7:
Giver beslutningsforslaget - ud over at udstrække luftstøtten efter  

 FN-resolution 836 til kroatisk område - andre ændringer i UNPROFOR's  

 hidtidige mandat i Kroatien, Bosnien-Hercegovina og Makedonien? Er der f.eks. åbnet mulighed for magtanvendelse i videre omfang end  

 selvforsvar, som dette er defineret af FN? Svar:
Sikkerhedsrådsresolution 958 indebærer ikke andre ændringer i UNPROFOR's  

 mandat.
Der henvises i øvrigt til besvarelsen af spørgsmål 1.
