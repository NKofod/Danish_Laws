Betænkning afgivet af Kulturudvalget den 28. november 2012 Betænkning over Forslag til lov om ændring af lov om bygningsfredning og bevaring af bygninger og bymiljøer (Mulighed for digital bekendtgørelse, bemyndigelse til at bygningsarbejder kan ske efter skriftlig underretning m.v.) [af kulturministeren (Uffe Elbæk)]:
1. Udvalgsarbejdet Lovforslaget blev fremsat den 3. oktober 2012 og var til 1. behandling den 25. oktober 2012. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 6. juli 2012 dette udkast til udvalget, jf. (folketingsåret 2011-12) KUU alm. del  bilag 217. Den 5. oktober 2012 sendte kulturministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til kulturministeren til skriftlig besvarelse, som denne har besvaret.
2. Indstillinger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til forkastelse ved 3. behandling.
3. Politiske bemærkninger Dansk Folkepartis medlemmer af udvalget stiller sig fortsat skeptisk over for ophævelse af § 26, fordi Dansk Folkeparti ikke er sikker på, om fredningsforpligtelsen ved salg og nedrivning er tilstrækkelig sikret.
Det er i Dansk Folkepartis øjne ikke nok med en konjunktivisk formodning om, at Kulturstyrelsen ville have fået kendskab til salget af bygningerne gennem lokalforeningers og den lokale presses bevågenhed, sådan som ministeren har svaret.
Vi ved i virkeligheden ikke, om dette sikkerhedsnet er dækkende for hele landet og vil være i stand til at udfylde hullerne i styrelsens viden.
Vi har heller ikke mulighed for at vurdere, om nogle af de ni fredede bygninger, der er nævnt i svaret på spørgsmål 2, ville være undgået Kulturstyrelsens opmærksomhed og dermed være gået tabt for eftertiden.
I Dansk Folkepartis øjne viser ministeren stor tillid til de nævnte foreninger og pressen, og her mener Dansk Folkeparti nok, at tvivlen må komme bygningerne til gode.
Dansk Folkeparti opfordrer derfor ministeren til af hensyn til fredningen af fremtidige bygninger at sørge for den sikkerhed.
Enhedslistens medlemmer af udvalget finder det meget betænkeligt, at fredningssager og nedrivningssager ikke længere skal offentliggøres i den lokale presse, men udelukkende på Kulturministeriets og kommunernes hjemmesider.
Derved vil der være store grupper af borgere, der ikke får oplysninger om fredningssagerne.
Det gælder både de borgere, der ikke har adgang til internettet, og alle de borgere, der ikke regelmæssigt læser Kulturministeriets og kommunernes hjemmesider.
 Offentlighedens interesser bliver på denne måde tilsidesat, og det er betænkeligt ud fra et retssikkerhedsmæssigt synspunkt, da der vil være borgere, der på denne måde udelukkes fra at gøre indsigelser.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Hans Vestager (RV) Lone Loklindt (RV) Linda Kristiansen (RV) Pernille Vigsø Bagge (SF) Ole Sohn (SF) Jonas Dahl (SF) Rosa Lund (EL) Jørgen Arbo-Bæhr (EL) Kim Andersen (V) Martin Geertsen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Martin Henriksen (DF) Pia Kjærsgaard (DF) Simon Emil Ammitzbøll (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 9 Bilagsnr.
