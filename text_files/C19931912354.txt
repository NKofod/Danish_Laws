Folketinget vedtog den 25. juni 1993 forslag til lov om ændring af lov om  

 social pension m.v. (Ændringer som følge af skatteomlægning, ændret  

 satsregulering m.v.) L 314. Forslaget, som vedtaget ved 3. behandling, vedlægges til orientering.
 Lovændringen, der har sammenhæng med skatteomlægningen, træder i kraft d.  

 1. januar 1994.
I.
Hovedindholdet af lovændringen Der er sket følgende hovedændringer :
- delvis indførelse af bruttopensionsprincippet, der indebærer, at  

 pensionssystemet tilpasses ændringerne i skattesystemet, herunder ophævelse  

 af det forhøjede personfradrag til pensionister; - fremrykning af satsreguleringen til 1. januar; - forenklede regler om indtægtsgrundlag for beregning af social pension.
 Der er desuden indført særlige kompensationsordninger for enlige personer,  

 der modtager invaliditetsydelse samt bistands- eller plejetillæg, som efter  

 de hidtil gældende regler har haft ret til det forhøjede personfradrag, og  

 for enlige pensionister, der bor i kommuner med sammenlagte kommunale  

 skatteprocenter (kommune-, amts- og kirkeskat) på over 31,8 pct.
II.
Bruttoficeringen af de sociale pensionsydelser.
Det indgår som led i den skatteomlægning, som Folketinget netop har  

 vedtaget, at pensionisterne skal ligestilles skattemæssigt med andre  

 skatteydere over 18 år.
Det forhøjede personfradrag til personer, som  

 opfylder aldersbetingelsen for at modtage folkepension, som modtager eller  

 får forskud på førtidspension eller modtager invaliditetsydelse med bistands-  

 eller plejetillæg, afskaffes.
I stedet vil disse personer få et personfradrag  

 svarende til det fradrag, andre skatteydere over 18 år får.
Det almindelige  

 personfradrag i skatteåret 1994 vil udgøre 29.300 kr. ved beregning af såvel  

 stats- som kommuneskat.
For at sikre, at pensionisternes disponible indkomst ikke forringes som  

 følge af den skattemæssige omlægning, indregnes værdien af pensionisternes  

 nuværende forhøjede personfradrag i pensionsydelsen.
Summen af grundbeløb og  

 pensionstillæg fastsættes således, at pensionister uden supplerende  

 indtægter, der bor i kommuner med en gennemsnitlig kommunal skatteprocent,  

 sikres en mærkbar forøgelse af den disponible indtægt.
De ændrede  

 pensionssatser, herunder den betydelige forhøjelse af pensionstillægget, skal  

 i øvrigt ses i sammenhæng med de nedsættelser af personskatterne, som er  

 indeholdt i skatteomlægningen.
Indførelse af en bruttoficeret pensionsydelse berører ikke de skattefrie  

 tillæg til pensionister, herunder førtidsbeløb og invaliditetsbeløb til  

 førtidspensionister.
Førtidspensionerne bliver således ikke fuldt ud omlagt  

 til bruttoficerede ydelser.
Efter de gældende personfradragsregler får enlige pensionister et forhøjet  

 personfradrag på 58.000 kr. i 1993 - gifte pensionisters personfradrag udgør  

 32.600 kr.
Mens værdien af gifte pensionisters forhøjede personfradrag  

 umiddelbart indregnes i pensionsydelsen, konverteres enlige pensionisters  

 større personfradrag til et særligt pensionstillæg.
Det særlige  

 pensionstillæg indtægtsreguleres ikke og ydes til reelt enlige efter samme  

 regler, som har været gældende for tildelingen af det forhøjede personfradrag  

 til enlige.
Der henvises til afsnit IV, pkt. 2.
I perioden 1. januar 1995 til 1. januar 1999 overføres det særlige  

 pensionstillæg gradvist til det almindelige, indtægtsafhængige  

 pensionstillæg.
Fra 1995 vil pensionstillægget således være forskelligt for  

 reelt enlige og for andre pensionister.
Forhøjelserne af pensionstillægget medfører en tilpasning af  

 fradragsbeløbene i forbindelse med beregning af pensionstillæg og  

 grundpension.
Fradragsbeløbene ved beregning af pensionstillæg sænkes, mens  

 fradragsbeløbene ved beregning af grundbeløbet forhøjes.
 Pensionssatser og fradragsbeløb efter de nye regler fremgår af vedlagte  

 tabel 1 og 2.
III.
Satsregulering Efter lov om en satsreguleringsprocent reguleres sociale ydelser i takt  

 med lønudviklingen i året to år forud for reguleringsåret, fratrukket  

 lønmodtagernes arbejdsmarkedsbidrag.
Som følge af indførelsen af øremærkede  

 arbejdsmarkedsbidrag ændres lov om en satsreguleringsprocent. Ændringerne  

 indebærer, at de nye arbejdsmarkedsbidrag, der pr. 1. januar 1994 udgør 5  

 pct. af erhvervsindkomsten, indregnes fra samme tidspunkt i satsreguleringen  

 for 1994. Endvidere fremrykkes satsreguleringen af ydelser efter lov om  

 social pension fra 1. juli til 1. januar.
Da de nye arbejdsmarkedsbidrag overstiger lønstigningen, som har fundet  

 sted i 1992, nedreguleres de skattepligtige ydelser med - 3,5 pct.
Denne  

 regulering tager højde for, at satsreguleringen er fremrykket til 1. januar  

 1994. Nedreguleringen kompenseres af de lettelser i personskatterne, som  

 gennemføres som led i skatteomlægningen.
Da modtagere af skattefrie ydelser ikke på samme måde opnår skattemæssig  

 kompensation for en nedregulering, neutraliseres virkningen af indførelsen af  

 de nye arbejdsmarkedsbidrag for disse ydelsers vedkommende.
I stedet  

 reguleres der med 1,2 pct. svarende til lønudviklingen - efter at der er  

 taget højde for fremrykningen til 1. januar.
 De satser for 1994, som er anført i vedlagte tabel 1 og 2, er de faktisk  

 gældende satser pr. 1. januar 1994 - og vil første gang blive reguleret 1.  

 januar 1995.
IV.
Vejledning om de enkelte ændringer :
 1. Pensionssatser og fradragsbeløb i pensionslovens §  

 49 m.fl.
 Summen af pensionens grundbeløb og pensionstillæg er forhøjet, således at  

 ophævelsen af det forhøjede personfradrag for pensionister - set i sammenhæng  

 med skatte- og afgiftsomlægningen i øvrigt - ikke medfører reduktion i den  

 disponible indkomst.
Værdien af det særligt forhøjede personfradrag til reelt enlige er  

 overført til et særligt pensionstillæg.
Dette tillæg, der er  

 indkomstuafhængigt, udgør pr. 1. januar 1994 24.468 kr. årligt.
Fra 1. januar  

 1995 overføres det særlige pensionstillæg gradvist til det almindelige,  

 indkomstafhængige pensionstillæg til enlige, jf. § 49, stk. 1, nr. 3. Fra  

 dette tidspunkt vil pensionstillægget således være forskelligt for reelt  

 enlige og andre pensionister.
Aftrapningen af pensionstillægget er ændret, således at aftrapningen  

 påbegyndes umiddelbart efter, at det personlige tillæg er aftrappet.  

 Aftrapningen af grundbeløbet er justeret tilsvarende.
Principperne fra  

 »samspilsløsningen« fra 1987, hvorefter aftrapningen af  

 pensionsydelser sker i forlængelse af hinanden, er således fastholdt.
 De i loven anførte beløb er gældende pr. 1. januar 1994. Beløbene  

 reguleres første gang pr. 1. januar 1995. Der henvises til vedlagte tabel 1  

 og 2, der indeholder de pr. 1. januar 1994 gældende pensionssatser og  

 fradragsbeløb.
2. Særligt pensionstillæg/pensionstillæg til enlige Særligt pensionstillæg udbetales til enlige, der er berettiget til  

 folkepension, eller får udbetalt førtidspension.
Fra den 1. januar 1995  

 overføres det særlige pensionstillæg gradvist til pensionstillægget for  

 enlige.
Særligt pensionstillæg og pensionstillæg til enlige udbetales som  

 udgangspunkt kun til reelt enlige, jf. § 49, stk. 2, 2. pkt.
Afgrænsningen af  

 enlige og gifte følger i denne sammenhæng de regler, der tidligere var  

 gældende for tildelingen af det forhøjede personfradrag til enlige.
Disse  

 regler er udformet på grundlag af den praksis, der har udviklet sig efter  

 børnetilskudsloven.
Efter disse regler er gifte og samlevende personer  

 ligestillede.
Ugifte og separerede anses således kun for enlige, hvis de ikke  

 lever i et ægteskabslignende forhold.
Et ægteskabslignende forhold  

 foreligger, hvor parterne gennem kontante bidrag, arbejde i hjemmet eller på  

 anden måde bidrager til den fælles husførelse, og hvor samlivet kan føre til  

 ægteskab eller registreret partnerskab efter dansk ret.
Det vil normalt være  

 en forudsætning, at parterne har samme bopæl, men den formelle  

 folkeregisteradresse er ikke afgørende.
Personer, der før den 26. april 1990 var ugifte eller separerede, og som  

 havde ret til pension eller var fyldt 67 år, anses også som enlige, medmindre  

 et nyt samlivsforhold er indledt på det nævnte tidspunkt eller senere.
Gifte  

 pensionister, der har ophævet samlivet, anses efter praksis i  

 skattelovgivningen som reelt enlige, uanset om samlivsophævelsen er sket før  

 eller efter det nævnte tidspunkt.
 Oplysninger om samlivsforhold m.v. indhentes/afgives efter pensionslovens  

 almindelige regler.
 3. Tillæg til personer, der modtager  

 invaliditetsydelse samt bistands- eller plejetillæg, jf. § 72b.
Enlige personer, der modtager invaliditetsydelse samt bistands- eller  

 plejetillæg, har efter de gældende regler ret til det forhøjede personfradrag  

 efter personskatteloven.
Som kompensation for at dette fradrag ophæves,  

 udbetales der efter pensionsloven i stedet et tillæg til reelt enlige  

 personer, der i december 1993 modtog invaliditetsydelse samt bistands- eller  

 plejetillæg.
Der henvises til afsnit IV, pkt. 2, om afgrænsningen af reelt  

 enlige personer.
 Tillægget, der pr. 1. januar 1994 udgør 24.468 kr., reguleres og  

 finansieres efter de gældende regler i pensionsloven.
 4. Tillæg til enlige pensionister, der er bosiddende i  

 kommuner med høje kommunale skatteprocenter.
Reelt enlige pensionister som er bosiddende i kommuner, hvor summen af  

 kommune-, amts- og kirkeskatten udgør mindst 31,8 pct., får pr. 1. januar  

 udbetalt et tillæg svarende til det tab, enlige pensionister uden supplerende  

 indtægter i disse kommuner vil kunne få som følge af skatteomlægningen,  

 herunder afskaffelsen af det forhøjede personfradrag, og omlægningen til  

 bruttoficerede pensionsydelser.
Der henvises til afsnit IV, pkt. 2, om  

 afgrænsningen af reelt enlige personer.
Tillægget udgør 19 kr. årligt i kommuner, hvor summen af de nævnte skatter  

 udgør mindst 31,8 pct.
Tillægget afrundes opad til nærmeste kronebeløb, der  

 er deleligt med 50. Det udbetalte tillæg vil således mindst udgøre 50 kr. på  

 årsbasis.
 I kommuner, hvor summen af de nævnte skatter udgør mere end 31,8 pct.,  

 forhøjes tillægget med 57 kr. for hver 0,1 procentpoint, som summen af de  

 nævnte skatteprocenter, efter afrunding til en decimal, overstiger 31,8 pct.  

 Tillægget afrundes opad som nævnt ovenfor.
 De nævnte beløb reguleres ikke med satsreguleringsprocenten og afrundes  

 heller ikke efter reglerne i § 49, stk. 6. Tillæggene er skattefrie og  

 udgiften afholdes af staten.
 5. Ændring af pensionslovens § 28 om opgørelse af  

 indtægtsgrundlaget.
Efter de gældende regler opgøres indtægtsgrundlaget for beregning af  

 grundbeløb på grundlag af personlig indkomst med tillæg af positiv  

 kapitalindkomst, der anvendes til beregning af 6 pct.- indkomstskat efter  

 personskattelovens § 8, før det deri nævnte bundfradrag.
Hertil lægges et  

 beregnet formueafkast af visse lavt forrentede aktiver.
Med lovændringen forenkles reglerne om opgørelse af indtægtsgrundlag efter  

 § 28, således at reglerne om beregnet formueafkast ophæves.
I stedet  

 medregnes aktieindkomster, der beskattes efter personskattelovens § 8a, stk.  

 2.
 § 7  i Socialministeriets bekendtgørelse om social  

 pension om opgørelse af forsørgelsesbeløb ved tilkendelse af behovsbestemt  

 førtidspension vil blive ændret i overensstemmelse hermed.
 Ved opgørelse af indtægtsgrundlaget for 1994 og 1995, som opgøres på  

 grundlag af den skattemæssige indkomstopgørelse for henholdsvis 1992 og 1993,  

 anvendes de skatteregler og de regler for opgørelse af indtægtsgrundlaget,  

 der er gældende fra 1. januar 1994. Den personlige indkomst for årene 1992  

 eller 1993, der indgår i indtægtsgrundlaget, reguleres med den  

 satsreguleringsprocent, der er gældende i indkomståret og det følgende år,  

 jf. § 28, stk. 1, nr. 3.
 For pensionister, hvor udbetaling af pension påbegyndes i 1994, beregnes  

 pensionen som hidtil på grundlag af den forventede fremtidige indtægt.
 6. Ophævelse af reglen i § 43, stk. 1, nr. 4, om  

 tilbagebetaling af varmetillæg og ændring af § 17, stk. 4, 2. pkt. om  

 beregning af petroleumstillæg.
 Pensionslovens § 43, stk. 1, nr. 4, ophæves, og i forbindelse hermed vil  

 reglerne om opgørelse/regulering af varmetillæg blive samlet i  

 Socialministeriets bekendtgørelse om social pension.
Bestemmelsen i § 17, stk. 4, 2. pkt., om beregning af petroleumstillæg er  

 ændret som følge af indførelsen af CO2- afgiften m.v.
Der er tale om  

 konsekvensændringer, der ikke medfører ændring i størrelsen af  

 petroleumstillægget til pensionister.
 Disse regler træder i kraft dagen efter bekendtgørelsen i Lovtidende.
