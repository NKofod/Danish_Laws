 Finanstilsynet berettiget til på ethvert  

 tidspunkt at kræve et selskabs tekniske grundlag indrettet i  

 overensstemmelse med lovens § 31.   

 Tilsynets krav i forbindelse med indbetaling af pensionsbidrag  

 tiltrådt.
 I skrivelse af 18. september 1997, jf. skrivelse af 24.  

 oktober 1997, har K pensionskasse klaget over, at Finanstilsynet i skrivelse  

 af 21. august 1997 (j.nr. 6632-0111) har stillet krav om ændring af  

 reglerne i det oprindelig godkendte tekniske grundlag for indbetaling af  

 bidrag og gjort udskydelse af gennemførelse af pålægget om  

 bidragsindbetaling betinget af, at der i en overgangsperiode stilles en  

 bankgaranti eller et obligationsdepot som sikkerhed for efterskudsvise  

 bidragsindbetalinger.
I.
Sagens forløb forud for klagen.
Under overenskomstforhandlingerne i 1991 indgik A  

 Arbejdsgiverforening og B Forbundet aftale om opstart af en  

 arbejdsmarkedspensionsordning.  I overensstemmelse hermed blev K  

 pensionskasse oprettet.
Ved skrivelse af 29. december 1992 godkendte  

 Finanstilsynet pensionskassens vedtægter og øvrige tekniske  

 grundlag, herunder pensionskasseregulativ.
Af de godkendte vedtægter fremgår bl.a. under  

 § 3, at som medlemmer optages lønmodtagere, som er berettiget og  

 forpligtet til medlemskab i medfør af overenskomst mellem B og A eller  

 andre tilsvarende af B indgåede overenskomster samt visse andre  

 lønmodtagere inden for området.
Pensionskassen ledes af en  

 bestyrelse, der består af en formand og 9 medlemmer.
Formanden  

 vælges af bestyrelsen.
Til bestyrelsen udpeger B 3 medlemmer,  

 Arbejdsgiverforeningen 3 medlemmer medens 4 medlemmer vælges af  

 generalforsamlingen blandt kassens medlemmer.
Af det godkendte pensionsregulativ fremgår bl.a. af  

 § 2, at hovedgruppen af medlemmer er lønmodtagere, der er forpligtet  

 til medlemskab efter overenskomsten mellem A og B mfl.
Af § 5 fremgår  

 bl.a. at pensionsbidraget fastsættes efter reglerne i de  

 ovennævnte overenskomster.
Om betalingen hedder det endvidere:
"Pensionsbidraget forfalder halvårligt bagud.  

 Indbetaling til pensionskassen skal ske senest hver den 1/7 og 1/1 for  

 optjente pensionsbidrag i månederne januar-juni henholdsvis  

 juli-december.
Indbetaling af pensionsbidrag ophører ved  

 lønophør eller i tilfælde af frivillig indbetalte bidrag  

 den måned, der ligger umiddelbart forud for pensioneringen (herunder  

 også opsat pension)." Ved behandlingen af den første kvartalsindberetning  

 i april 1993 blev Finanstilsynet opmærksom på konsekvenserne af  

 bestemmelsen.
Og ved skrivelse af 26. august 1993 anmodede Finanstilsynet K  

 om et møde, idet tilsynet bemærkede, at man på baggrund af  

 en fornyet vurdering af pensionskassens tekniske grundlag, som udgangspunkt  

 fandt, at den efterskudsvise betaling af pensionsbidrag, gav anledning til  

 nogle problemer, som man ikke havde været opmærksom på ved  

 godkendelsen af kassens tekniske grundlag.
Der pågik herefter  

 forhandlinger på grundlag af et forslag fra K om en teknisk  

 løsning af problemet i form af en tilføjelse til det tekniske  

 grundlag.
Forhandlingerne gav ikke resultat.
Ved skrivelse af 10. marts 1994 meddelte Finanstilsynet K,  

 at man ikke fandt, at ordningen med halvårsvis efterbetaling af bidrag  

 var betryggende og rimelig over for den enkelte forsikringstager, jf. § 31,  

 stk. 1, i lov om forsikringsvirksomhed.
Tilsynet henviste til, at der ikke  

 var fornøden sikkerhed for, at bidraget faktisk blev indbetalt.
Efter  

 tilsynets opfattelse måtte der fra begyndelsen af det tidsrum, som en  

 bidragsbetaling vedrørte, til betalingstidspunktet kun gå den  

 tid, der var nødvendiggjort af den praktiske beregning og indbetaling  

 - i almindelighed ikke væsentlig over en måned.
Endelig meddelte  

 tilsynet, at man dog som udgangspunkt kunne acceptere, at reglen fandt  

 anvendelse indtil næste fornyelse af de overenskomster, der lå  

 til grund for optagelse i pensionskassen.
I skrivelse af 18. april 1994 henviste K til, at kassen  

 ikke havde indflydelse på overenskomstforhandlingerne, men at man ville  

 orientere om Finanstilsynets standpunkt.
Man ville samtidig foreslå  

 overenskomstparterne, at man aftalte kvartalsvis indberetning, men  

 fortsat betaling, som hidtil, med en tilknyttet garanti fra  

 arbejdsgiverorganisationerne for betaling, alt forudsat at Finanstilsynet  

 kunne godkende en sådan ordning.
Ved skrivelse af 17. maj 1994 fastholdt Finanstilsynet sit  

 standpunkt og meddelte i medfør af § 250, stk. 1, nr. 3, i lov om  

 forsikringsvirksomhed selskabet pålæg om inden udgangen af 1995  

 at ændre bidragsbetalingsreglerne, således at der fra begyndelsen  

 af det tidsrum, som en bidragsbetaling vedrørte, til  

 betalingstidspunktet kun gik den tid, der var nødvendiggjort af den  

 praktiske beregning og indbetaling.
Der blev givet klagevejledning til  

 Erhvervsankenævnet.
Ved skrivelse af 24. januar 1996 meddelte K, at der ved  

 overenskomstforhandlingerne var aftalt successiv indsnævring i den  

 efterskudsvise indbetaling.
Finanstilsynet forstod meddelelsen således,  

 at Finanstilsynets pålæg successivt ville blive opfyldt.
Men  

 under en telefonsamtale med K, den 17. eller 18. april 1997 blev man  

 opmærksom på, at overenskomstparterne havde aftalt at gå  

 over til kvartalsvise indbetalinger, fortsat uden nogen garanti for  

 efterskudsvise betalinger.
I skrivelse af 30. april 1997 påtalte  

 Finanstilsynet at pålægget ikke var overholdt og meddelte  

 på ny med henvisning til § 250, stk. 1, nr. 3, i lov om  

 forsikringsvirksomhed K pålæg om, snarest at ændre sine  

 bidragsbetalingsregler, således at der fra begyndelsen af det tidsrum,  

 som en bidragsbetaling vedrørte, til betalingstidspunktet kun gik den  

 tid, der var nødvendiggjort af den praktiske beregning og indbetaling,  

 hvilket i almindelighed ikke kunne vare over 1 måned.
Tilsynet ville  

 samtidig kunne acceptere, at pensionskassen i en overgangsperiode med  

 udløb senest ved udgangen af år 2001 anvendte de nu ved  

 overenskomst aftalte regler.
Dog var det en betingelse, at der i  

 overgangsperioden blev stillet en bankgaranti eller et obligationsdepot som  

 sikkerhed for de efterskudsvise bidragsindbetalinger.
Der blev givet  

 klagevejledning til Erhvervsankenævnet.
Ved skrivelse af 21. august 1997 fastholdt Finanstilsynet  

 (den påklagede afgørelse),  at det som meddelt var en  

 forudsætning, at der i overgangsperioden til udgangen af år 2001  

 blev stillet enten bankgaranti eller et obligationsdepot som sikkerhed for de  

 efterskudsvise indbetalinger, at der måtte foreligge en plan for  

 ændringen i 1999 og at man ikke kunne godkende en garanti, hvor  

 arbejdsgiverne stod som garant, idet en sådan garanti var i strid med  

 princippet om, at pensionsmidler og arbejdsgivermidler ikke må  

 sammenblandes.
Der er givet klagevejledning til Erhvervsankenævnet.
 Ved skrivelse af 7. april 1998 meddelte klager, at der nu  

 er stillet bankgaranti.
 3.  Parternes standpunkter.
 a.  Sagens realitet.
Klager har gjort gældende, at Finanstilsynets  

 godkendelse ved skrivelse af 29. december 1992 af det tekniske grundlag, som  

 omfattede bestemmelsen i pensionsregulativets § 5, stk. 4, om betaling af  

 pensionsbidrag halvårsvis bagud, er udtryk for en begunstigende  

 forvaltningsakt, der ikke lovligt kan tilbagekaldes eller ændres, i  

 hvert fald når de faktiske og retlige forhold der ligger til grund for  

 tilladelsen er uforandrede.
Det er tilfældet i sagen.
I og med at A i  

 1993 har påtaget sig garanti for bidragenes betaling, er den  

 eksisterende ordning rimelig og betryggende over for den enkelte  

 forsikringstager, jf. lov om forsikringsvirksomhed § 31, stk. 1. Herved  

 må pålægget, senest givet ved Finanstilsynets skrivelse af  

 21. august 1997, som omfattende dels en forpligtelse til successivt inden  

 udgangen af år 2001 at ændre reglen om bagudbetaling, for tiden  

 kvartårlig, til betaling alene inden for den praktisk nødvendige  

 beregning og indbetalingsperiode på ikke over 1 måned, dels  

 indtil da, at stille bankgaranti for bagudbetalingerne, være ulovligt  

 og ugyldigt.
Klager har supplerende henvist til, at  

 pålægget indebærer, at Finanstilsynet griber ind i  

 overenstkomstforholdene mellem B og A.
Det har Finanstilsynet ingen adgang  

 til.
Da medlemmerne af A er særdeles velkonsoliderede virksomheder, og  

 da endvidere A har afgivet garanti for udbetalingerne er det i strid med et  

 forvaltningsretligt proportionalitetsprincip at forlange bankgaranti.  

 Henvisningen til kravene i § 87 og § 127 i lov om forsikringsvirksomhed om  

 anbringelse af kapital mv. er først gjort gældende af  

 Finanstilsynet under klagesagens behandling.
Der må derfor bortses  

 herfra ved nævnets behandling af sagen.
Kravene er i øvrigt  

 opfyldt jf. ovenfor.
Finanstilsynet har gjort gældende, at tilsynet, da  

 det 4 måneder efter godkendelsen den 29. december 1992 opdagede at det  

 tekniske grundlag indeholdt en bestemmelse om halvårsvis bagudbetaling,  

 og at godkendelsen derfor sammenholdt med den betalingstermin, der  

 gælder for alle andre selskaber, var givet på urigtigt grundlag,  

 kunne have valgt helt at tilbagekalde koncessionen.
Det gældende krav  

 om samtidig indbetaling er af central betydning for at sikre at en  

 pensionskasse er i stand til at afdække pensionstilsagnene over for de  

 forsikrede.
I hvert fald på dette grundlag har Finanstilsynet  

 været berettiget til at foretage det mindre indgreb, der består i  

 at kræve alene reglen om bagudbetaling ændret for fremtiden.  

 Finanstilsynet har også i det efterfølgende forløb  

 konstant anvendt det mindst indgribende retsmiddel, herunder ved senest at  

 indrømme K en overgangstid indtil udgangen af år 2001 betinget  

 af at sikkerhed i mellemtiden for forsikringstageren sker ved at der stilles  

 bankgaranti.
Finanstilsynet har endvidere gjort gældende, at  

 kvartårlig efterbetaling af forfaldne bidrag, kan indebære huller  

 i den afdækning af de forsikringsmæssige hensættelser, der  

 skal ske i forhold til selskabets samlede virksomhed jf. § 31, stk. 1, i lov  

 om forsikringsvirksomhed, jf. art. 18, stk. 1, i 3. livsforsikringsdirektiv.  

 Derimod vil beløbet i 3 måneders-perioden indgå i A  

 virksomhedens almindelige økonomi tillige med "rentetab" for  

 forsikringstageren som konsekvens.
Som følge heraf er ordningen om  

 kvartalsvis bagudbetaling også i strid med § 87 og § 128 i lov om  

 forsikringsvirksomhed, der selvfølgelig som sådan, indgår  

 i bedømmelsesgrundlaget.
Finanstilsynet er ikke bekendt med indholdet  

 af den påberåbte garanti fra A, der heller ikke er omfattet af  

 oplysningspligten efter § 240 i lov om forsikringsvirksomhed.
Denne  

 oplysningspligt er afgørende for Finanstilsynets varetagelse af  

 tilsynsforpligtelsen.
For så vidt angår A og de enkelte  

 arbejdsgiveres soliditet har Finanstilsynet i øvrigt henvist til, at  

 alene stat og kommuner betragtes som så solide, at de kan være  

 selvforsikrende, jf. bl.a. § 1, stk. 2, i lov om forsikringsvirksomhed.
b.
Sagens formalitet.
Finanstilsynet har gjort gældende, at påbudet  

 om at overgå til månedsvis indbetaling blev givet den 17. maj  

 1994 med klagevejledning.
Da påbudet ikke rettidigt er påklaget  

 indenfor 4 uger, kan den herom omhandlede afgørelse, som klager  

 må antages oprindelig at have accepteret, ikke nu gøres til  

 genstand for klagebehandling.
Det andet påbud af 30. april 1997  

 indeholder alene som nyt, at Finanstilsynet vil kunne acceptere, at K frem  

 til udgangen af år 2001 anvender kvartalsvis bagudbetalinger på  

 den betingelse, at der i overgangsperioden stilles bankgaranti eller  

 obligationsdepot som sikkerhed for indbetalingerne.
Også  i dette  

 påbud er der givet klagevejledning, påbudet er ikke indbragt  

 rettidigt indenfor 4 uger.
Afgørelsen af 21. august 1997 indeholder  

 alene som noget nyt, at der etableres en plan i 1999 for den successive  

 afvikling.
Denne afgørelse er ganske vist påklaget rettidigt,  

 men da kravet ikke er aktuelt, er sagen genstandsløs - og må  

 afvises.
Klager har herom gjort gældende, at klageren ikke  

 har siddet indklagedes påbud af 17. maj 1994 overhørig.  

 Således blev der 8. juni 1994 afholdt et møde mellem parterne,  

 ligesom et nyt møde blev afholdt 2. november 1994. I relation til det  

 andet påbud af 30. april 1997 blev der ligeledes afholdt møde  

 herom med Finanstilsynet den 27. juni 1997. Alle møder er afholdt  

 under den forudsætning, at eventuelle klagefrister blev suspenderet  

 indtil mødets afholdelse, og dette er da også grunden til, at  

 Finanstilsynet efterfølgende udstedte nye tilsvarende påbud.  

 Finanstilsynets seneste påbud af 21. august 1997 er derfor et nyt  

 påbud, der kan påklages i sin helhed.
Af påbuddets ordlyd  

 fremgår det da også, at påbuddet kan påklages, og der  

 er ikke taget forbehold for, at der kun kan ske delvis påklage.  

 Indklagedes afvisningspåstand bør derfor ikke tages til  

 følge.
 Der har efter anmodning fra klager været afholdt  

 mundtlig forhandling.
 Ankenævnet udtaler:
 Efter sagens forløb, herunder ændringerne i  

 de vilkår, der er stillet i forbindelse med påbudene af 17. maj  

 1994, 30. april 1997 og 21. august 1997, og efter sammenhænget mellem  

 vilkårene og påbudets hovedkrav finder ankenævnet ikke  

 grundlag for at afvise klagen.
 I hvert fald efter ændringen af lov om  

 forsikringsvirksomhed ved lov nr. 1062 af 23. december 1992, hvorefter det  

 indtil da gældende godkendelsessystem vedrørende det tekniske  

 grundlag, herunder § 10, stk. 4, om at en godkendelse gjaldt uden  

 tidsbegrænsning, er ophævet og erstattet af et krav om  

 anmeldelse, må det antages, at Finanstilsynet uanset oprindelig  

 godkendelse til ethvert tidspunkt er berettiget og forpligtet til at  

 kræve, at et selskabs tekniske grundlag indrettes i overensstemmelse  

 med § 31 i lov om forsikringsvirksomhed.
 Da Erhvervsankenævnet finder, at det krav om  

 ændring og de vilkår for kravet, der fremgår af  

 påbudene, senest det påklagede påbud af 31. august 1997,  

 må anses for omfattet af Finanstilsynets forpligtelse bl.a. til at  

 sikre, at de pensionsberettigedes midler indbetales til eller afdækkes  

 i et selskab, der er omfattet af tilsynslovgivningen, jf. lov om  

 forsikringsvirksomhed § 31, jf. tillige § 87 og § 128, stadfæstes  

 påbudet.
 I ankenævnets afgørelse har Suzanne Helsteen,  

 Connie Leth,  Finn Møller Kristensen, Christen Sørensen og  

 Niels Larsen deltaget.
