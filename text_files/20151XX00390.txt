Skriftlig fremsættelse (13. januar 2016) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om betalingskonti (Lovforslag nr.
L 103) Lovforslagets hovedformål er at øge forbrugerbeskyttelsen ved at give den enkelte forbruger en række nye rettigheder og værktøjer, der skal forbedre forbrugerens valgmuligheder og generelt gør det nemmere for forbrugeren at forholde sig aktivt til valg af pengeinstitut.
Lovforslaget skal endvidere bidrage til mere konkurrence på detailbankmarkedet ved bl.a. at styrke sammenligneligheden af gebyrer i forbindelse med betalingskonti.
 Med lovforslaget gennemføres Europa-Parlamentets og Rådets direktiv om sammenlignelighed af gebyrer i forbindelse med betalingskonti, flytning af betalingskonti og adgang til betalingskonti med basale funktioner i dansk ret.
Lovforslaget sikrer, at alle forbrugere får adgang til en basal betalingskonto tilknyttet de bankydelser, som er nødvendige i dagens samfund.
En basal betalingskonto skal gøre det muligt for forbrugerne at hæve og indsætte penge, overføre penge, få tilknyttet et betalingskort, gennemføre direkte debiteringer og få adgang til netbank.
Den basale betalingskonto skal tilbydes enten vederlagsfrit eller mod et rimeligt gebyr.
Med lovforslaget vil der endvidere blive indført regler om, at en forbruger, samtidig med indgåelsen af en aftale om en betalingskonto, får krav på et gebyroplysningsdokument, der indeholder en liste over repræsentative tjenesteydelser tilknyttet en betalingskonto og gebyrstørrelsen for hver af disse, ligesom forbrugerne får krav på en årlig gebyropgørelse.
Derudover vil der også blive indført hjemmel til at udstede regler om flytning af betalingskonti eller betalingsordrer mellem to betalingstjenesteudbydere i Danmark, som vil gøre det nemmere for forbrugere at skifte pengeinstitut.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
