Efter bevisførelsen lagdes det til grund, at revnedannelserne i  

 asfalten på veje, hvor gasledningerne var blevet lagt ned, ikke skyldtes  

 udførelsesfejl i traditionel forstand, at betydningen af visse forhold i  

 forbindelse med retableringsarbejder ikke tidligere havde været klarlagt, men  

 at sagen havde været direkte anledning til overordnede initiativer med  

 henblik på udsendelse af nye generelle forskrifter for retablering af  

 vejbelægning i forbindelse med ledningsanlæg samt at det havde været  

 almindeligt kendt, at revnedannelser jævnligt ville opstå efter  

 ledningsnedlæggelser.
Det måtte herefter have stået parterne som en  

 nærliggende mulighed klart, at revnedannelser som konstateret ville  

 forekomme.
Hvis bygherren ikke havde været indstillet på at acceptere sådanne  

 revnedannelser, måtte dette havde været præciseret i udbudsmaterialet,  

 hvilket ikke er sket, ligesom andre forhold ikke førte til specifikke  

 forskrifter fra bygherrens side.
Endelig sandsynliggjordes det ikke, at skaderne kunne være undgået ved  

 en mere omhyggelig udførelse af entrepriserne.
Herefter gav voldgiftsretten  

 entreprenøren medhold i de principale påstande.
Indklagede, A I/S, der er et interessentskab bestående af samtlige  

 kommuner i æ, ø og å amter, har som bygherre stået for opførelsen af  

 naturgasnettet i de nævnte kommuner.
Opførelsen har indebåret lægning af ca.  

 3.000 km ledning, hvoraf skønsmæssigt 40-50% er nedlagt i asfaltbelagte veje.  

 Det er oplyst, at den samlede anlægsudgift har andraget ca. 2 mia. kroner.
Anlægsarbejderne er i det væsentlige udført i perioden fra efteråret 1982  

 til efteråret 1986 fordelt på godt 200 entrepriser udført af 20-25  

 entreprenører.
Efter arbejdernes færdiggørelse er der konstateret revner i  

 asfalten på veje, hvor ledningerne har været lagt ned, således at knapt 20%  

 af samlingerne mellem ledningsgrav og eksisterende vej efterfølgende er  

 revnet.
Denne sag angår fire entrepriser, som Y A/S i 1984 udførte for indklagede  

 i v og w kommuner.
Der har efter entreprisernes aflevering vist sig udbredte  

 revnedannelser langs de udførte gasledningsgrave, og sagen vedrører  

 spørgsmålet om, hvem der skal bære udgifterne ved skadernes udbedring.
 Ved klageskrift af 8. februar 1988 har klageren, A/S K, x-sted (tidligere  

 Y A/S), med hjemmel i AB 72 § 31, der er vedtaget mellem parterne, indbragt  

 sagen for en i henhold til »Regler for behandling af sager ved  

 Voldgiftsretten for Bygge- og Anlægsvirksomhed« nedsat voldgiftsret  

 bestående af cand.polyt. bygningsingeniør Jes Mogens Kirk, cand.polyt.  

 bygningsingeniør Carl-Johan Probst og højesteretsdommer Mogens Hornslet, med  

 sidstnævnte som retsformand.
 Klageren har nedlagt følgende påstand:
 Principalt:
 1. Indklagede tilpligtes at frigive retssikkerhedsstillelsen på kr. 75.000  

 vedrørende entreprise vi, samt godtgøre klageren det tab vedrørende  

 garantiprovision denne har lidt ved manglende frigivelse af  

 sikkerhedsstillelsen.
 2. Klageren frifindes for indklagedes påstand nr. 2.
 3. Klageren frifindes for indklagedes påstand nr. 3.
 Subsidiært:
 Klageren frifindes for indklagedes påstand nr. 2 og 3 mod betaling af kr.  

 143.980 vedrørende påstand 3 og en forholdsmæssig del af beløbet nævnt i  

 påstand 2.
 Indklagede har nedlagt følgende påstande:
1. Indklagede frifindes for klagerens påstand nr. 1 2. Klageren tilpligtes at betale indklagede et beløb stort 206.164 kr. at  

 forrente med den til enhver tid værende diskonto med tillæg af 6% p.a..  

 principalt fra tidspunktet for de stedfundne betalinger, subsidiært fra  

 tidspunktet for indgivelse af svarskrift, indtil betaling sker, dog således  

 at forrentning for perioden efter den 1. januar 1991 alene sker med  

 diskontoen som tillæg af 5% p.a.
 3. Klageren tilpligtes at betale indklagede et beløb stort 432.030 kr. at  

 forrente med den til enhver tid gældende procesrente fra den 25. marts 1991,  

 indtil betaling sker.
 Den i klagerens påstand under 1 nævnte restsikkerhedsstillelse er efter  

 aftale mellem parterne tilbageholdt af indklagede, indtil tvisten vedrørende  

 reparation af revner i asfalten over ledningsgravene er endelig afgjort ved  

 dom eller forlig.
 Vedrørende indklagedes påstand 2 om betaling af 206.164 kr. er det oplyst,  

 at indklagede har afholdt en udgift af denne størrelse i anledning af  

 revnedannelser, som klageren efter indklagedes opfattelse er ansvarlig for.  

 Udbedringen er foretaget af andre entreprenører.
 Indklagedes påstand 3 angår yderligere udbedring af konstaterede revner  

 (omtalt ad spørgsmål 3 i den nedenfor refererede skønserklæring). Der er  

 mellem parterne enighed om den talmæssige opgørelse af kravet, men uenighed -  

 udover om selve ansvarsgrundlaget - om, i hvilket omfang retablering skal ske  

 (klagerens subsidiære påstand).
 Sagen har været genstand for mundtlig forhandling, hvor der til belysning  

 af sagen blev gennemgået et meget omfattende bilagsmateriale og foretaget  

 indgående afhøringer af forskellige personer, herunder af civilingeniør  

 Flemming Berg og direktør, civilingeniør Svend Borgselius, der har afgivet en  

 syns- og skønserklæring af 4. november 1988. I det følgende gengives alene  

 skønserklæringen og skønsmændenes forklaringer under afhjemlingen, der må  

 tillægges afgørende betydning for vurderingen af sagen.
 I den nævnte erklæring har skønsmændene besvaret en række spørgsmål  

 således:
 »Spørgsmål 1:
Skønsmændene anmodes om at oplyse, hvad årsagen er til de konstaterede  

 revner.
Skønsmændene anmodes herunder om at oplyse, hvorvidt og i hvilket  

 omfang bl.a. nedennævnte årsager har spillet nogen rolle:
 A Underkomprimering af grus/sand.
 B Manglende oprensning før udlægning af asfalt (kærv).
 C Dårlig klæbning.
 D Lodret graveprofil i friktionsmateriale.
 E Underkomprimering af asfalt ved kanten til eksisterende belægning.
 F Forskellig bæreevne på grund af forskellig lagtykkelse.
 G Forskellig frostfølsomhed for eksisterende vej og retableret rørgrav.
 H Materialetransport ved rørgrav udført i kohæsionsjord og retableret med  

 friktionsmaterialer.
 I Manglende sidestøtte til vejkasse.
 Svar 1:
 Med henvisning til bilag G »Rapport om undersøgelser i v Kommune og w  

 Kommune, 1988-10-24«, som bl.a. som et hovedformål havde at vurdere  

 dette spørgsmål, er svaret som følger:
 Det vurderes, at de tekniske forhold nær vejoverfladen (og  

 trafikbelastningen) - og i desto højere grad jo tættere de rent fysisk er  

 koncentreret om selve samlingen - må tillægges den overvejende betydning for  

 de konstaterede revnedannelser.
 Disse tekniske forhold vurderes i nedennævnte prioriterede rækkefølge at  

 have betydning for de konstaterede revnedannelser, idet de 1.2) og 1.3)  

 benævnte to forhold prioritetsmæssigt sidestilles:
 1.1) Reduceret asfalttykkelse i ledningsgrav mod samling (kærv) - når  

 tykkelse af asfaltbelægning i ledningsgrav i gennemsnit er lig med eller  

 mindre end oprindelig asfaltbelægnings tykkelse - større end ca. 1,5 cm  

 (eller ca. 20% af asfaltlagtykkelsen på ledningsgraven).
 (Teknisk forklaring: Dette forhold medfører reduceret samleareal og  

 nedsætter derfor samlingens styrke i forhold til der forekommende  

 forskydnings- og bøjningstrækkræfter (kærvvirkning). I forvejen er samlingen  

 i praksis med hensyn til revnedannelser konstruktionens mest sårbare sted,  

 idet det selv ved ideale forudsætninger i laboratorium - så vidt skønsmændene  

 og B bekendt - kun er lykkedes at lave overfor forskydningskræfter (ved  

 samling af identiske lagtykkelser), men ikke overfor trækkræfter, fuldt  

 resistente samlinger, idet der med fuldt resistente samlinger i denne  

 forbindelse menes samlinger med samme styrke som omliggende intakt  

 asfaltmateriale).
1.2) Utilstrækkelig klæbning i samling mellem gravs og vejs asfalt.  

 (Teknisk forklaring: Netop klæbningen skal i praksis sikre overførsel af  

 kræfter mellem gravs og vejs asfaltbelægning.
Idet der henvises til sidste  

 del af den tekniske forklaring under punkt 1) og ihukommes, at samling af  

 asfaltbelægninger ved ledningsgrave normalt sker uden opvarmning af  

 oprindelig asfaltbelægning, bliver betydning af god udført klæbning  

 indlysende.
Dårlig klæbning vil - alt andet lige - befordre revnedannelse.) 1.2) Forskellig asfaltlagtykkelse (excl. »kærv«, jf. punkt 1.1))  

 på grav og vej, når forholdet (tykkest : tyndest) er større end ca. 1,2.  

 Betydningen for revnedannelsen af forskelle i asfaltlagtykkelser bliver  

 større des tyndere asfaltbelægningerne generelt er og des større  

 trafikbelastningen på lokaliteten er.
(Teknisk forklaring: Forskellig asfaltlagtykkelse medfører forskellig  

 »bæreevne« af grav hhv. vej, idet begrebet »bæreevne« her  

 bruges om beskrivelse af en vejbelægnings evne til - uden strukturelt  

 sammenbrud af materialerne - at modstå en defineret trafikbelastning.
Det  

 tekniske udgangspunkt er kræfternes (tryk- og trækspændinger) fordeling og  

 konsekvenser gennem belægningerne som følge af trafikbelastningen.
Bundne  

 materialer (materialer med en stor indre sammenhæng mellem kornene) som  

 f.eks. asfalt, kan langt bedre end ubundne materialer (sand og grus) modstå  

 (optage) disse kraftpåvirkninger med bevarelse af materialets (makro)  

 struktur, hvorfor asfalt tillægges langt større bæreevne end ubundet sand og  

 grus.
Jo større asfaltlagtykkelse der udlægges, des mindre kræfter overføres  

 til de under asfalten liggende gruslag, og des større bæreevne får  

 belægningen som helhed.
Når man i forbindelse med ledningsarbejder, med  

 væsentligt forskellige asfaltlagtykkelser på grav hhv. vej, introducerer  

 væsentlig forskellig bæreevne mellem grav og vej, vil resultatet generelt  

 være forskellig strukturel nedbrydning og dermed forskellig udvikling af  

 skader på grav hhv. vej, idet skadebilledet - alt andet lige (simultant  

 udførelsestidspunkt, trafikbelastning m.v.) udvikler sig hurtigt ved den  

 tyndeste asfaltbelægning.
Når man ved ledningsarbejder introducerer  

 forskellig asfaltlagtykkelse på grav hhv. vej vil kræfterne på oversiden af  

 gruset under asfaltbelægningerne altså blive væsentligt forskellige (størst  

 under den tyndeste asfaltbelægning), hvorved asfaltens vederlag bliver  

 ustabilt med begyndende revnedannelse i bunden af asfaltsamlingen som følge).
 1.3) Utilstrækkeligt komprimeret asfalt i ledningsgrav mod samlinger.
(Teknisk forklaring: Hvis asfalten mod ledningsgravens kant ikke er  

 komprimeret tilstrækkeligt - f.eks. fordi tromling ikke er udført helt til  

 kant, tromle har »redet« på oprindelig belægning, og/eller asfalten  

 ikke har været udlagt med tilstrækkelig overhøjde - vil samlingens styrke som  

 følge af reduceret effektivt klæbeareal blive mindre med efterfølgende risiko  

 for revnedannelse.
Ligeledes vil ifølge B utilstrækkelig komprimering af  

 asfalt mod samlingen give anledning til meget højt lokalt vandtryk, som kan  

 bevirke udvaskning af den tilstødende klæbeflade.
Iøvrigt vil den  

 utilstrækkeligt komprimerede asfalt medføre større risiko for rivninger,  

 slaghuller og andre skadetyper på ledningsgraven.) 1.3) Ingen banket af oprindelige ubundne bærelagsmaterialer i  

 ledningsgraven.
(Teknisk forklaring: Denne bankets tilstedeværelse er et udtryk for, at  

 underlaget ved samlingen er bevaret intakt, og kan således i virkeligheden  

 opfattes som et vikarierende udtryk for, at graveprofilet i tilstrækkelig  

 grad har taget højde for udskridninger af sand- og grusmaterialer i  

 ledningsgravens sider.
Hvis denne banket ikke er til stede, skal dens således  

 beskrevne funktion genskabes ved »følgearbejder«, hvilket giver  

 risiko for mindre godt underlag for samlingen.
Denne skadeårsag må derfor  

 formodes sjældent at forekomme alene, men sammen med en af de øvrige nævnte  

 skadeårsager (som også konstateret i bilag G). I øvrigt vil banketten, hvis  

 den bevares intakt og ikke påfyldes ubundne materialer, garantere samme  

 asfaltlagtykkelse på grav og vej - i det mindste ved samlingen).
Nedennævnte tekniske forhold vurderes prioritetsmæssigt at have mindre  

 betydning for selve revnedannelsen (hvoraf dog ikke kan sluttes, at de  

 generelt er af mindre betydning, idet de i høj grad kan medføre andre  

 skadetyper ved ledningsgrave (sætninger m.v.).) Forholdene nævnes her i en »blok«, selv om rækkefølgen ikke er  

 tilfældig:
 1.4) Utilstrækkeligt komprimeret stabilt grus og bundsikringsmateriale i  

 lagene generelt (excl. forholdene for stabilt grus umiddelbart til  

 samlingerne, idet utilstrækkeligt komprimeret stabilt grus her mere eller  

 mindre direkte kan have indflydelse på nogle af ovennævnte forhold, f.eks.  

 »kærvdannelsen (jf. 1.1)» - som jo kan tages som udtryk for  

 utilstrækkelig komprimering af stabilt grus mod kant og/eller utilstrækkelig  

 afretning af stabilt grus - og utilstrækkeligt komprimeret asfalt mod kant.
(Teknisk forklaring: Dårligt komprimeret grus i ledningsgraven medfører et  

 eftergiveligt underlag for asfalten.
Hvis sætningerne i ledningsgravens grus  

 under trafikbelastningen bliver for store, kan asfalten følge med i en grad,  

 som kan medføre revnedannelser i asfalten - og hermed også i samlingen - der  

 jo jf. teknisk forklaring i 1.1.) i så henseende i praksis er  

 asfaltbelægningens »mest sårbare sted«.
Dårligt komprimeret stabilt  

 grus ved samlingen kan svare for andre af ovennævnte tekniske forhold og kan  

 - isoleret set - føre til ustabilt forhold (differensbevægelser) umiddelbart  

 under samlingen med revnedannelse i samlingen som følge.
Et problem er, at  

 det i praksis ikke er muligt direkte at kontrollere (måle) komprimering af  

 grus ved samlingen.
Kontrollen baseres på målinger foretaget nær midten af  

 graven som selvsagt kun kan tages som udtryk for komprimering mod samling,  

 hvis komprimeringsarbejdet (proceduren) har været udført ensartet i hele  

 graven.
Sikring af at komprimeringsproceduren følges helt til kant samt  

 visuel inspektion af grus mod kant, bør derfor - ikke mindst i lyset af  

 nærværende skønsforretning - være elementerne i kontrolarbejdet vedrørende  

 dette forhold.) - Ikke opfyldte materialespecifikationer (der bl.a. kan have indflydelse  

 på komprimeringen). Dette forhold er ikke isoleret nævnt i spørgsmål 1.
(Teknisk forklaring: Specifikationer til materialerne har netop til formål  

 at sikre deres funktioner, f.eks. med hensyn til komprimerbarhed, bæreevne,  

 frostfølsomhed m.v..) - Forskellig frostfølsomhed af materialer i grav og vej.
(Teknisk forklaring: Nogle ubundne materialer befordrer i højere grad end  

 andre risikoen for, at isdannelser kan finde sted i materialet.
F.eks. er  

 silt og stærkt siltholdige materialer med stor kapillaritet (vand trækkes til  

 materialet) og tilpas permeabilitet (vands gennemtrængshastighed) meget  

 farlige med hensyn til dannelse og vækst af islinser med efterfølgende  

 frosthævninger (og efterfølgende sætninger ved tøbrud) af materialet som  

 følge.
Hvis der derfor forekommer materialer med forskellig opfrysningsrisiko  

 i grav og vej i den zone, hvortil frosten nedtrænger, vil det give anledning  

 til hævninger af den befæstelse, hvori de frostfarlige materialer befinder  

 sig, mens den anden befæstelse »ligger stille«.
Herved opstår  

 differensbevægelser mellem grav og vej.
Hvis differensbevægelserne er store  

 nok (jf. det under teknisk forklaring for utilstrækkeligt komprimeret grus  

 beskrevne), kan forholdet medvirke til revnedannelser i asfalten - og dermed  

 i samlingen mellem grav og vej, der jo jf. teknisk forklaring i 1.1) i så  

 henseende i praksis er asfaltbelægningens »mest sårbare sted«.  

 Under forhold, hvor forskellige opfrysningsrisikable materialer grav/vej  

 først er til stede mere end ca. 0,5 m fra vejoverfladen, må det ud fra  

 gennemgået datamateriale (bl.a. bilag G) vurderes, at forholdet har sekundær  

 betydning for skønsforretningens objekt.
Under sjældnere forekommende  

 forhold, hvor opfrysningsrisici biver uens væsentligt tættere på overfladen,  

 må denne skadetype forventes at få relativt større indflydelse på  

 revnedannelsen, dog sjældent mere end de under punkt 1.1) til 1.3) nævnte  

 forhold.) Endelig nævnes i en sidste »blok« tekniske forhold, som må  

 betegnes som mere specielle (dvs. sporadisk forekommende) og af den grund  

 sættes lidt udenfor den angivne prioritering.
 Det er:
 - Forekomst af organisk (sætningsfarlig) jord ved eller under grav.
(Teknisk forklaring: Organiske jordarter (tørv, dynd, gytje o.lign) ved  

 eller under ledningsgravene kan medføre differenssætninger (se ovenfor),  

 hvorfor der bør tages højde for konsekvensen heraf fra projekt til projekt.) - Materialetransport i ledningsgrav.
(Teknisk forklaring: Hvis forholdene betinger det, dvs. hvis der sker  

 større vandstrømning på langs i graven, og fine materialekorn kan skylles  

 bort mellem grove materialer (risikokriterierne kan f.eks. vurderes efter  

 Terzaghis regel), forsvinder der efterhånden materialer i graven med  

 sætningsrisiko som følge.
Hvis sætningerne er store nok (jf. det under  

 teknisk forklaring for underkomprimeret grus beskrevne), kan forholdet  

 medvirke til revnedannelser i asfalten og samlingerne.) - Sidestøtte til vejkasse.
(Teknisk forklaring: Manglende sidestøtte til grav eller vej kan medføre  

 risiko for materialeforskydning med differenssætninger som følge.
Hvis  

 sætningerne er store nok (jf. det under teknisk forklaring for  

 underkomprimeret grus beskrevne), kan forholdet medvirke til revnedannelser i  

 asfalten og samlingerne.) Den ovenfor givne vurdering af en række tekniske forhold skønnes at have  

 generel gyldighed i relation til skønsforretningens objekt (revnedannelser i  

 samling mellem grav og vej).
 En vægtning af vurderingerne ud over de berørte entrepriser - på grundlag  

 af det skønsmændene vedrørende andre entrepriser tilsendte datamateriale -  

 vurderes ikke at give anledning til anden sammenfattende vurdering.
 Skønsmændene skal derfor ikke i yderligere grad give en differentieret  

 besvarelse for de skønsforretningen omfattende fire entrepriser.
Iøvrigt ville en vej-vis (vej for vej) detaljeret udpegning af for de  

 konstaterede skader ansvarlige tekniske forhold medføre et helt urealistisk  

 undersøgelsesomfang. (Da udbedring af de konstaterede skader imidlertid bør  

 tage udgangspunkt i de lokale skadeårsager, er i svaret på spørgsmål 3  

 nedenfor givet en metode til at kortlægge visse - i udbedringsmæssig  

 henseende - væsentlige skadeårsager.) Spørgsmål 2:
Skønsmændene anmodes om at oplyse, hvorvidt rørgravens tilstand på  

 nuværende tidspunkt kan betegnes som stationær, eller hvorvidt der kan  

 forventes yderligere revner.
Såfremt situationen ikke er stationær, anmodes  

 skønsmændene endvidere om at oplyse omfanget og den tidsmæssige horisont for  

 en yderligere udvikling af revnerne.
 Svar 2:
 Svaret på dette spørgsmål tager ligeledes udgangspunkt i bilag G  

 »Rapport om undersøgelser i v Kommune og w Kommune«.
 Af denne rapport fremgår, at en række af de prøveopgravninger, der visuelt  

 ved overfladen var udpeget som intakte, ved undersøgelserne viste sig at  

 skjule mere eller mindre fremskredne revnedannelser i samlingerne ved  

 asfaltbærelagene, og at de i svaret 1.1) - 1.3) på spørgsmål 1 nævnte  

 tekniske forhold var til stede.
 I disse tilfælde må det generelt vurderes blot at være et spørgsmål om tid  

 (se nedenfor), før revnerne slår igennem til overfladen (både i den  

 refererede undersøgelse samt i tidligere lignende undersøgelser, hvorfra  

 skønsmændene har erfaringer, er det iøvrigt konstateret, at samlingerne er  

 revnet blot som følge af selve optagelsen af asfaltprøven).
 Det må derfor indledningsvis på spørgsmål 2 svares, at de konstaterede  

 tilstande (visuelt ved overfladen) af ledningsgravene ikke generelt er  

 stationære.
 Spørgsmålet er da, i hvilket omfang og med hvilken tidshorisont yderligere  

 revnedannelser (totale) kan forventes.
 Svaret på dette spørgsmål er særdeles vanskeligt, idet det må baseres på  

 en antagelse om, i hvilken udstrækning et eller flere af de under spørgsmål  

 1, svar 1.1) - 1.3) nævnte for revnedannelsen primært ansvarlige tekniske  

 forhold forekommer, samt en antagelse om trafikbelastningens størrelse ved  

 den enkelte lokalitet.
 Den ovenfor refererede undersøgelse (bilag G) viser, hvor vanskeligt  

 spørgsmålet er:
 På r-vej - der vurderes at have relativt lille trafikbelastning - er  

 revnedannelsen i samlingerne ved overfladen beskeden (mindre end 10% af  

 gravens længde), men der er ved opgravning på »intakt sted«  

 konstateret begyndende revnedannelser i asfaltbærelagets bund (fra ca. 20%  

 til ca. 50% af samlingens højde).
 På s-vej, hvor trafikbelastningen ligeledes vurderes beskeden, er  

 revnedannelsen i samlingerne ved overfladen omfattende (mere end 50% af  

 gravens længde), og der er ved opgravning på »intakt sted«  

 konstateret revnedannelse i hele asfaltbærelagets tykkelse, således at det  

 her kun er slidlaget, der til nu har forhindret revnegennemslag til  

 overfladen.
(Teknisk forklaring, slidlag: Slidlaget er det asfaltlag, der ligger  

 øverst i belægningen, og som trafikken kører på.
De væsentligste  

 funktionskrav til laget er beskyttelse af underliggende asfaltbærelag og  

 sikring af overfladeegenskaber som friktion, jævnhed, profil og lyshed.  

 Slidlagets materialespecifikationer sigter mod at tilgodese disse  

 funktionskrav, og generelt kan det siges, at slidlaget i forhold til  

 bærelaget gøres mere slidstærkt og fleksibelt med et højere  

 bindemiddelindhold (bitumen), mindre maksimalkornstørrelse (sten) og mere  

 slidstærke sten (granitter i modsætning til asfaltbærelagets  

 »bakkematerialer«).) På t-vej - hvor trafikbelastningen er noget større end på ovennævnte  

 lokaliteter - er revnedannelsen i samlingerne ved overfladen omfattende (mere  

 end 50%), og der er ved opgravning på »intakt sted« i den ene  

 samling konstateret revner i hele asfaltbærelaget, mens den anden samling er  

 intakt.
 På u-allee - der også i forhold til de to første lokaliteter har relativt  

 stor trafikbelastning - er revnedannelsen i samlingerne ved overfladen  

 ligeledes omfattende (mere end 50%), mens der ved opgravning på »intakt  

 sted« er konstateret bevaret intakte samlinger helt til bund (stationær  

 tilstand).
 Generelt kan derfor svares, at der i tilfælde hvor primærskadeparametrene  

 1.2) og 1.3) (jf. svar på spørgsmål 1) forekommer sammen med relativ lille  

 trafikbelastning må forventes en relativt langsom revneudvikling (gennemslag  

 efter yderligere 2-5 år), mens der i tilfælde hvor også  

 primærskadeparameteren 1.1) (jf. svar på spørgsmål 1) forekommer, samt hvor  

 der i relativt større trafikbelastning, må forventes en hurtigere  

 revneudvikling (gennemslag efter yderligere 0-2 år).
 Det bedste bud på et svar (meget usikkert) baseret på ovenstående  

 vurdering samt den af skønsmændene, jf. bilag G, foretagne besigtigelse af  

 samtlige veje i skønsforretningens entrepriser, er derfor, at det ikke er  

 usandsynligt, at fortsattte (totale) revnedannelser kan forekomme i op til  

 mellem 50% og 100% yderligere revnelængde (i forhold til allerede  

 konstateret), og at ca. halvdelen af denne yderligere (totale) revnedannelse  

 kan forventes indenfor yderligere 0-2 år, resten senere (indenfor yderligere  

 2-5 år). Alt selvsagt under forudsætning af uændrede »eksterne«  

 forhold, herunder f.eks. at vejen forsynes med nyt asfaltslid- og/eller  

 asfaltbærelag (forstærkning).
 Spørgsmål 3:
 Skønsmændene anmodes om at oplyse, hvorledes de konstaterede revner skal  

 udbedres.
 Svar 3:
 Indledningsvis er det væsentligt at slå fast, at udbedringsmetode bør tage  

 udgangspunkt i skadeårsag (»roden til ondet«) og skadetype  

 (revnebredde), hvis reparationen skal være holdbar (dvs. hvis  

 reparationsudgifterne ikke skal være mere eller mindre spildt, fordi revnerne  

 alligevel genopstår efter kort tid - som jo bl.a. konstateret ved de i denne  

 sag undersøgte entrepriser (bilag G)., hvor udført revneforsegling i stor  

 udstrækning allerede igen er revnet).
 En i forhold til totale reparationsudgifter realistisk årsagsvurdering kan  

 finde sted ved udtagelse af borekerner symmetrisk om revnede samlinger i et  

 antal svarende til 1 kerne pr. ca. 150 m, dog minimum 1 pr. vej, idet man  

 herved ved simpel visuel vurdering og opmåling (tommestok) af borekernen kan  

 konstatere, om et af de væsentlige tekniske forhold 1.1), asfaltlagtykkelser  

 fra 1.2) og underkomprimeret asfalt fra 1.3) (jf. svar på spørgsmål 1) er til  

 stede.
 Hvis dette er tilfældet, anbefales een af følgende reparationsmetoder.
 Hvis revner i begge samlinger og belægning på ledningsgrav udviser andre  

 skadetyper (sætninger, krakeleringer) i et omfang, så det samtidig skal  

 udbedres:
 3.1) Affræsning i hele ledningsgravens bredde + 2 x ca. 25 cm i en dybde  

 svarende til oprindelig asfaltlagtykkelse (gammel vej) og udlægning af nye  

 asfaltmaterialer på rigtig måde.
 Hvis kun den ene samling er revnet, og der ikke er andre forhold der skal  

 udbedres:
 3.2) Opfræsning af »rende« i ca. 20 cm's bredde - symmetrisk om  

 samling - i en dybde svarende til oprindelig asfaltlagtykkelse (gammel vej)  

 og udlægning af nye asfaltmaterialer på rigtig måde.
 Hvis dette ikke er tilfældet, afhænger reparationsmetode af revnebredden.
3.3) Generelt gælder, at der indledningsvis oprenses revner med trykluft  

 og ved fugtig (våd) tilstand tillige med opvarmning med f.eks. jetblaster.  

 Ved små revner (mindre end ca. 1/2 cm) herefter udløbning med emulsion,  

 cutbackbitumen eller varm bitumen.
Ved større revner (større end ca. 1/2 cm)  

 herefter priming af sider efterfulgt af udløbning (fugning) med fugemasse  

 (f.eks. plastasfalt).
 (Vedrørende al reparation i forbindelse med ledningsgrave ønsker  

 skønsmændene afslutningsvis - selv om det er nærværende skønssag uvedkommende  

 - at anbefale at reparationsomfanget ud fra samfundsøkonomiske overvejelser  

 bør tilrettelægges efter den omgivende vejs tilstand og derfor i samarbejde  

 med den relevante vejmyndighed.
 Spørgsmål 4:
 Skønsmændene anmodes om at oplyse omkostningerne ved de af spørgsmål 3  

 omfattede udbedringsforanstaltninger excl. moms og incl. alle nødvendige  

 biydelser.
 Svar 4:
På dette punkt (økonomi) har skønsmændene ikke selv ekspertise.
De for de  

 tre reparationsmetoder angivne priser er derfor fremkommet ved forespørgsel  

 hos et asfaltfirma (A/S C), idet metoden af skønsmændene er præciseret, jf.  

 svaret på spørgsmål 3, og alle biydelser ligeledes er ønsket prissat.
 På denne baggrund er nedennævnte priser oplyst skønsmændene (idet vi ikke  

 har sat det som vor opgave at indhente egentlige eller alternative  

 pristilbud).
Metode 3.1) Pris kr. 420,- pr. kvadratmeter omfattende affræsning,  

 bortkørsel, deponering af asfalt (svarende til 10 cm's tykkelse) og udlægning  

 af 7 cm GAB og 3 cm AB eller PA. (Forudsætning: Arealer fra 50 kvadratmeter  

 pr. dag.) Metode 3.2) Pris 330,- pr. lb m omfattende opskæring, bortkørsel,  

 deponering af asfalt (svarende til 20 cm's bredde og 10 cm's tykkelse) og  

 udlægning af 7 cm GAB og 3 cm AB eller PA. (Forudsætning: Mængder svarende  

 til en dagsproduktion på ca. 100 lb. m.) Metode 3.3) Pris kr. 30,- pr. lb. m omfattende jetblastning, priming og  

 fugning med plastasfalt. (Forudsætning: Mængder svarende til dagsproduktion  

 på ca. 100 lb. m.) Ved små revner (mindre end ca. 1/2 cm), hvor priming  

 bortfalder, og der udløbes med emulsion, cutback-bitumen eller varm bitumen,  

 bliver prisen lavere.
 Jf. mødereferat (bilag C) er det besluttet, at de ovenfor besvarede  

 spørgsmål (skønstemaet) suppleres med nedennævnte tre spørgsmål - selv om der  

 er enighed mellem parterne om, at der er et ikke uvæsentligt sammenfald  

 mellem de to sæt spørgsmål.
 Supplerende spørgsmål 1:
 Kan det forventes, at den foreskrevne asfaltbelægning med den foreskrevne  

 klæbning uden revnedannelse skal kunne optage differensbevægelser i  

 underliggende lag foranlediget af:
a) frosthævninger/uens frostnedtrængning, eller af b) varierende bæreevne i oprindelig vejopbygning i forhold til den  

 retablerede ledningsgrav eller c) af andet, som f.eks. fugt.
 Supplerende svar 1:
 Som nævnt har dette spørgsmål stort teknisk sammenfald med tidligere  

 spørgsmål 1, idet det dog faktuelt adskiller sig fra spørgsmål 1 ved ordet  

 »foreskrevne«, hvorved der lægges op til en vurdering af det i  

 kontraktgrundlagets arbejdsbeskrivelser anførte.
 Svaret todeles, idet først de rent tekniske forhold, dernæst de  

 kontraktlige forhold, vurderes.
 Tekniske forhold:
 Vedrørende betydningen af forskellige opfrysningsforhold ved grav og vej  

 henvises til svar 1 generelt (svar 1.4 specielt), mens der vedrørende  

 betydningen af forskellig bæreevne mellem grav og vej henvises til svar 1  

 generelt (svar 1.2 specielt).
 Heraf fremgår, at forskelle i opfrysningsforhold mellem grav og vej i  

 almindelighed vurderes som en relativ sekundær skadeårsag, mens forskelle i  

 bæreevne (primært ved forskelle i asfaltlagtykkelse) mellem grav og vej  

 vurderes som en mere betydende skadeårsag for skønsforretningens objekt  

 (revnedannelse i samling).
 Under svar 1 er endvidere vurderet en ræke andre tekniske forhold og deres  

 formodede indflydelse på skadebilledet.
Spørgsmålet om fugt vurderes først at have væsentlig betydning, når fugt  

 (vand) forekommer efter en begyndende revnedannelse.
I den forbindelse vil  

 fugt befordre den videre skadedannelse ved opfrysning i revnen (udvidelse) og  

 frostsprængning af materialerne, ved udvaskning af klæbemiddel og ved  

 bidragelse til hydrauliske spændinger (pumpevirkning) under  

 trafikbelastningens påvirkning.
 Kontraktligt beskrevne forhold:
 Skønsmændene skal her søge at vurdere de adspurgte forhold i forhold til  

 arbejdsbeskrivelserne.
 Forskellig bæreevne i grav hhv. vej hænger primært sammen med forskellig  

 asfaltlagtykkelse i grav hhv. vej (se svar 1.2 på spørgsmål 1).
 Efter en gennemgang af arbejdsbeskrivelserne står det skønsmændene noget  

 uklart, i hvilken udstrækning samme asfaltlagtykkelse på grav hhv. vej er  

 krævet hhv. sikret opnået.
I FAB'en henvises til SAB'en vedrørende disse spørgsmål.
I SAB 415.0  

 henvises vedrørende »den krævede retablering« til SAB 401.2.4.  

 Samme henvisning med hensyn til anvendelse af retableringsmetode findes i SAB  

 415.3.01 - 06, hvoraf det synes at fremgå, at der skal retableres til  

 oprindelig asfaltlagtykkelse.
I SAB 401.2.4 er herefter i skemaform angivet  

 retableringstype (kolonnen »belægning«) og retableringsmetode  

 (kolonnen »retablering«), hvor det er kolonnen  

 »belægning«, der anfører asfalttykkelsen.
 Da der i typeoversigten (SAB 401.2.4, side 5) er angivet en  

 asfalttykkelse, kan der introduceres usikkerhed om forholdet, selv om det i  

 første afsnit i afsnit 401.2.4. er anført, at der »ved entreprenørens  

 foranstaltning« og »efter anvisning fra tilsynet« skal føres  

 registrering over oprindelig belægningstype som grundlag for endelig  

 retablering til oprindelig lagtykkelse (henvisning til SAB 415).
 Vedrørende selve asfaltmaterialerne og deres komprimering henvises i  

 arbejdsbeskrivelserne (FAB 415) generelt til Vejregler, som herefter  

 suppleres på visse punkter.
 Arbejdsbeskrivelsen vedrørende asfaltmaterialer og -komprimering skønnes  

 tilfredsstillende i forhold til skønsforretningens objekt (selv om det ved  

 efterrationalisering og som følge af denne skønsforretning fremover generelt  

 vurderes ønskeligt at præcisere og sikre at komprimering foretages helt til  

 kant af ledningsgrav).
 Klæbning beskrives i arbejdsbeskrivelserne (FAB 415, side 24-25), idet de  

 første tre afsnit citerer vejreglen (vedrørende horisontalsamlinger), mens  

 sidste afsnit (side 25) siger »længdesamlinger skal klæbes«.
(Også dette punkt vurderes det generelt ønskeligt - ved  

 efterrationalisering og på grundlag af nærværende skønsforretning - at  

 præcisere og sikre ved fremtidige arbejder, således at rigtig klæbning  

 (grundigt rengjort underlag og klæbning i fuld dybde - især når klæbningen  

 etableres uden foropvarmning af oprindelig belægning) opnås.) Supplerende spørgsmål 1 giver iøvrigt anledning til at nævne følgende  

 kontraktligt beskrevne forhold (idet der for vurderinger af forholdenes  

 betydning henvises til svar 1 på spørgsmål 1):
I arbejdsbeskrivelserne (FAB 415, side 15) er anført, at entreprenøren  

 forinden udlægning af asfaltmaterialer skal sikre sig, at underlaget er egnet  

 til konditionsmæssig udlægning af asfalten.
Dette »punkt« burde  

 generelt være med til at sikre, at »overhøjde« på grus mod  

 samlingerne ikke forekommer, hvorved den under svaret 1.1 på spørgsmål 1  

 nævnte skadeårsag »kærvvirkning« kunne undgås (også dette punkt  

 vurderes det - på grundlag af nærværende skønsforretning - generelt ønskeligt  

 at præcisere ved fremtidige arbejder).
Vedrørende banket af oprindelige ubundne materialer i ledningsgrav fremgår  

 af standardtegning 1D-0000-BD00-014, hvortil der henvises i FAB 409, at der  

 når graven er etableret skal eksistere en min. 50 mm uberørt banket. (På  

 grundlag af nærværende skønsforretning vurderes det fremover ønskeligt at  

 præcisere, at »banketten« skal bestå helt til endelig lukning af  

 grav.) Da utilstrækkeligt komprimeret stabilt grus alt andet lige kan føre til  

 differensbevægelser, jf. svar 1.4 - nævnes her, at det i FAB 415 vedrørende  

 komprimeringskontrol af grus (bundsikringslag og stabilt grus) anførte er  

 uheldigt, fordi a) der henvises upræcist til prøvningsmetoder (ingen  

 henvisning til VD 611, men til DS 405), b) der angives en i forhold til det  

 beskrevne forkert korrektionsformel (til »nedkorrektion« af  

 markdensitet for materiale større end 16 mm er angivet formlen til  

 »opkorrektion« af laboratoriereferencedensiteten for materiale  

 større end 16 mm) og c) fordi der som referenceindstampningsmetode for  

 stabilt grus ikke angives vibrationsindstampning (ASTM 2049-69) når indhold  

 af materiale større end 16 mm er større end 25 vægtprocent (denne metode  

 angives under bundsikringslag, mens den i almindelighed er mest relevant for  

 stabilt grus der oftere end bundsikringsmateriale (se f.eks. bilag G)  

 indeholder mere end 25 vægtprocent over 16 mm). (Forhold b) kan iøvrigt  

 medføre, at der beregnes en større komprimeringsgrad end den  

 »rigtige«, hvilket kan betyde, at et - i forhold til det ønskede -  

 for dårligt komprimeringsarbejde godkendes).
 Supplerende spørgsmål 2:
 Kan det forventes, at den foreskrevne asfaltbelægning med den foreskrevne  

 klæbning uden revnedannelse skal kunne optage de horisontale  

 kræfter/horisontale bevægelser, der måtte forekomme f.eks. på grund af:
a) temperatur b) svind c) forskel i materielegenskab, herunder ny henholdvis gammel asfalt.
 Supplerende svar 2:
 Svaret på dette spørgsmål - som iøvrigt er et af de spørgsmål, der sammen  

 med supplerende spørgsmål 3 (nedenfor) er drøftet indgående med civilingeniør  

 B - er som følger.
 Begrebet svind (i traditionel forstand - se dog temperaturbevægelser  

 nedenfor) kan der inden for asfaltteknologien ses bort fra.
Forholdet vedrørende forskelle i materialeegenskaber mellem belægning på  

 grav og oprindelig belægning kan der ligeledes i almindelighed ses bort fra i  

 forbindelse med skønsforretningens objekt, revner i samling.
Kun i tilfælde  

 af ekstremt nedbrudte (iltede/hærdnende) oprindelige belægninger kan denne  

 forskel resultere i en revnedannelse, som iøvrigt må forventes at have en  

 karakter, der er anderledes end de i forbindelse med her refererede  

 undersøgelser (bilag G) konstaterede brudflader, hvor bruddet er sket i selve  

 samlingen.
Refererende til B tales der i »asfaltkredse« om, at  

 temperatursvingninger kan give anledning til bevægelser i asfalt, og at  

 temperaturudvidelseskoefficienten kan sættes i forhold til bindemidlets  

 hårdhed.
Imidlertid er det ikke i forbindelse med nærværende vurdering  

 lykkedes skønsmændene og B at finde dokumentation om dette forhold.
 Imidlertid vurderes det, at sådanne temperaturbetingede bevægelser  

 (spændinger) vil være af lille størrelsesorden i forhold til de af  

 trafikbelastninger forårsagede spændinger.
 Denne vurdering baseres dels på B's erfaringer, men også på de data (bilag  

 G), der er gennemgået i forbindelse med denne skønssag.
Heraf fremgår jo netop, at der hvor der er konstateret revner, også er  

 konstateret et eller flere af de i svaret 1.1 til 1.3 på spørgsmål 1 anførte  

 forhold, mens der - også ved de samme lokaliteter - hvor disse forhold ikke  

 forekommer, er konstateret intakte samlinger.
Et forhold der jo generelt  

 skulle have været anderledes (flere »uforklarlige« revnedannelser),  

 hvis temperaturbevægelser i asfalt skulle være en for revneudviklingen  

 væsentlig parameter.
 Derfor vurderes de (bøjnings-) trækspændinger, der forekommer i asfalten,  

 primært betingede af trafikbelastningen.
 Med hensyn til de kontraktligt beskrevne forhold (foranlediget af ordet  

 »foreskrevne« i spørgsmålet) henvises iøvrigt generelt til svaret  

 på supplerende spørgsmål 1.
 Spørgsmål 3:
Er det sædvanligt, at der efter retablering af normalt forekommende  

 ledningsgrave i vej opstår revner? Supplerende svar 3:
 Disse revner er set og ses mange steder i forbindelse med ledningsgrave i  

 veje (og er iøvrigt ifølge B heller ikke usædvanlige i forindelse med  

 sideudvidelser af veje - der jo faktisk kan betragtes som »en halv  

 ledningsgrav«). Omfanget heraf er så vidt skønsmændene bekendt ikke  

 dokumenteret - ligesom der skønsmændene bekendt ikke har været fokuseret så  

 meget på disse skader i forbindelse med ledningsarbejder tidligere som nu.
 Dette kan måske skyldes, dels at antallet af større ledningsarbejder i  

 vejarealer aldrig tidligere har haft så massivt et omfang som i de senere år  

 (nye typer forsyningsledninger, gas, fjernvarme, tele osv.), dels at disse  

 skader har været opfattet som et uafvendeligt problem i forbindelse med  

 ledningsgrave, hvorfor man har »levet med dem« og taget højde for  

 skaderne i forbindelse med den totale vejvedligeholdelse iøvrigt, og dels at  

 der måske tidligere i større udstrækning blev anvendt (på anlægstidspunktet)  

 dyrere retableringsmetoder, f.eks. forskudte samlinger, der, om ikke  

 forhindrer revnedannelser, så udsatte revnernes tidsmæssige udvikling  

 således, at de, når de endelig opstod (visuelt på overfladen), måske blev  

 tilskrevet den almindelige vejnedbrydning (ligesom som mange måske aldrig  

 nåede til overfladen inden vejen fik nyt forstærkningsbærelag eller slidlag).
 Det er som helhed vor vurdering, at den sagen omhandlede revnedannelse er  

 et problem i forbindelse med ledningsarbejder i veje i almindelighed.
 Selv om der har været viden til stede om de enkelte årsagstyper isoleret  

 betragtet, har man nok ikke tidligere generelt erkendt den samlede betydning  

 af disse forhold i forhold til revnedannelserne.
 Afslutningsvis må det imidlertid ikke glemmes, at selv om der i denne  

 forbindelse tales om revnedannelserne og deres omfang, er der dog - også i de  

 her undersøgte entrepriser, jf. bilag G - flere løbende meter intakte end  

 revnede samlinger i forbindelse med ledningsarbejder i vejarealer.
Svaret på spørgsmålet må derfor kortfattet være, at det ikke er  

 usædvanligt, at der efter retablering af veje efter ledningsarbejder  

 forekommer revner.' Under afhjemlingen har skønsmændene vedstået erklæringen og supplerende  

 uddybet denne på en række punkter.
De har på spørgsmål herom bekræftet, at  

 deres prioritering af skadeårsager er generel, og at den som udgangspunkt  

 også vil være gældende ved andre entrepriser.
De har yderligere bl.a.  

 forklaret, at de føler, at man er blevet klogere i forbindelse med denne sags  

 data.
Tidligere har man mere koncentreret sig om forholdene nede i graven,  

 mens man nu kan se, at de væsentligste problemer ligger omkring asfalten og  

 lige under denne.
De forhold, der er konstateret i denne sag - og de dermed  

 sammenhængende sager - har været den direkte anledning til forskellige  

 overordnede initiativer med henblik på udsendelse af nye generelle  

 forskrifter for retablering af vejbelægning i forbindelse med ledningsanlæg.  

 På spørgsmålet, om de nye forskrifter vil have betydning for økonomien, har  

 skønsmændene svaret, at dette helt afhænger af udbud og efterspørgsel, med  

 den tilføjelse, at »Det er ikke kvalitet, der koster penge, men mangel  

 på samme«.
Skader af den art, der forekommer i denne sag, kan efter  

 skønsmændenes opfattelse ikke undgås alene ved en omhyggelig udførelse.
Det  

 kræver også en omhyggelig prioritering.
Hvis man ser på forholdene samlet, er  

 det klart, at der kan laves bedre ting end her, men som angivet i  

 skønserklæringen må det på baggrund af denne sag vurderes, at betydningen af  

 en række forhold bør præciseres i forbindelse med projekteringen af  

 fremtidige arbejder.
De har herved anført, at de ikke fra tiden før  

 naturgasnettet kan kommne på anlæg af tilnærmelsesvis samme omfang.
Tidligere  

 var det meget forskelligt fra egn til egn og fra ledningsarbejde til  

 ledningsarbejde, om man arbejdede efter et særligt projekt, et egentligt  

 udbudsmateriale, eller man arbejdede efter »sædvanlig praksis«.  

 Projektmaterialet i denne sag er nok »rimelig nyt«.  

 Naturgasselskaberne havde et højt ambitionsniveau med hensyn til  

 kvalitetssikring og kvalitetsstyring.
Men det er ikke alene det, det kommer  

 an på.
Det er tillige sund fornuft og begge ben på jorden.
Der er i  

 udbudmaterialet i denne sag - herved er omtalt  

 kvalitetssikringsspecifikationerne fremlagt som sagens bilag 7 - meget lidt  

 om de forhold, som skønsmændene nu har hæftet sig ved.
En række punkter i  

 udbudsmaterialet, herunder i »FAB«, den fælles arbejdsbeskrivelse  

 (sagens bilag 6), er gennemgået med skønsmændene, der har udtalt, at der -  

 som nævnt i skønserklæringens supplerende svar 1 om de kontraktligt beskrevne  

 forhold - vedrørende selve asfaltmaterialerne og deres komprimering i FAB 415  

 generelt henvist til Vejregler, som herefter suppleres på visse punkter.
De  

 har herved anført, at der er meget lidt nyt i forhold til de nævnte  

 »Vejregler«, som ikke specielt angår ledningsgrave.
Skønsmændene har tilføjet, at man selv efter de nye forskrifter aldrig vil  

 kunne garantere mod revnedannelser.
Men man kan minimere revnedannelser og  

 udskyde problemerne, således at vejene holder tilpas længe.
Til støtte for sin principale påstand har klageren gjort gældende, at  

 klageren har udført entrepriserne med den omhu, som man med rimelighed kunne  

 forvente med den viden, man havde på tidspunktet for entreprisernes  

 udførelse, og under iagttagelse af kontraktgrundlagets forkrifter.
Det er  

 indklagede, der har bevisbyrden for, at revnedannelserne skyldes fejl, der  

 kan lægges klageren til last, og denne bevisbyrde er ikke løftet.  

 Skønserklæringen angiver vel en række mulige skadesårsager og vurderer  

 skadesårsagernes indbyrdes betydning, men det kan ikke udledes, at disse  

 skadesårsager kan lægges klageren til last.
Som det fremgår af  

 skønserklæringen og afhjemlingen af denne har det været almindeligt kendt og  

 accepteret, at der jævnligt opstår revnedannelser efter retablering af veje  

 efter ledningsarbejder.
Først i forbindelse med undersøgelserne i anledning  

 af denne sag er skadesårsagerne blevet klargjort, og indklagedes  

 udbudsmateriale var ikke specielt egnet til at reducere skaderne.
Der  

 stilledes ikke krav til entreprenørerne, der adskilte sig fra, hvad der var  

 almindelig kendt for en entreprenør, og intetsteds var det nævnt, at  

 indklagede havde det som mål, at efterfølgende revnedannelser ikke ville  

 blive accepteret.
Indklagede har til støtte for sine påstande gjort gældende, at de fleste  

 forhold, der af skønsmændene er udpeget som mulige skadesårsager, kunne være  

 undgået ved en mere omhyggelig udførelse.
Det kan af skønsmændenes udtalelser  

 konkluderes, at de syv vigtigste skadesårsager kan tilskrives udførelsen af  

 klagerens entrepriser, og skønsmændene har ikke givet udtryk for, at der var  

 tale om projektfejl.
Det er indklagedes opfattelse, at udbudsmaterialet burde  

 have ført til skærpet agtpågivenhed hos klageren ved udførelsen af  

 entrepriserne, og at entrepriserne må anses for udført enten i strid med  

 indklagedes forskrifter eller uden den nødvendige omhu.
Der er derfor tale om  

 forhold, som klageren bærer ansvaret for.
Indklagede har yderligere gjort  

 gældende, at indklagede både under hensyn til datidens praksis og datidens  

 viden kunne have forventet et bedre resultat.
Der er ikke tvivl om, at der  

 tidligere ganske ofte forekom revner efter retablering af veje i forbindelse  

 med ledningsanlæg.
Der er heller ikke tvivl om, at dette var noget, man var  

 indstillet på at leve med.
Denne tidligere praksis er imidlertid af ingen  

 eller i hvert fald af mindre betydning for afgørelsen af denne sag, idet  

 arbejdet med retablering i forbindelse med naturgasanlægget var ganske  

 usædvanligt af omfang.
I en sådan situation bør både entreprenør og rådgivere  

 overveje, om man bør handle anderledes end før, og størrelsen af arbejdet  

 burde have fået klageren til at rejse spørgsmålet, om revnedannelser ville  

 kunne accepteres.
Var dette sket, ville indklagedes svar utvivlsomt have  

 været et nej.
De projekterende har levet op til de krav, et arbejde som det  

 omhandlede måtte stille ved overhovedet at lave udbudsmateriale om  

 retableringsarbejderne og ved materialets udformning.
Klageren, der vidste,  

 at der måtte forventes revnedannelser, har derimod ikke nævnt problemet  

 overfor indklagede, men har blot udført arbejdet, som man plejede.
Selv om  

 indklagede måske måtte leve med revner i et vist omfang, er det efter  

 indklagedes mening godtgjort, at revnedannelserne i forbindelse med de her  

 omhandlede entrepriser i omfang lå væsentligt over, hvad der måtte  

 accepteres.
 Efter bevisførelsen - herunder navnlig syns- og skønserklæringen af  

 4/11-1988 og skønsmændenes supplerende forklaringer under afhjemlingen - må  

 det efter voldgiftsrettens opfattelse lægges til grund, at de omhandlede  

 revnedannelser ikke skyldes udførelsesfejl i traditionel forstand - herunder  

 f.eks. ikke mangelfuld komprimering af stabilgrus.
 De må derimod henføres til et samvirke mellem forskellige forhold som  

 angivet af skønsmændene.
 Det må endvidere lægges til grund, at betydningen af disse forhold i  

 forbindelse med retableringsarbejder ikke tidligere har været klarlagt, men  

 at denne sag - og de dermed sammenhængende sager - har været den direkte  

 anledning til overordnede initiativer med henblik på udsendelse af nye  

 generelle forskrifter for retablering af vejbelægning i forbindelse med  

 ledningsanlæg.
Det må endelig antages, at det har været almindeligt kendt, at  

 revnedannelser jævnligt ville opstå efter ledningsnedlæggelser, men at dette  

 har været accepteret som forhold, man måtte »leve med« og som måtte  

 repareres i forbindelse med almindelig vejvedligeholdelse.
Det må herefter  

 have stået såvel klager som indklagede klart som en nærliggende mulighed, at  

 revnedannelser som konstateret i denne sag ville forekomme.
Hvis indklagede ikke var indstillet på at acceptere sådanne  

 revnedannelser, måtte dette under disse omstændigheder være præciseret i  

 udbudsmaterialet.
Dette er ikke sket, ligesom de forhold, der må antages at  

 have haft betydning som skadeårsager, ikke har ført til specifikke  

 forskrifter fra indklagedes side.
 Det er heller ikke sandsynliggjort, at skaderne ville være undgået ved en  

 mere omhyggelig udførelse af entrepriserne fra klagerens eller dennes  

 underentreprenørers side.
 Under disse omstændigheder finder voldgiftsretten i det hele at måtte give  

 klageren medhold i de principale påstande.
 T H I B E S T E M M E S:
 Indklagede, A I/S, skal til klageren, A/S K, (tidligere Y A/S), frigive  

 restsikkerhedsstillelsen på 75.000 kr. vedrørende entreprise vi, x-sted, samt  

 godtgøre klageren det tab vedrørende garantiprovision, denne har lidt ved  

 manglende frigivelse af sikkerhedsstillelsen.
 Klageren frifindes for indklagedes påstand nr. 2 og nr. 3.
 Hver part bærer endeligt de af parten allerede afholdte omkostninger til  

 syn og skøn, herunder for afhjemlingen.
 Iøvrigt bærer hver part egne sagsomkostninger.
 Udgifterne ved voldgiftsrettens behandling af sagen skal betales af  

 indklagede.
 Kendelsen skal efterkommes inden 14 dage efter dens modtagelse.
