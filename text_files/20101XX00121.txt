Skriftlig fremsættelse (10. november 2010) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
 Forslag til lov om ændring af lov om aktie- og anpartsselskaber (selskabsloven) (Gennemførelse af ændringsdirektivet om rapporterings- og dokumentationskrav i forbindelse med fusioner og spaltninger m.v.).
(Lovforslag nr.
L 55) Forslaget implementerer EU-direktiv 2009/109/EF i selskabsloven.
Direktivet indeholder en ændring af 2. selskabsdirektiv om kapital i selskaber, 3. og 6. selskabsdirektiv om henholdsvis nationale fusioner og spaltninger samt 10. selskabsdirektiv om grænseoverskridende fusioner.
Lovforslaget har til formål at gøre det lettere for kapitalselskaber at fusionere og spalte.
Endvidere indeholder lovforslaget en række præciseringer af selskabsloven.
Lovforslaget giver bl.a. kapitalejerne i både aktie- og anpartsselskaber mulighed for at fravælge dokumenter, som de vurderer, ikke er nødvendige for deres bedømmelse af fusionens eller spaltningens gennemførelse.
Med forslaget vil det fremover blive muligt for alle kapitalselskaber at fravælge ledelsesredegørelse og evt. mellembalance både ved fusioner og spaltninger.
Ændringen vil medføre øget fleksibilitet med hensyn til dokumentkrav for danske virksomheder, der ønsker at fusionere eller spalte.
På samfundsniveau vurderes lovforslaget at medføre administrative lettelser for virksomhederne på op til ca. 5 mio. kr. årligt.
Ifølge de gældende regler skal der i forbindelse med fusion af aktieselskaber altid udarbejdes en redegørelse fra selskabets ledelse, samt eventuelt en mellembalance, hvis der er forløbet mere end 6 måneder siden selskabets aflæggelse af seneste årsrapport.
Disse vil fremover kunne fravælges af aktionærerne i enighed.
 Kapitalselskaber, som har værdipapirer optaget til handel på et reguleret marked (noterede selskaber), skal fremover ikke udarbejde mellembalance, hvis de i stedet under nærmere angivne betingelser gør en halvårsrapport tilgængelig for selskabets kapitalejere, da denne som minimum giver den samme information som en eventuel mellembalance.
Dokumenterne udarbejdes af hensyn til kapitalejerne, og det bør derfor være muligt at fravælge dokumenterne, hvis kapitalejerne ikke vurderer dem som værende nødvendige.
Da et fravalg af de pågældende dokumenter kræver enighed blandt samtlige kapitalejere, forventes det hovedsageligt at være mindre selskaber med få kapitalejere, der vil benytte mulighederne.
Kreditorernes eller medarbejdernes retsstilling påvirkes ikke af forslaget.
Reglerne om grænseoverskridende fusioner og spaltninger er som udgangspunkt opbygget på baggrund af de nationale regler for fusioner.
Dog er der en række yderligere regler for de grænseoverskridende transaktioner, som følger af direktivet om grænseoverskridende fusioner.
 Da lovforslaget medfører ændringer i de nationale regler, foreslås det desuden at ændre i reglerne om grænseoverskridende fusioner og spaltninger, således at bestemmelserne også fremover så vidt muligt er enslydende.
Det foreslås, at lov om ændring af lov om aktie- og anpartsselskaber (selskabsloven) sættes i kraft ved bekendtgørelse.
Det forventes, at lovforslaget vil træde i kraft samtidig med den resterende del af selskabsloven, som forventes sat i kraft den 1. marts 2010.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
