 Denne vejledning fastsætter forsikringstilsynets praksis med hensyn til  

 anvendelsen af udtrædelsesgodtgørelser og erstatter cirkulærskrivelse af 2.  

 december 1983.
 A.
Når udtrædelsesgodtgørelsen er større end det i § 9, stk. 3 anførte  

 løngennemsnit, kan udtrædelsesgodtgørelsen ikke udbetales kontant, medmindre  

 forsikringstilsynet tillader anden anvendelse.
Denne dispensation vil kun  

 kunne forventes, hvor det af helbredsmæssige årsager er udelukket eller  

 uhensigtsmæssigt at anvende beløbet til tegning af pensionsforsikring eller  

 livrente, samt i tilfælde af emigration eller lignende.
 Under henvisning til at forsikringstilsynet stadig modtager  

 dispensationsansøgninger i tilfælde, hvor godtgørelsen overstiger  

 gennemsnittet af den pågældendes lønning (herunder tantieme o. lign.) for de  

 sidste 3 år, og at det hænder, at den pågældende allerede ved indgivelse af  

 ansøgningen har disponeret i tillid til, at dispensation vil blive givet,  

 skal man anmode pensionskasserne om at underrette medlemmerne om, at  

 dispensation alene kan forventes givet i ovennævnte tilfælde.
 B.
 Når udtrædelsesgodtgørelsen er mindre end det i § 9, stk. 3 anførte  

 løngennemsnit, skal den alene anvendes som indbetaling til en anden under  

 statstilsyn stående pensionskasse eller til en forsikringsmæssig  

 pensionsordning, såfremt indbetalingen vil bevirke en forbedring af  

 pensionsrettighederne i den ny ordning.
 Kan den ny pensionsordning ikke modtage beløbet (f. eks. fordi der er tale  

 om en kapitalforsikring, eller det af pensionsoverenskomsten hos ny  

 arbejdsgiver fremgår, at indbetaling af medbragt udtrædelsesgodtgørelse i  

 pensionsordningen ikke berettiger til højere pensionsydelser), må  

 udtrædelsesgodtgørelsen herefter udbetales kontant.
 Optages det udtrædende medlem i en tarifpensionskasse, skal  

 udtrædelsesgodtgørelsen indbetales til pensionskassen til forøget pension.
 Optages vedkommende i en tilsagnspensionskasse, skal kun den del af  

 udtrædelsesgodtgørelsen, der kan anvendes til opnåelse af forøget eller fuld  

 anciennitet, indbetales til pensionskassen, medens det overskydende beløb vil  

 kunne udbetales kontant.
 Såfremt den ordning, som medlemmet optages i, er en pensionsordning med  

 løbende udbetalinger (kollektiv eller individuelt tegnet) eller en  

 rateforsikring tegnet i et forsikringsselskab, der er berettiget til at drive  

 virksomhed her i landet, skal udtrædelsesgodtgørelsen indbetales til  

 ordningen.
Overførsel af en udtrædelsesgodtgørelse til en rateforsikring kan medføre  

 afgiftspligt ifølge pensionsbeskatningsloven.
Såfremt overførsel af  

 udtrædelsesgodtgørelsen til rateforsikringen vil medføre afgiftsbetaling, må  

 det udtrædende medlem enten vælge at overføre udtrædelsesgodtgørelsen til  

 forsikringen mod afgiftsbetaling eller at overføre beløbet til tegning af en  

 pensionsforsikring uden afgiftsbetaling.
Mindre beløb vil dog kunne udbetales  

 kontant, såfremt en pensionsforsikring indeholdende personlig pension  

 (pension ved alder 60 = invalidepension), samt 60 % ægtefællepension tegnet  

 for udtrædelsesgodtgørelsen til sin tid ville give en alderspension på mindre  

 end 6.000 kr. pr. år.
 Er der ved ansættelsen mulighed for at vælge mellem forskellige  

 pensionsordninger (f.eks. opsparingsordning i et pengeinstitut, en  

 livsforsikringsordning, en pensionsordning med løbende udbetalinger eller  

 kombinationer heraf) vil det udtrædende medlem ikke have krav på kontant  

 udbetaling, hvis der vælges en pensionsordning med løbende udbetalinger, en  

 rateforsikring eller en ordning, hvor 50 % eller mere af det samlede  

 pensionsbidrag anvendes til en pensionsordning med løbende udbetalinger eller  

 til en rateforsikring.
 Vælges en anden ordning, kan udtrædelsesgodtgørelsen udbetales kontant.
 Et medlem vil dog have krav på kontant udbetaling af  

 udtrædelsesgodtgørelsen, hvis vedkommende ikke ved ansættelsestidspunktet har  

 opnået den alder, der svarer til en bestemt minimumsalder, som er en  

 forudsætning for optagelse i den ny pensionsordning.
Ved bedømmelsen af muligheden for kontant udbetaling efter ovenstående  

 retningslinier er det derimod uden betydning, om muligheden for optagelse i  

 den nye pensionsordning forudsætter, at der har været tale om ansættelse hos  

 den nye arbejdsgiver i en bestemt tidsperiode.
Er der til optagelse i  

 pensionsordningen knyttet et sådant krav, må udtrædelsesgodtgørelsen  

 indsættes på en § 42-konto i medfør af lov om beskatningen af  

 pensionsordinger m.v. eller efter medlemmets ønske anvendes til tegning af en  

 pensionsforsikring.
Hvis det allerede på ansættelsestidspunktet er oplyst, at  

 den pågældende ikke vil have den for optagelse nødvendige alder efter udløb  

 af denne tidsperiode, vil udtrædelsesgodtgørelsen straks kunne udbetales  

 kontant.
 Såfremt medlemmet forlader den nye stilling inden optagelsestidspunktet er  

 indtruffet, kan udtrædelsesgodtgørelsen endvidere udbetales kontant.
 Erklærer et medlem efter fratræden af stilling, at medlemmet ikke er til  

 rådighed for arbejdsmarkedet, arbejdsløs eller fratrådt sin stilling for at  

 påbegynde egen virksomhed, kan udtrædelsesgodtgørelsen udbetales kontant,  

 såfremt den pågældende efter den tid, der medgår til afvikling af  

 tilgodehavende ferie m.v., erklærer ikke at have ansættelse - eller have  

 aftale om ansættelse - i en stilling, hvor medlemmet straks eller senere vil  

 blive optaget i en pensionsordning af den ovenfor beskrevne art.
 For så vidt pensionskassen måtte have benyttet sig af muligheden for i  

 sine vedtægter at få indføjet en bestemmelse om, at medlemmerne ved udtræden  

 i visse tilfælde har ret til at få kontant udbetaling af den del af  

 godtgørelsen, der hidrører fra deres eget bidrag gælder det foran anførte  

 også for denne del af udtrædelsesgodtgørelsen.
 Til afgørelse af om et udtrædende medlem overgår til en stilling med  

 pensionsordning, skal man anmode pensionskassen om i tilfælde af et medlems  

 udtræden først at forhøre sig hos det udtrædende medlem om den nye  

 arbejdsgivers navn og adresse, og derefter - såfremt denne arbejdsgivers  

 eventuelle pensionsordning ikke er kassen bekendt - direkte at rette  

 henvendelse til den ny arbejdsgiver for at få oplysning om pensionsforholdene  

 ved den nye ansættelse.
 I øvrigt henledes opmærksomheden på betaling af afgift ved kontant  

 udbetaling af udtrædelsesgodtgørelsen, jfr. lov om beskatningen af  

 pensionsordninger m.v..
