Bekendtgørelse om PNR-enhedens behandling af PNR-oplysninger i en overgangsperiode I medfør af § 3, stk. 4, i lov nr. 1706 af 27. december 2018 om indsamling, anvendelse og opbevaring af oplysninger om flypassagerer (PNR-loven) og § 14, stk. 2, og § 16, stk. 4, i lov nr. 410 af 27. april 2017 om retshåndhævende myndigheders behandling af personoplysninger og efter forhandling med forsvarsministeren og skatteministeren fastsættes:
Kapitel 1 Formål mv.
§ 1. Rigspolitiets passagerlisteoplysningsenhed (PNR-enhed), jf.
PNR-lovens § 1, behandler i en overgangsperiode passagerlisteoplysninger (PNR-oplysninger), jf. bilag 1 til PNR-loven, efter reglerne i denne bekendtgørelse og PNR-loven.
 Stk. 2. Toldstyrelsen understøtter i overgangsperioden PNR-enhedens arbejde vedrørende indsamling, behandling og videregivelse af PNR-oplysninger, jf. bilag 1 til PNR-loven, efter reglerne i denne bekendtgørelse og PNR-loven.
 Stk. 3. Toldstyrelsens bistand i overgangsperioden udmøntes i en samarbejdsaftale mellem Rigspolitiet og Toldstyrelsen med henblik på at sikre, at Toldstyrelsens bistand er begrænset til den tekniske og praktiske drift af det eksisterende PNR-system i fornødent omfang, og at Toldstyrelsen ikke varetager opgaver på vegne af PNR-enheden, som hører under andre myndigheders kompetence.
 § 2. PNR-oplysninger, som Toldstyrelsen har indsamlet før PNR-lovens ikrafttræden, og som fortsat findes i Toldstyrelsens it-løsning, behandles efter reglerne i denne bekendtgørelse og PNR-loven.
 Stk. 2. PNR-oplysninger, som nævnt i stk. 1, anses for indsamlet af PNR-enheden på tidspunktet for PNR-lovens ikrafttræden.
Kapitel 2 Luftfartsselskabernes forpligtelser § 3. Luftfartsselskaber skal i overensstemmelse med PNR-lovens kapitel 2 videregive PNR-oplysninger, jf. bilag 1 til PNR-loven, til PNR-enhedens elektroniske løsning i det format og på den vis, som PNR-enheden fastsætter.
 Stk. 2. Luftfartsselskaberne kan i overgangsperioden levere PNR-oplysninger, jf. bilag 1 til PNR-loven, på anden vis end til PNR-enhedens elektroniske løsning.
Kapitel 3 Opbevaring § 4. Oplysninger som nævnt i PNR-lovens §§ 6 og 9, stk. 1, gøres i overgangsperioden i videst muligt omfang straks utilgængelige og må i øvrigt ikke tilgås.
 § 5. Resultatet af behandlingen af oplysningerne, som omtalt i PNR-lovens § 8, stk. 1, gøres efter underretning af de kompetente myndigheder, der er angivet i bilag 1 til PNR-loven, Politiets Efterretningstjeneste, Forsvarets Efterretningstjeneste eller kompetente myndigheder eller PNR-enheder i andre EU-medlemsstater om et hit i overgangsperioden i videst muligt omfang utilgængelige og må i videst muligt omfang ikke tilgås.
Kapitel 4 Beskyttelse af personoplysninger § 6. Logningskravet efter PNR-lovens § 24, stk. 1, nr. 4 og 6, finder i overgangsperioden ikke anvendelse.
 Stk. 2. Logningskravet efter PNR-lovens § 24, finder i overgangsperioden ikke anvendelse på behandlingsaktiviteter, som foretages efter denne bekendtgørelses § 3, stk. 2.
 Undtagelse fra den registreredes indsigtsret mv.
 § 7. I medfør af § 16, stk. 4, i lov om retshåndhævende myndigheders behandling af personoplysninger finder den registreredes ret til at få oplysninger i medfør af lovens § 15 ikke anvendelse i forhold til oplysninger, der behandles af PNR-enheden.
 Stk. 2. I medfør af § 14, stk. 2, i lov om retshåndhævende myndigheders behandling af personoplysninger finder § 13, stk. 2, i loven ikke anvendelse i forhold til oplysninger, der behandles af PNR-enheden.
Kapitel 5 Ikrafttræden § 8. Bekendtgørelsen træder i kraft den 1. januar 2019, jf. dog stk. 2.
 Stk. 2. Bekendtgørelsen ophæves den 1. juli 2019.
