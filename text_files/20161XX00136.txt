Skriftlig fremsættelse (9. november 2016) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af lov om offentlighed i forvaltningen (Ændring af revisionsbestemmelse) (Lovforslag nr.
L 70) Formålet med lovforslaget er at udsætte revisionen af offentlighedslovens § 16 om postlister fra folketingsåret 2016-17 til folketingsåret 2017-18.
En ordning med obligatoriske postlister blev i første omgang indført som en forsøgsordning.
Forsøgsordningen blev iværksat med virkning fra den 1. januar 2015 og omfatter Sundheds- og Ældreministeriet (tidligere Ministeriet for Sundhed og Forebyggelse), Søfartsstyrelsen, Region Syddanmark og Slagelse Kommune.
Forsøgsordningen ophører ved udgangen af 2016.
Det er forudsat i forarbejderne til offentlighedsloven, at forsøgsordningen skal evalueres.
Evalueringen skal danne grundlag for en stillingtagen til, i hvilket omfang ordningen skal gøres permanent.
 Det foreslås, at revisionen af offentlighedslovens § 16 om postlister udsættes til folketingsåret 2017-18, dels fordi det efterlader bedre tid til at gennemføre evalueringen af postlisteforsøget, der som nævnt først udløber den 1. januar 2017, dels fordi evalueringen af postlisteforsøget med fordel kan indgå i de drøftelser, der vil være i foråret 2017 som opfølgning på den generelle evaluering af offentlighedsloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
