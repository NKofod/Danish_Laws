Beretning afgivet af Transportudvalget den 24. juni 2021 Beretning over Forslag til folketingsbeslutning om arbejdsmiljø-, miljø- og sikkerhedsforhold i forbindelse med transport, opbevaring og håndtering af el- og hybridbiler [af Christoffer Aagaard Melson (V) m.fl.]:
1. Politiske bemærkninger Socialdemokratiet, Socialistisk Folkeparti, Radikale Venstre og Enhedslisten Socialdemokratiets, Socialistisk Folkepartis, Radikale Venstres og Enhedslistens medlemmer af udvalget bakker op om ambitionen om, at vi skal have langt flere elbiler i Danmark.
Det kræver bl.a., at vi har opdaterede regler og opdateret lovgivning for håndtering af både mulighederne for genanvendelse af elbiler og sikkerheden omkring dem.
S, SF, RV og EL konstaterer, at der allerede er et tværministerielt arbejde i gang, hvor der bl.a. arbejdes med afdækning af forhold af relevans for redningsberedskabets indsats ved brande i lithiumionbatterier, opbevaring og håndtering af lithiumionbatterier, sikkerhed ved havarrede elkøretøjer og miljømæssig affaldshåndtering.
S, SF, RV og EL noterer sig, at Beredskabsstyrelsen leder arbejdet, og at Trafikstyrelsen, Sikkerhedsstyrelsen, Færdselsstyrelsen, Miljøstyrelsen, Dansk Elbil Alliance og SKAD (arbejdsgiver- og brancheorganisation for autoskadebranchen) deltager.
S, SF, RV og EL opfordrer til at sikre en løbende og god dialog med branchen i det videre arbejde.
 Endelig noterer S, SF, RV og EL sig, at der pågår forhandlinger i EU om en revideret batteriforordning, hvor Miljøministeriet løbende inddrager Erhvervsministeriet, Transportministeriet og Klima-, Energi- og Forsyningsministeriet og er i dialog med interessenter på området.
Venstre og Det Konservative Folkeparti Venstres og Det Konservative Folkepartis medlemmer af udvalget støtter ambitionen om, at vi skal have langt flere elbiler i Danmark.
Det kræver, at vi får opdateret regler og lovgivning, så vi får håndteret både mulighederne for genanvendelse af elbilerne og sikkerheden omkring dem bedst muligt.
Derfor finder V og KF det bekymrende, at der endnu ikke er udarbejdet de nødvendige regler og retningslinjer, der kan sikre, at særlig de skadede elbiler kan håndteres på den sikkerhedsmæssigt og miljømæssigt mest forsvarlige måde.
V og KF opfordrer til, at der inden juli 2022 udarbejdes de nødvendige retningslinjer og regler på området i dialog med interessenterne på området.
Arbejdet bør blandt andet adressere følgende udfordringer:
  Manglen på retningslinjer, der sikrer, at elbiler bliver repareret sikkerhedsmæssigt og miljømæssigt korrekt efter en skade.
  Manglen på regler og retningslinjer for skrotning af udtjente elbiler, som sikrer korrekt håndtering på genbrugspladserne, herunder i forhold til den miljø- og sikkerhedsmæssige håndtering.
  Den manglende opdatering af bygningsreglementet, så der tages hensyn til udfordringerne ved brande i elbiler.
  Adgangen til uddannelse og adgangen til køretøjsteknisk redningsinformation fra bilproducenterne til beredskabet.
  Arbejdsmiljøloven og Arbejdstilsynets bekendtgørelser skal opdateres, så der tages hensyn til udfordringerne ved håndtering af trafikskadede elbiler.
  De manglende regler i forhold til at sikre, at lithiumionbatterier fra udtjente elbiler kan anvendes lovligt i Danmark.
Kristendemokraterne Kristendemokraternes medlem af udvalget bakker ikke op om beslutningsforslaget, da området er reguleret ved EU-forordninger, der løbende revideres.
EU-typegodkendelsen af elbiler og hybridbiler er f.eks. under konstant revision i henhold til den løbende tekniske udvikling.
Regulativet indeholder krav til hele bilens cyklus.
 KD har tillid til regeringens tværministerielle arbejdsgruppe ledet af Beredskabsstyrelsen og finder, at beslutningsforslaget vil være en pleonasme og mefører unødige omkostninger for allerede igangværende arbejder internationalt som nationalt.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 26. marts 2021 og var til 1. behandling den 27. maj 2021. Beslutningsforslaget blev efter 1. behandling henvist til behandling i Transportudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 5 bilag på beslutningsforslaget.
Spørgsmål Udvalget har under udvalgsarbejdet stillet 6 spørgsmål til transportministeren til skriftlig besvarelse, som ministeren har besvaret.
 P.u.v.
