Nr BTL 141 Betænkning over Forslag til lov om ændring af lov om byfornyelse og  

 boligforbedring   

 Nr L 141 1990-91, 2. samling Afgivet af Boligudvalget Afgivet: 19910521 Udvalget har behandlet lovforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
Et mindretal inden for flertallet (Socialdemokratiets medlemmer af  

 udvalget) finder ingen anledning til at ændre standpunkt i forhold til 1.  

 behandling af lovforslaget, idet mindretallet fortsat mener, at kommunerne  

 fuldt ud skal administrere byfornyelsesloven.
Desuden ønsker mindretallet  

 ikke at bidrage til en øget bureaukratisering.
Et andet mindretal inden for flertallet (Det Radikale Venstres medlem af  

 udvalget) har med beklagelse set enkelte eksempler på, at kommuner ikke lever  

 op til ånden i byfornyelsesloven, når det gælder byfornyelse af kommunens  

 egne bygninger.
Mindretallet har derfor forståelse for tankegangen i det  

 foreliggende lovforslag, men kan ikke stemme for dette, da man ikke ønsker at  

 bidrage til lovgivning på basis af enkeltsager.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret.
Fremskridtspartiet henviser til tidligere stillede spørgsmål og  

 boligministerens besvarelse heraf vedrørende det problem, lovforslaget  

 omhandler.
Spørgsmålene og svarene optrykkes i et bilag til betænkningen.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Sonja Albrink (CD) Pernille Sams (KF) Aagaard (KF) Eva  

 Møller (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Spørgsmål 57:
 Med de store byfornyelsesproblemer, der er i København og andre storbyer,  

 mener ministeren da, at det er rimeligt, at Pandrup Kommune kan lægge beslag  

 på 3,6 mio. kr. til ombygning af et tidligere kommunekontor? Af vedlagte  

 artikel fremgår det, at ombygningsprisen for hver af de 6 lejligheder bliver  

 på 600.000 kr., hvori ikke er medregnet værdien af den eksisterende bygning  

 eller grundværdien.
 Svar:
Som anført i min foreløbige besvarelse af 15.3.1990 er Pandrup Kommune  

 blevet anmodet om en redegørelse vedrørende den i avisartiklen omtalte  

 boligforbedringsbeslutning.
Kommunens svar foreligger nu og vedlægges til  

 orientering.
 Problemstillingen giver anledning til følgende generelle bemærkninger:
Adgangen til at træffe byfornyelses- eller boligforbedringsbeslutning er  

 efter loven udlagt til den enkelte kommunalbestyrelse.
Det er  

 kommunalbestyrelsen, der afgør, hvorvidt en konkret ejendom må anses for  

 utidssvarende i henhold til lovens § 3, og det er endvidere  

 kommunalbestyrelsen, der - inden for lovens rammer - vedtager eventuelle  

 forbedringsforslag for den pågældende ejendom.
På baggrund af redegørelsen fra Pandrup Kommune er det Boligministeriets  

 opfattelse, at den trufne boligforbedringsbeslutning ikke er i strid med de  

 gældende regler.
Dette gælder såvel selve ombygningen af en tidligere  

 udlejningsejendom med blandet bolig og erhverv som de i redegørelsen  

 skitserede moderniseringsarbejder.
Det er imidlertid min klare opfattelse, at byfornyelsesmidlerne i langt  

 højere grad skal målrettes til afhjælpning af egentlige byfornyelsesproblemer  

 i tunge byfornyelsesområder.
Jeg mener derfor ikke, det er rimeligt  

generelt at anvende byfornyelsesmidler til ombygningsprojekter som det  

 foreliggende.
 I forbindelse med fordelingen af de vejledende tilsagnsrammer til sanering  

 og byfornyelse for 1990-93 er der derfor også taget udgangspunkt i en  

 revideret opgørelse af den enkelte kommunes relative andel af det samlede  

 byfornyelsesbehov, hvor vægten især er lagt på en registrering af de tungeste  

 byfornyelsesproblemer.
Dette betyder, at der i de kommende 2-3 år sker en gradvis opprioritering  

 af kommuner med tunge eller tungere byfornyelsesproblemer.
Tilsvarende vil  

 kommuner med mindre og mere enkeltstående behov for boligforbedring - men  

 uden egentlige byfornyelsesproblemer - blive tildelt en forholdsvis mindre  

 andel af byfornyelsesmidlerne.
 Som følge af Bygge- og Boligstyrelsens rullende planlægningssystem med  

 tildeling af 1- og 4-årige tilsagnsrammer vil den ændrede fordeling af  

 midlerne imidlertid først slå igennem med fuld effekt i løbet af de kommende  

 år.
PANDRUP KOMMUNE 27. marts 1990 Boligministeriet Bygge- og Boligstyrelsen 3. kontor Vedrørende tilsagn til boligforbedringsbeslutningen, matr.nr. 1 ay,  

 Ingstrup Præstegaard, Præstegaardsvej 34, Ingstrup, 9480 Løkken, tildelt den 31. januar 1990 I besvarelse af Boligministeriets skrivelse af 14. marts 1990 skal vi  

 herved fremsende de ønskede oplysninger.
Ejendommen har indtil kommunesammenlægningen i 1970 tjent som  

 kommunekontor for Ingstrup-V.Hjermitslev-Alstrup Kommune.
Stueetagen var  

 indrettet til kommunekontor, 1. sal til bolig og tagetagen var uudnyttet.
 Ejendommen har siden været udlejet til forskellige formål, men har siden  

 1988-89 stået tom med boligen på 1. sal og de gamle kontorer i stueetagen.
Ejendommen ejes af Pandrup Kommune, der ikke har kunnet afhænde  

 ejendommen.
Dette skyldes bl.a. den utidssvarende indretning og manglende  

 varmeisolering af samtlige bygningsdele.
Ejendommen tænkes gennemrenoveret og indrettet med 60-80 m2 boliger.
De  

 nedslidte konstruktioner og de brandmæssige forhold gøres forsvarlige.  

 Bygningens vinduer og udvendige døre udskiftes til nye tætte med 2 lag glas,  

 ligesom der varmeisoleres i ydervægge og imod tag.
Varmeanlægges efterses og  

 renoveres og forsynes med automatik og termostater, så energiforbruget  

 begrænses.
Bygningen istandsættes i øvrigt udvendigt og indvendigt, og de nye  

 lejligheder udstyres med eget køkken, bad og WC i tidssvarende standard.  

 Installationsopretning foretages af afløb, vand og el, og der indføres  

 forskriftsmæssig lydisolering og ventilation.
Man ønsker ikke at indrette egentlige ældreboliger, men at indrette  

 boliger, der er ældreegnede.
Det er meningen at etablere 6 til 8 egentlige  

 udlejningsboliger af tidssvarende standard, som kan bruges af alle, ikke  

 mindst af hensyn til, at der ikke forefindes ret mange udlejningsboliger i  

 lokalområdet.
Det er meningen at etablere hydraulisk elevator i ejendommen,  

 idet trapperummet er særdeles velegnet hertil på grund af hovedtrappens  

 specielle udformning.
Beslutningens finansiering er foreløbig skønnet til en bruttoinvestering  

 på mellem 3,3 og 3,6 mio. kr.
Huslejen vurderes af kommunen til højst kr.  

 480,00 pr. m2 inkl. drift og vedligeholdelse.
Dette skal ses i relation til  

 almennyttigt nybyggeri i Ingstrup, hvor huslejen er godkendt til imellem  

 410,00 og 460,00 kr. pr. m2.
