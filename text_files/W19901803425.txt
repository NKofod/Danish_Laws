Et selskab havde af offentlige myndigheder købt en grund og derpå  

 opført en del bygninger.
I skødet havde sælgerne betinget sig ret til efter  

 ca. 45 års forløb at kunne kræve grunden eller dele deraf med påstående  

 bygninger overdraget vederlagsfrit.
Selskabet blev anset for berettiget til  

 at afskrive bygningerne efter afskrivningsloven samtidig med, at grunden  

 afskrives efter hjemfaldsreglerne.
Derimod kunne der ikke afskrives lineært  

 på grunden, da selskabet havde skøde på denne.
 Selskabet A klagede for skatteårene 1985/86, 1986/87 og 1987/88 over, at  

 de stedlige skattemyndigheder havde nægtet selskabet fradrag for afskrivning  

 på grunden matr.nr. xx med 924.208 kr.
Det fremgik af sagens oplysninger, at selskabet i 1974 havde fået skøde på  

 ovennævnte ejendom, der tilhørte et sameje mellem en kommune og Staten.  

 Grunden, i alt ca. 24 ha, var udlagt til nærmere angivne formål.
I henhold  

 til en skødebestemmelse havde selskabet udstedt deklaration om, at det nævnte  

 sameje havde ret til i år 2019 eller eventuelt senere at kræve sig grunden  

 eller dele af denne med påstående bygninger overdraget vederlagsfrit.
I  

 skødet var også optaget en bestemmelse om, at selskabet - i tilfælde af salg  

 af grunden eller dele deraf i ubebygget stand - forpligtede sig til at betale  

 samejet 95% af forskellen mellem den opnåede salgssum og et nærmere fastsat  

 beløb, der indbefattede hegn, beplantninger og modningsudgifter m.v., og som  

 ikke refunderedes selskabet uden for salgssummen: denne sum skulle beregnes  

 med hensyntagen til grundprisudviklingen.
Selskabet havde på grunden opført en række bygninger.
Efter aftale med den  

 pågældende kommunes skatteforvaltning var selskabet fra 1984 (som lå til  

 grund for skatteansættelsen for skatteåret 1985/86) overgået til at afskrive  

 på sine bygninger efter afskrivningsloven.
Hidtil havde man afskrevet efter  

 gældende hjemfaldsregler, jf. den ovenfor omtalte klausul i skødet.
Samtidig  

 med denne ændring vedrørende bygningsafskrivningerne havde selskabet  

 påbegyndt afskrivning på udgiften til grunden, beregnet som en lineær  

 afskrivning over de 35 år, der primo 1984 resterede til hjemfaldet primo år  

 2019.
 Det var disse afskrivninger på grunden, som var nægtet ved de påklagede  

 ansættelser.
De stedlige skattemyndigheders standpunkt var nærmere, at selskabet - ved  

 nu at have valgt afskrivning på sine bygninger efter afskrivningsloven -  

 havde afskåret sig fra at bruge hjemfaldsreglerne på købesummen for grunden,  

 idet bygninger og grund efter myndighedernes opfattelse var en enhed i denne  

 afskrivningsmæssige henseende.
Myndighederne mente, at denne slutning måtte  

 drages på baggrund af ordlyden i afskrivningslovens § 29 C og punkt 139 i  

 cirkulære nr. 188 af 22. november 1983 om afskrivningsloven, samt det  

 princip, der kunne udledes af afgørelsen i Landsskatterettens Meddelelser  

 1945 nr. 66.
 Selskabets advokater anførte, at afskrivningslovens § 29 C var sålydende:
»Ved afskrivning af en bygning, der er opført på lejet grund, samt  

 fast ejendom, hvorpå der hviler en hjemfaldsforpligtelse eller anden  

 forpligtelse af lignende art, kan reglerne i dette afsnit fraviges.
Vælger  

 den skattepligtige at foretage sådanne afskrivninger, kan ejendommens  

 bygninger ikke afskrives efter reglerne i denne lov.« Bestemmelsen havde fået denne formulering ved lov nr. 604 af 14. december  

 1977 og var trådt i kraft den 23. december 1977. I motiverne til det  

 pågældende lovforslag - som umiddelbart tog sigte på at afskære fremtidige  

 afskrivninger på visse hjemfaldsejendomme (og bygninger på lejet grund), der  

 kun anvendtes privat - hed det om § 29 C, at den foreslåede affattelse med  

 redaktionelle ændringer svarede til den hidtidige lovs bestemmelser.
Ifølge  

 disse kunne afskrivningslovens regler om bygningsafskrivninger fraviges ved  

 afskrivning af bygninger på lejet grund, samt af fast ejendom, hvorpå der  

 hviler en hjemfaldsforpligtelse eller anden forpligtelse af lignende art.  

 Videre udtalte motiverne, at en bygning ikke kunne gøres til genstand for  

 afskrivning både efter afskrivningslovens afsnit IV og efter reglerne om  

 afskrivning på bygninger på lejet grund m.v.
Hvis en bygning kunne afskrives  

 efter begge regelsæt, måtte den skattepligtige således vælge, hvilken form  

 for afskrivning han ønskede at foretage.
Derpå bemærkedes, at det imidlertid  

 fandtes hensigtsmæssigt, at dette blev fastslået direkte i loven, og den  

 foreslåede tilføjelse i § 29 C, stk. 1, 2. punktum tog sigte herpå.
Med hensyn til den af skattemyndighederne omtalte afgørelse i  

 Landsskatterettens Meddelelser 1945 nr. 66 påpegede advokaterne, at sagen var  

 indbragt for Landsskatteretten med påstand om nedsættelse af  

 formueansættelsen, hvorved der henvistes til hjemfaldsreglerne.
Denne påstand  

 havde retten taget til følge, for så vidt angik bygningerne, men ikke  

 vedrørende grunden, for hvilken der ville blive svaret vederlag ved  

 hjemfaldet.
Landsskatteretten havde dog samtidig optaget til vurdering den  

 selvangivne og godkendte indkomstmæssige afskrivning på bygningerne.
Denne  

 afskrivning var beregnet som lineær afskrivning over tidsrummet til hjemfald  

 og indkomstansættelsen var forhøjet med differencen mellem de lineære  

 afskrivninger og den mindre afskrivning, der kunne beregnes efter  

 hjemfaldsreglerne.
Advokaterne fandt ikke, at denne afgørelse - der jo ikke var truffet i  

 henhold til den regel i afskrivningsloven, om hvilken der her var tale -  

 støttede de stedlige skattemyndigheders antagelse af, at der vedrørende  

 hjemfaldsbelagte ejendomme ikke kunne anvendes forskellige regelsæt for  

 henholdsvis bygninger og jord.
Vedkommende grundudgift fandtes slet ikke  

 afskrivningsberettiget, og med hensyn til bygningerne statueredes alene, at  

 de særlige hjemfaldsregler måtte have fortrin over for lineær  

 åremålsafskrivning: men det oplystes specielt ikke i kendelsen, om de  

 pågældende bygninger overhovedet var afskrivningsberettigede efter dagældende  

 regler om ordinære bygningsafskrivninger.
 Der nedlagdes herefter principal påstand om, at selskabets grundudgift  

 kunne afskrives med lige store årlige beløb indtil år 2019, dvs. med 924.208  

 kr. i hvert af de af klagen omfattede skatteår.
 Subsidiært påstod man grundkøbesummen afskrevet efter hjemfaldsreglerne,  

 og at bygningsafskrivningerne efter afskrivningsloven opretholdtes jævnsides  

 hermed.
Specielt til støtte for den principale påstand henvistes der til, at  

 selskabets reelle beføjelser med hensyn til grund og bygninger havde sådanne  

 lighedspunkter med, hvad der var gældende for (blotte) lejere, at sædvanlig  

 (lineær) afskrivning over (rest)perioden til hjemfald burde indrømmes.
Herved  

 pegedes bl.a. på selskabets i henhold til skødebestemmelserne begrænsede  

 muligheder for at indvinde avance ved et eventuelt salg af grunden.
Endvidere  

 bemærkede advokaterne, at praksis fremviste tilfælde, hvor reelle  

 omstændigheder syntes tillagt afgørende betydning i skattemæssig henseende i  

 stedet for, hvad formelle betragtninger ville have medført.
Dette gjaldt  

 højesteretsdommen om Nordsøværftet (UfR 1985, s. 134), hvor der blev givet  

 afskrivningsret på udgiften til det af værftet betalte sluseanlæg, uanset at  

 staten havde ejendomsretten til selve slusen.
I TfS 1987, s. 295, var  

 endvidere optaget en ligningsrådsafgørelse, der beskattede den fulde  

 forudbetalte husleje for en 99-årig brugsret til en timeshare ejendomsanpart  

 i betalingsåret, på linie med, hvad der havde været tilfældet, hvis  

 ejendomsparten var blevet solgt.
Landsskatteretten var med hensyn til den principale påstand af den  

 opfattelse, at der ikke kunne bortses fra, at selskabet havde en egentlig  

 skødemæssig adkomst til det købte areal, og at det ikke kunne føre til noget  

 andet resultat, at selskabet måtte påtage sig den omtalte  

 hjemfaldsforpligtelse tillige med en række andre, til dels sædvanlige,  

 indskrænkninger i henseende til udnyttelsen af det købte.
De af advokaterne  

 omtalte afgørelser måtte opfattes som konkret motiveret stillingtagen til  

 henholdsvis et rent driftsomkostningsproblem og et periodiseringsspørgsmål af  

 særlig art.
 Den principale påstand måtte derfor forkastes.
 Retten fandt derimod af de af selskabets advokater anførte grunde, at der  

 hverken i afskrivningslovens § 29 C eller i andre bestemmelser, og ej heller  

 i foreliggende praksis, var noget til hinder for, at selskabets bygninger  

 blev afskrevet efter afskrivningsloven samtidig med, at grunden blev  

 afskrevet efter hjemfaldsreglerne.
 Den subsidiære påstand blev derfor taget til følge.
 LV 1989, G 6.6.3.
