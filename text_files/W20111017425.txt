Ankestyrelsens principafgørelse 137-11 om opsat pension - beskæftigelseskrav - indtægt ved personligt arbejde - feriegodtgørelse - ikke afholdt ferie Resume:
 Udbetalt feriegodtgørelse for ikke afholdt ferie kunne ikke medregnes til opfyldelse af beskæftigelseskravet for en borger, somhavde fået bevilget opsat folkepension.
 Borgeren havde derfor ikke ret til venteprocent.
 Love:
Lov om social pension - lovbekendtgørelse nr. 1005 af 19. august 2010 - § 15d Afgørelse:
 Ankestyrelsen har i møde truffet afgørelse i din sag om optjening af venteprocent ved opsat pension.
 Sagen er antaget for at belyse praksis for opgørelsen af beskæftigelseskravet for optjening af venteprocent ved opsat pension, når ferien ikke er afholdt, men der er udbetalt godtgørelse.
Resultatet er  Du har ikke optjent ret til venteprocent i perioden 1. april 2009 til 31. december 2009 Vi er således kommet til samme resultat som Det Sociale Nævn i Statsforvaltningen YY.
 Der var enighed på mødet.
Begrundelsen for afgørelsen Ankestyrelsen finder, at den feriegodtgørelse, som du fik udbetalt i september 2009, ikke kan indgå i opgørelsen af beskæftigelseskravet.
 Vi har herved lag vægt på, at der ifølge feriespecifikationen var tale om udbetaling af feriegodtgørelse for ikke afholdt ferie.
 Vi har desuden lagt vægt på, at det udtrykkeligt fremgår af Socialministeriets bekendtgørelse om opsat pension, at det en betingelse, at der skal være tale om afholdt ferie i henhold til ferieloven, hvis ferien skal sidestilles med personligt arbejde.
 Der er ikke i bekendtgørelsen hjemmel til at medregne feriegodtgørelse, der bliver udbetalt i forbindelse med arbejdsophør.
Det er en betingelse for optjening af venteprocent og ret til tillæg for opsat pension, at man i opsætningsperioden har indtægt ved personligt arbejde svarende til mindst 1000 timer inden for et kalenderår.
Da du har fået bevilget opsat folkepension med virkning fra den 1. april 2009, skal du i opsætnings-perioden 1. april 2009 til 31. december 2009 opfylde et beskæftigelseskrav på 750 timer.
 Da din feriegodtgørelse ikke kan medregnes til opfyldelse af beskæftigelses-kravet, har du ikke optjent ret til venteprocent i perioden 1. april 2009 til 31. december 2009.
Bemærkninger til klagen Du mener, at udbetalt feriegodtgørelse svarende til 61,7 timer skal indgå i beregningen (14, 6 dage X 7, 4 timer X 4/7). Du mener derfor, at du i opsætningsperioden 1. april til 31. december 2009 har optjent samlet 770,4 timer (651,2 +57,5 + 61,7).
 Som nævnt fremgår det det klart af Socialministeriets bekendtgørelse om opsat pension, at det en betingelse, at der skal være tale om afholdt ferie i henhold til ferieloven, hvis ferien skal sidestilles med personligt arbejde.
Vi skal videre bemærke, at uanset om din beskæftigelse som overlærer opgøres til 642 timer eller 651,2 timer i perioden 1. april 2009 til 31. juli 2009, så vil du ikke opfylde de samlede beskæftigelseskrav for nævnte periode.
Vi har derfor ikke taget stilling til hvor mange timer der kan medregnes vedrørende beskæftigelsen som overlærer i perioden 1. april 2009 til 31. juli 2010.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 7. juli 2010  Klagen til Ankestyrelsen af 27. juli 2010  Nævnets genvurdering Du fyldte 65 år den 2. marts 2009.
 Du har fået bevilget opsat folkepension med virkning fra den 1. april 2009.
 Den 9. december 2009 har du bedt om udbetaling af folkepension fra den 1. januar 2010.
 Du har arbejdet som lærer ved X Skole i perioden 1. april 2009 til 31. juli 2009 37 timer om ugen.
 Herudover har du i perioden 29. september til 31.december 2009 været ansat som konsulent ved CSU - A (Center for Specialundervisning). Ifølge lønsedler har du i denne periode været beskæftiget og aflønnet for 57, 5 timer.
 I september 2009 fik du udbetalt feriegodtgørelse for ikke afholdt ferie svarende til 14,6 dages ferie.
 A Kommune traf den 4. marts 2010 afgørelse om, at du ikke havde ret til opsat pension, idet du ikke opfyldte beskæftigelseskravet.
 Det Sociale Nævn i Statsforvaltningen YY tiltrådte den 7. juli 2010 kommunens afgørelse.
 Nævnet har begrundet afgørelsen med, at du ikke havde optjent ret til vente-procent i perioden 1. april 2009 til 31. december 2009, da du ikke opfyldte beskæftigelseskravet på 750 timer i nævnte periode.
Nævnet har vedrørende udbetalt feriegodtgørelse lagt vægt på, at du ikke var i et beskæftigelsesforhold den 1. august 2009 og at der ifølge feriespecifikationen var tale om udbetaling af feriegodtgørelse for ikke afholdt ferie og ikke afholdelse af ferie jf. § 3, nr. 2 i bekendtgørelsen om opsat pension.
Nævner fandt derfor, at de 14,6 dages ferie ikke kunne medregnes ved opgørelse af beskæftigelseskravet.
 Du har klaget over nævnets afgørelse.
 Nævnet har ved brev af 28. juli 2010 fastholdt sin afgørelse.
