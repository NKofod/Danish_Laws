Skriftlig fremsættelse (31. oktober 2019) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om indsamling m.v. (Styrket kontrol med indsamlinger som led i indsatsen mod terrorfinansiering og hvidvask) (Lovforslag nr.
L 42) Det er vigtigt for regeringen, at indsamlingsområdet er præget af sikkerhed og gennemsigtighed.
Ligeledes er det vigtigt, at indsamlede midler ikke anvendes til ulovlige formål.
Lovforslaget har som følge heraf til formål at styrke kontrollen med indsamlinger.
Baggrunden for forslaget er bl.a., at Danmark i en rapport fra 2017 modtog kritik fra The Financial Action Task Force (FATF), som er et mellemstatsligt samarbejde, der udvikler og fremmer bekæmpelsen af hvidvask og terrorfinansiering.
Rapporten indeholdt blandt andet skarp kritik af Danmarks regler om non-profit organisationer, herunder om reglerne er tilstrækkelige til at bekæmpe terrorfinansiering.
Det foreslås på den baggrund, at den særlige orienteringsordning, der gælder for en række almennyttige organisationer mv., erstattes med en tre-årig tilladelsesordning.
 Det foreslås endvidere at ændre Indsamlingsnævnets sammensætning med henblik på at styrke nævnets kompetencer i forhold til at kunne identificere hvidvask og terrorfinansiering.
 Det foreslås herudover at skærpe reglerne for overtrædelse af god indsamlingsskik, herunder ved at give Indsamlingsnævnet mulighed for at tilbagekalde en indsamlers tilladelse til at foretage indsamling, hvis indsamleren har gjort sig skyldig i gentagne overtrædelser af god indsamlingsskik.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
