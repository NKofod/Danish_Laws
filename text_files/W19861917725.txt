 Sagerne vedrører navnlig spørgsmålene, hvorvidt der foreligger et  

 varigt behov for forsørgelse, og hvorvidt et forsørgelsesgrundlag er  

 passende.
I sagerne 1 - 4 fandtes der ikke at foreligge et varigt behov for  

 forsørgelse.
I sagerne 1 -3 henvistes der under hensyn til ansøgernes alder  

 til mulighederne for arbejdsplacering, optræning eller revalidering.
I sag 4  

 toges der hensyn til ansøgerens langvarige samlivsforhold.
I sagerne 5,6 og 8 er der taget stilling til, hvorvidt ansøgerens og  

 eventuelt ægtefællens indtægter udgør et passende forsørgelsesgrundlag.
I  

 sagerne 7 og 8 fandtes der ikke at kunne tillægges den oplyste formue  

 betydning ved bedømmelsen af forsørgelsesgrundlaget.
 REDEGØRELSE FOR DE ENKELTE SAGER:
 1. J.nr. 13311-84.
 REDEGØRELSE FOR SAGEN:
En kvinde søgte førtidspension i december 1983 som 44-årig.
Hun havde  

 været gift første gang fra 1960 til 1977 og var siden 1979 gift med en 12 år  

 yngre mand, der modtog mellemste førtidspension.
Pensionen udgjorde pr. 1.  

 oktober 1985 65.592 kr. incl. ægteskabstillæg, hvortil der ydedes supplerende  

 hjælp efter bistandsloven med ca. 35.000 kr. årligt.
Ansøgeren havde ingen erhvervsuddannelse.
Hun havde haft forskelligt  

 ufaglært arbejde, senest rengøringsarbejde indtil 1972, da hun ophørte på  

 grund af tiltagende ryggener.
Ansøgeren led af rygskævhed og muskelinfiltrationer.
Kommunens  

 socialforvaltning skønnede, at det på grund af langvarigt fravær fra  

 arbejdsmarkedet var udelukket at satse på revalidering.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspension.
Nævnet  

 begrundede afgørelsen med, at ansøgerens helbredsmæssige og sociale forhold  

 ikke havde medført en nedsættelse af erhvervsevnen med mindst halvdelen.  

 Nævnet vurderede endvidere, at revalideringsmulighederne ikke var udtømt og  

 anmodede kommunen om at bistå med arbejdsplacering, eventuelt gennem ophold  

 på revalideringsklinikken.
 KLAGEN TIL ANKESTYRELSEN:
 Afgørelsen var indanket af ansøgeren.
 ANKESTYRELSENS AFGØRELSE:
 Ankestyrelsen tiltræder revaliderings- og pensionsnævnets afgørelse med  

 den af nævnet givne begrundelse.
 2. J.nr. 12647-84.
 REDEGØRELSE FOR SAGEN:
 En gift kvinde søgte førtidspension i december 1983 som 50- årig.Hendes  

 ægtefælle havde modtaget folkepension siden 1980. Der blev ydet supplerende  

 hjælp efter bistandslovens § 43 med ca. 18.000 kr. om året.
Ansøgeren havde ingen erhvervsuddannelse.
Hun blev gift i 1951 og var  

 derefter hjemmearbejdende, bortset fra en periode fra 1960 til 1962, hvor hun  

 havde fuldtids fabriksarbejde.
Hun var igen hjemmearbejdende indtil 1975,  

 hvor hun fik rengøringsarbejde 2 gange 4 timer ugentlig.
I 1977 ophørte hun,  

 da der ikke længere var arbejde at få, og hun havde ikke siden haft  

 udearbejde.
 Udover gigtgener i knæene havde ansøgeren ikke særlige helbredsklager.  

 Socialforvaltningen oplyste i pensionsansøgningen, at hun ikke var  

 interesseret i revalidering.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspension.
Nævnet  

 begrundede sin afgørelse med, at ansøgerens helbredstilstand og sociale  

 forhold efter nævnets vurdering ikke havde medført en erhvervsevnenedsættelse  

 med mindst halvdelen, og at de sociale og helbredsmæssige forhold ikke talte  

 for at tilkende pension, herunder at der ikke skønnedes at være behov for  

 varig forsørgelse.
Nævnet lagde ved sin afgørelse vægt på, at der skønnedes  

 at være revaliderings/placeringsmuligheder.
 KLAGEN TIL ANKESTYRELSEN:
 Afgørelsen var indanket af ansøgeren.
 ANKESTYRELSENS AFGØRELSE:
 Efter det oplyste om ansøgerens helbredstilstand og øvrige forhold finder  

 ankestyrelsen, at ansøgeren ikke opfylder betingelserne for førtidspension.
 Ankestyrelsen har ved denne afgørelse særlig lagt vægt på, at der under  

 hensyn til ansøgerens alder skønnes at være mulighed for at iværksætte  

 foranstaltninger i form af optræning eller arbejdsplacering, hvorved hun vil  

 blive i stand til ved indtægtsgivende arbejde at supplere ægtefællens  

 indtægt.
 Ankestyrelsen tiltræder således revaliderings- og pensionsnævnets  

 afgørelse.
 3. J.nr. 15521-84.
 REDEGØRELSE FOR SAGEN:
En kvinde søgte førtidspension i marts 1984 som 53-årig, efter at hun var  

 blevet enke.
Hun havde været hjemmearbejdende under ægteskabet, der blev  

 indgået i 1949. Der var et barn under 18 år i hjemmet.
Ansøgeren klagede over smerter i ryggen.
Hun angav, at de var forværret  

 gennem de senere år, hvor hun havde haft tunge løft af ægtefællen, der var  

 plejekrævende.
 Ansøgerens forsørgelsesgrundlag blev ved ansøgningens indgivelse anslået  

 til afkast af en likvid formue på ca. 200.000 kr.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspension.
Nævnet  

 skønnede, at ansøgerens arbejdsevne ikke var nedsat med mindst halvdelen.  

 Under hensyn til pågældendes alder og helbred skønnede nævnet, at hun gennem  

 optræning eller anden revalideringsmæssig bistand ville blive i stand til at  

 klare sig selv.
 KLAGEN TIL ANKESTYRELSEN:
Afgørelsen var indanket af kommunens socialforvaltning på ansøgerens  

 vegne.
Forvaltningen anførte, at der ifølge arbejdsformidlingen ikke ville  

 være nogen mulighed for at få ansøgeren erhvervsplaceret.
Forvaltningen  

 skønnede, at det heller ikke ved revalideringsmæssige foranstaltninger ville  

 være muligt at få gjort ansøgeren kompetent til at komme forrest i  

 arbejdsløshedskøen, der for den pågældende kommune var meget stor.
 SUPPLERENDE OPLYSNINGER EFTER ANKEN:
For ankestyrelsen var det oplyst, at ansøgeren i 1985 havde haft en  

 lønindtægt på 15.769 kr. hidrørende fra et 3 måneders vikarjob samt en  

 indtægt på 14.409 kr. fra ca. 1 måneds arbejde ved pelsning af mink.  

 Herudover en indtægt på 11.000 kr. vedrørende administration af  

 selskabslokaler og renteindtægt på ialt 28.670 kr.
Den samlede indtægt var  

 for 1985 opgjort til ialt 69.848 kr.
 ANKESTYRELSENS AFGØRELSE:
Ankestyrelsen finder ikke, at sociale og helbredsmæssige forhold taler for  

 tilkendelse af førtidspension.
Ankestyrelsen har herved lagt vægt på, at der  

 efter oplysningerne om ansøgerens indtægtsforhold ikke skønnes at være et  

 varigt behov for forsørgelse.
 Ankestyrelsen finder endvidere under hensyn til ansøgerens alder, at hun  

 fortsat skulle have mulighed for, eventuelt efter forudgående optræning eller  

 lignende, ved indtægtsgivende arbejde at skaffe sig et passende  

 forsørgelsesgrundlag.
 Ankestyrelsen tiltræder således revaliderings- og pensionsnævnets  

 afgørelse.
 4. J.nr. 13915-84.
 REDEGØRELSE FOR SAGEN:
En mand søgte førtidspension i december 1983 som 63-årig.
Han havde siden  

 1957 samlevet med en kvinde, der havde fuldtids fabriksarbejde.
 Bortset fra ca. 10 dages arbejde i 1976 havde ansøgeren ikke været i  

 arbejde siden 1970. Han havde siden 1979 modtaget kontanthjælp efter  

 bistandsloven, fra 1982 efter reglerne om varig hjælp.
 Ansøgeren var i 1976 opereret for brok, men der var ikke iøvrigt oplyst  

 helbredsklager.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspenion.
Nævnet  

 begrundede sin afgørelse med, at der ikke skønnedes at være et varigt behov  

 for forsørgelse, idet ansøgerens samlever havde almindelig indtægt ved  

 fuldtidsarbejde, og idet samlivet havde bestået i ca. 26 år.
 KLAGEN TIL ANKESTYRELSEN:
 Afgørelsen var indanket af ansøgeren.
 ANKESTYRELSENS AFGØRELSE:
Ankestyrelsen finder ikke, at sociale og helbredsmæssige forhold taler for  

 tilkendelse af førtidspension.
Ankestyrelsen har herved lagt vægt på, at der  

 under hensyn til ansøgerens langvarige samlivsforhold ikke skønnes at være et  

 sådant varigt behov for forsørgelse, som efter lov om invalidepension og  

 førtidspension m.v. er en betingelse for at tilkende pension efter lovens §  

 3, stk. 4.
 Ankestyrelsen tiltræder således revaliderings- og pensionsnævnets  

 afgørelse.
 5. J.nr. 3237-84.
 REDEGØRELSE FOR SAGEN:
En gift kvinde søgte invalidepension i november 1983 som 59-årig.
Hun  

 havde haft deltids rengøringsarbejde indtil 1979. Herefter havde hun fuldtids  

 fabriksarbejde indtil 1981, hvor hun blev afskediget på grund af  

 produktionsomlægning og modtog arbejdsløshedsdagpenge.
I oktober 1983 blev  

 hun sygemeldt, efter at hun som langtidsledig havde fået anvist arbejde på et  

 plejehjem.
 Ansøgeren havde en lettere ryglidelse.
 Ansøgerens ægtefælle overgik til efterløn i 1983. Efterlønnen var for 1984  

 oplyst til ca. 96.000 kr. og for 1985 til ca. 102.000 kr.
 AFGØRELSEN, DER KLAGES OVER:
Revaliderings- og pensionsnævnet fandt ikke ansøgeren berettiget til  

 invalidepension.
Nævnet fandt derimod, at hun fra den 1. januar 1984 var  

 berettiget til førtidspension efter lov om invalidepension og førtidspension  

 m.v., § 3, stk. 4. Nævnet lagde ved sin afgørelse vægt på, at hun havde et  

 varigt behov for forsørgelse.
 KLAGEN TIL ANKESTYRELSEN:
 Afgørelsen var indanket af ansøgeren med henblik på at få tilkendt  

 mellemste invalidepension.
 ANKESTYRELSENS AFGØRELSE:
 Ankestyrelsen finder, at ansøgeren ved vurdering af, hvor meget hendes  

 erhvervsevne er nedsat, skal bedømmes i forhold til fuld erhvervsmæssig  

 beskæftigelse.
 Ankestyrelsen finder imidlertid efter det oplyste om ansøgerens  

 helbredsforhold, at hendes erhvervsevne ikke kan anses for nedsat med mindst  

 halvdelen på helbredsmæssigt grundlag.
 Ankestyrelsen finder således ikke grundlag for at ændre revaliderings- og  

 pensionsnævnets afgørelse, hvorefter ansøgeren er berettiget til pension  

 efter lov om invalidepension og førtidspension m.v., § 3, stk. 4, fra 1.  

 januar 1984.
 Det bemærkes dog, at ankestyrelsen efter det oplyste om ægtefællens  

 indtægtsforhold finder grundlaget for tilkendelse af behovsbestemt pension  

 tvivlsomt.
 6. J.nr. 866-85.
 REDEGØRELSE FOR SAGEN:
En gift kvinde søgte førtidspension i oktober 1984 som 63-årig.
Hun havde  

 i 18 år arbejdet som tillært lægesekretær, de sidste 5 år 9 timer om ugen.  

 Hun ønskede at fortsætte med sit arbejde, men påregnede ikke at kunne skaffe  

 sig yderligere arbejde.
Hun havde ingen helbredsklager.
Ansøgerens ægtefælle havde arbejdet som typograf, indtil han den 1. april  

 1984 overgik til efterløn.
Han havde fra den 1. november 1984 modtaget  

 folkepension.
Hans A-indkomst var i 1983 197.167 kr., mens ansøgerens  

 A-indkomst var 25.266 kr.
I 1984 var indkomsterne henholdsvis 103.971 kr. og  

 29.900 kr.
Efter ægtefællens overgang til folkepension beregnede  

 socialforvaltningen familiens fremtidige forsørgelsesgrundlag til 76.436 kr.  

 årligt.
 AFGØRELSEN, DER KLAGES OVER:
 Revaliderings- og pensionsnævnet gav afslag på førtidspension ud fra en  

 vurdering af ansøgerens helbredsforhold og ægtefællens indtægtsforhold.
 KLAGEN TIL ANKESTYRELSEN:
Afgørelsen var indanket af kommunens socialforvaltning på ansøgerens  

 vegne.
Forvaltningen oplyste, at der siden 1. april 1985 var ydet supplerende  

 hjælp efter bistandslovens § 43, svingende mellem 355 kr. og 800 kr. om  

 måneden, afhængig af ansøgerens indtægt.
 ANKESTYRELSENS AFGØRELSE:
 Under hensyn til ansøgerens alder samt det forhold, at hendes og  

 ægtefællens indtægt ikke skønnes at udgøre et passende forsørgelsesgrundlag,  

 finder ankestyrelsen, at hun opfylder betingelserne for førtidspension i  

 henhold til lov om sociale pension § 14, stk. 3, nr. 3.
 Pensionen tilkendes med virkning fra den 1. november 1984.
 Ankestyrelsen ændrer således revaliderings- og pensionsnævnets afgørelse.
 7. J.nr. 11310-84.
 REDEGØRELSE FOR SAGEN:
En gift kvinde søgte førtidspension i januar 1984 som 57-årig.
Hun havde  

 arbejdet som ufaglært kontormedhjælper, men ophørte i 1967 uden speciel  

 anledning og havde siden været hjemmearbejdende husmor.
Hun havde ikke  

 helbredsklager ved ansøgningen.
Ansøgerens ægtefælle havde modtaget efterløn indtil 1. februar 1984, da  

 han overgik til folkepension.
Om familiens økonomiske forhold havde kommunen  

 ved ansøgningen oplyst, at ægtefællens folkepension ville udgøre 43.763 kr.  

 Hertil kom formuetillæg efter ejerboligfradrag 3.540 kr., ialt 47.303 kr.  

 årligt.
Formuen blev oplyst til 457.500 kr., hvoraf 158.800 kr. angaves at  

 være likvid.
Ejendomsvurderingen var oplyst til 320.000 kr.
 AFGØRELSEN, DER KLAGES OVER:
Revaliderings- og pensionsnævnet fandt ikke ansøgeren berettiget til  

 førtidspension.
Nævnet begrundede sin afgørelse med, at ansøgerens og  

 ægtefællens indtægter sammen med den likvide formue fandtes at udgøre et  

 passende forsørgelsesgrundlag.
 KLAGEN TIL ANKESTYRELSEN:
Afgørelsen var indanket af ansøgeren.
Hun anførte, at den likvide formue  

 pr. 31. december 1983 udgjorde 154.148 kr., hvori værdi af bil og båd var  

 inkluderet.
 SUPPLERENDE OPLYSNINGER EFTER ANKEN:
 Det var efter sagens indankning oplyst, at ansøgeren nu led af lændehold  

 og forhøjet blodtryk og havde nogle depressive symptomer.
 ANKESTYRELSENS AFGØRELSE:
 Ankestyrelsen finder ikke, at der kan tillægges den oplyste formue  

 betydning for sagens bedømmelse.
Ankestyrelsen finder imidlertid ikke, at sociale og helbredsmæssige  

 forhold taler for tilkendelse af førtidspension.
Der er herved lagt vægt på,  

 at ansøgerens alder og helbred ikke skulle være til hinder for, at hun ved  

 indtægtsgivende arbejde supplerer ægtefællens indkomst.
 Ankestyrelsen tiltræder således med denne begrundelse revaliderings- og  

 pensionsnævnets afgørelse.
 8. J.nr. 13519-84 og 13619-84.
 REDEGØRELSE FOR SAGEN:
 Et ægtepar søgte førtidspension i december 1983. Manden var da 63 år og  

 hustruen var 59 år.
Manden havde en ryglidelse og led af grå stær.
Hustruen havde ingen  

 helbredsklager.
Indtil 1979 drev manden en vognmandsforretning og servicestation.
Hustruen  

 havde været hjemmearbejdende under ægteskabet og hjulpet med telefonpasning i  

 mandens virksomheder.
Siden afhændelsen af virksomhederne i 1979 havde  

 ægtefællerne levet af afkast af pantebreve, hidrørende fra afhændelsen.  

 Manden havde tillige modtaget arbejdsløsheds- og sygedagpenge.
Revaliderings- og pensionsnævnet anslog ansøgerens og ægtefællens  

 forsørgelsesgrundlag pr. 1. juni 1984 til pantebrevsindtægt på 58.000 kr.,  

 renteindtægt 14.400 kr., aktieudbytte 1.500 kr. og formuetillæg 1.070 kr., i  

 alt 74.970 kr.
En indtægt på 10.600 kr. årligt hidrørende fra salg af  

 virksomhed var bortfaldet pr. 1. juni 1984.
Formuen blev oplyst til 457.000 kr., hvoraf 160.000 kr. var  

 bankindestående.
Kursværdi af pentebreve var oplyst til 274.486 kr., og  

 kursværdi af aktier udgjorde 33.800 kr., i alt en likvid formue på 468.286  

 kr.
 AFGØRELSEN, DER KLAGES OVER:
Revaliderings- og pensionsnævnet fandt ikke ansøgerne berettiget til  

 førtidspension.
Nævnet begrundede afgørelserne med, at indtægterne sammen med  

 den likvide formue skønnedes et passende forsørgelsesgrundlag.
 KLAGEN TIL ANKESTYRELSEN:
 Afgørelsen var indanket af ansøgerne.
 SUPPLERENDE OPLYSNINGER EFTER ANKEN:
 Det var for ankestyrelsen oplyst, at formueafkastet i 1984 var i alt  

 74.331 kr., og at den likvide formue pr. 31. december 1984 udgjorde 460.705  

 kr.
Forsørgelsesgrundlaget i 1985 havde været renteindtægt m.v. på i alt  

 65.413 kr. samt mandens arbejdsindtægt på 21.500 kr., i alt 86.913 kr.  

 Familiens bankindestående var nedbragt og udgjorde pr. 10. marts 1986 ca.  

 16.000 kr.
Der var for begge ægtefæller indgivet ny ansøgning om pension i  

 marts 1986.
 ANKESTYRELSENS AFGØRELSE:
 Ankestyrelsen finder ikke, at der er grundlag for at medregne ansøgernes  

 formue ved opgørelsen af forsørgelsesgrundlaget.
Ankestyrelsen finder imidlertid ikke, at sociale og helbredsmæssige  

 forhold taler for tilkendelse af førtidspension.
Der er herved lagt vægt på,  

 at der efter det for ankestyrelsen oplyste om indtægtsforholdene har  

 foreligget et passende forsørgelsesgrundlag.
 Ankestyrelsen tiltræder således med denne begrundelse revaliderings- og  

 pensionsnævnets afgørelser.
