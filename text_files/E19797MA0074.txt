 Et entreprenørselskab indbragte for nævnet en afgørelse truffet af  

 toldvæsenet om, at en fjernvarmecentral ikke skulle svare afgift af et beløb,  

 som selskabet havde forpligtet sig til at udrede til varmecentralen, og at  

 selskabet følgelig heller ikke havde fradragsret for afgiftsbeløbet.
 Selskabet havde - med varmecentralen som bygherre - forestået  

 projekteringen og udførelsen af et fjernvarmeværk med tilhørende ledningsnet.  

 Efter at varmeværket og ledninger mv. var taget i brug, viste der sig  

 alvorlige skader på fjernvarmeanlægget som følge af mangler ved såvel  

 projekteringen som udførelsen af ledningsnettet.
Varmecentralen krævede herefter, at selskabet foretog de fornødne  

 afhjælpningsarbejder, eventuelt omlægning af anlægget.
Der kunne imidlertid  

 ikke opnås enighed herom, hvorfor varmecentralen anlagde en voldgiftssag med  

 påstand om, principalt at manglerne blev afhjulpet, subsidiært at selskabet  

 betalte erstatning til varmecentralen.
Ved et forlig, der blev indgået for voldgiftsretten, forpligtede selskabet  

 sig til at betale varmecentralen et erstatningsbeløb, der skulle udredes i  

 delbeløb i løbet af nogle år, men der blev i forligsteksten ikke taget  

 stilling til merværdiafgiftsspørgsmålet.
Selskabet havde imidlertid ved  

 kreditnotaer i forbindelse med betalingen beregnet indgående afgift (og  

 dermed tiltaget sig fradragsret i afgiftsregnskaberne) af erstatningsbeløbet.  

 Varmecentralen protesterede imidlertid straks gennem sin advokat mod  

 afgiftsdeklarationen på kreditnotaerne og oplyste, at varmecentralen ikke  

 agtede at beregne udgående afgift af erstatningsbeløbet.
Selskabets advokat var af den opfattelse, at afgiften af prisafslaget, som  

 han fandt var det relevante i denne sag, efter reglerne måtte kunne  

 fratrækkes i den tidligere over for varmecentralen debiterede salgsmoms.  

 Advokaten mente derfor, at afgiftsdeklarationen på kreditnotaerne måtte  

 anerkendes af varmecentralen og toldvæsenet som korrekt foretaget.
Han  

 henviste herved til, at det må følge af merværdiafgiftslovens § 7, stk. 1, og  

 § 17, stk. 2, at den afgiftspligtige omsætning må fastsættes under hensyn til  

 ydede dekorter, hvad enten disse dekorter ved den af parterne udfærdigede  

 forligsmæssige løsning gennemføres som kontante betalinger eller ved  

 udførelse af afhjælpningsarbejder.
 Selskabets advokat fremhævede endelig, at der ikke i sådanne sager  

 vedrørende fejl ved et entreprisearbejde kan ske en adskillelse af  

 spørgsmålene om erstatning og forholdsmæssigt afslag, men at disse spørgsmål  

 må behandles ens, begge betinget af culpa.
Fjernvarmecentralens advokat fandt, at sagen ikke vedrørte spørgsmålet om  

 forholdsmæssigt prisafslag, men var en ren erstatningssag.
Han erklærede sig  

 på varmecentralens vegne enig i den af toldvæsenet trufne afgørelse.
 Advokaten oplyste, at han straks på varmecentralens vegne havde taget  

 forbehold om den afregningsmåde, selskabet havde anvendt, idet han gav udtryk  

 for, at forligsbeløbet efter hans og altså også toldvæsenets opfattelse var  

 excl merværdiafgift, hvilket er den sædvanlige prisfastsættelse inden for  

 entrepriseområdet og i øvrigt mellem parter, der begge er momsregistrerede.
 Advokaten bemærkede, at den indtil den 1. oktober 1978 gældende  

 merværdiafgiftslov ikke i sin opregning af afgiftspligtige ydelser omfatter  

 erstatningsydelser, og at varmecentralen efter forliget kunne undlade at  

 foretage udbedringer, og f.eks. i stedet anvende forligsbeløbet til afvikling  

 af fjernvarmesystemet med heraf følgende gennemførelse af særskilt  

 opvarmningssystem på hver enkelt ejendom, og at forligsbeløbet derfor ikke  

 kunne anses for et afslag i entreprisesummen.
 Dette fulgte endvidere af, at beløbet først blev fastsat mange år efter,  

 at det oprindelige arbejde blev udført, samt af at beløbet blev fastsat  

 uafhængigt af den oprindelige entreprisesum.
 Advokaten bemærkede endelig, at hvis man anskuede sagen ud fra et  

 afgiftspligt-synspunkt, kunne man ikke tale om nogen afgiftspligtig ydelse  

 eller afsætning fra varmecentralens side, hvilket måtte være forudsætningen  

 for, at varmecentralen skulle svare afgift, der som modstykke hertil ville  

 give den momsregistrerede medkontrahent (selskabet) fradragsret for det samme  

 afgiftsbeløb.
Nævnet kunne tiltræde de af varmecentralens advokat og toldvæsenet anførte  

 synspunkter om, at der ikke var tale om et forholdsmæssigt afslag i prisen på  

 den oprindeligt udførte entreprise, men derimod om en egentlig  

 erstatningsydelse på grund af fejl og mangler ved anlægget.
Nævnet var  

 således enig med toldvæsenet i, at fjernvarmecentralen ikke skulle svare  

 afgift af erstatningen, og at selskabet følgelig heller ikke kunne have nogen  

 fradragsret for et beregnet afgiftsbeløb af erstatningssummen.
 Nævnet stadfæstede derfor den af toldvæsenet trufne afgørelse.
