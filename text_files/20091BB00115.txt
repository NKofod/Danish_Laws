Fremsat den 2. februar 2010 af Flemming Bonne (SF), Karsten Hønge (SF), Jesper Petersen (SF), Ole Sohn (SF) og Kristen Touborg (SF) Forslag til folketingsbeslutning om vækst og udvikling til udkantskommuner Folketinget pålægger regeringen at stille statslån til rådighed for sunde virksomheder i udkantsområderne, der alene på grund af deres beliggenhed ikke kan få den nødvendige finansiering, og for virksomheder med bæredygtige projekter i udkantskommuner, således at der sikres vækst, udvikling og arbejdspladser.
Udkantskommunerne er ekstra hårdt ramt af den finansielle krise, da virksomheder, som er placeret her, eller som vil placere sig her, har vanskeligt ved at opnå lån i banker og realkreditinstitutter begrundet i den geografiske placering.
Bemærkninger til forslaget Udkantskommuner oplever i disse år markante problemer med lav vækst, tab af arbejdspladser, lavt uddannelsesniveau og fraflytning.
Disse negative tendenser er blevet markant forstærkede i finanskrisen.
Et af de største problemer er, at virksomheder, der vil etablere sig i udkantskommunerne og dermed beskæftige den ledige arbejdskraft og skabe grundlag for udvikling, ikke kan optage lån til finansiering af investeringerne på grund af den geografiske placering.
 Der opstår dermed en selvforstærkende ond cirkeleffekt, hvor lavvækst og afvikling fører til færre muligheder for virksomheder, hvilket igen fører til afvikling på grund af mangelen på investeringer i de private virksomheder i området.
Derfor foreslås det at stille statslån til rådighed for virksomheder med bæredygtige projekter i udkantskommuner.
Statslånene skal sikre vækst, udvikling og arbejdspladser i udkantskommunerne.
Statslånene kan både gives direkte til virksomhederne eller som statsgaranti i forbindelse med f.eks. realkreditlån.
Det afgørende er, at der etableres mulighed for, at virksomheder i udkantskommunerne kan opnå adgang til lån, således at der i disse kommuner  i lighed med alle andre kommuner  kan skabes mulighed for vækst, udvikling og arbejdspladser.
I artiklen »Lånydere svigter udkantsområder« i Jyllands-Posten den 24. september 2009 gives der eksempler på problematikken.
Direktør Ken Hem-Jensen fra Dansk Solenergi, der ville flytte produktionen til Lolland-Falster og firedoble kapaciteten, fik følgende besked fra sit realkreditinstitut: »Etablér dig i København, hvis du vil have et lån.« I samme artikel udtaler Steen Rubæk, direktør for Alu Technologies i Bylderup-Bov i Sønderjylland: »Det viste sig at være helt umuligt.
Hvis jeg ville bygge for eksempelvis 10 mio. kr., ville værdien af bygningerne i det øjeblik, de stod færdige, være nede på måske én mio. kr.
Det var en håbløs situation, og jeg måtte opgive at optage lån til det.« Udkantskommuner defineres som i regeringens regionalpolitiske redegørelse.
Skriftlig fremsættelse Flemming Bonne (SF):
 Forslag til folketingsbeslutning om vækst og udvikling til udkantskommuner.
(Beslutningsforslag nr.
B 115).
