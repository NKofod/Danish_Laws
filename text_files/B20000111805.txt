Bekendtgørelse om visse  

 udenlandske investeringsinstitutters  

 markedsføring i Danmark1) I medfør af § 71 og § 86, stk. 6, i lov om  

 investeringsforeninger og specialforeninger, jf. lovbekendtgørelse nr.  

 703 af 17. juli 2000, fastsættes:
Kapitel 1 Anvendelsesområde § 1. Bekendtgørelsen finder anvendelse  

 på de i medfør af Rådets direktiv om samordning af love og  

 administrative bestemmelser om visse institutter for kollektiv investering i  

 værdipapirer (investeringsinstitutter) (85/611/EØF) godkendte  

 udenlandske investeringsinstitutter, der ønsker at markedsføre  

 deres andele i Danmark.
§ 2. Bekendtgørelsen finder endvidere  

 anvendelse på udenlandske investeringsinstitutter med hjemsted i zone A  

 lande, som anført i bilag 1 i bekendtgørelse om  

 kapitaldækning for fondsmæglerselskaber, når de  

 ønsker at markedsføre deres andele i Danmark, og 1)	har til formål fra ét eller flere medlemmer, en videre  

 kreds eller offentligheden at modtage midler, som under iagttagelse af et  

 princip om risikospredning anbringes i værdipapirer, 2)	på forlangende af en deltager skal indløse deltagernes  

 andel af formuen med midler, der hidrører fra denne, og 3)	er undergivet et offentligt tilsyn.
Kapitel 2 Markedsføring § 3. Såfremt et investeringsinstitut, jf.  

 § 1, ønsker at markedsføre sine andele i Danmark, skal det  

 forinden til Finanstilsynet indsende følgende:
 1)	En erklæring fra investeringsinstituttets tilsynsmyndigheder  

 om at instituttet opfylder kravene i UCITS-direktivet.
 2)	Fondsbestemmelser eller vedtægter.
 3)	Prospekt.
 4)	Det seneste årsregnskab, hvis et sådant forefindes og en  

 eventuel efterfølgende halvårlig formueopgørelse.
 5)	En redegørelse for den planlagte markedsføring,  

 herunder oplysning om hvem instituttet retter henvendelse til.
 6)	Oplysning om, hvilke foranstaltninger der påtænkes  

 gennemført her i landet for at sikre deltagernes ret til udbetaling af  

 udbytte, indløsning af andele og de oplysninger, det påhviler  

 investeringsinstituttet at formidle også i det tilfælde, at  

 investeringsinstituttet ophører med at markedsføre sig her i  

 landet.
 7)	Oplysning om de skatte- og afgiftsregler, der gælder for  

 instituttets danske investorer, herunder hvorvidt der indeholdes skat af  

 eventuelle udlodninger, samt oplysning om de skatte- og afgiftsregler, som  

 instituttet er underlagt i hjemlandet.
 Stk. 2. Prospektet skal indeholde de i stk. 1, nr. 7,  

 nævnte oplysninger.
 Stk. 3. De i stk. 1 nævnte dokumenter skal  

 være affattet på dansk i en autoriseret dansk  

 oversættelse.
 § 4. Investeringsinstitutter, som nævnt i  

 § 1, kan påbegynde markedsføringen 2 måneder efter  

 indgivelse af alle de i § 3 krævede oplysninger, medmindre  

 Finanstilsynet forinden har meddelt, at investeringsinstituttets  

 påtænkte foranstaltninger, jf. § 3, stk. 1, nr. 5 og 6,  

 ikke på tilstrækkelig vis sikrer deltagernes rettigheder, eller  

 at den planlagte markedsføring vil stride mod lovgivningen på  

 områder, der ikke omfattes af det i § 1 nævnte  

 direktiv.
 § 5. Et investeringsinstitut, som nævnt i  

 § 2, skal til Finanstilsynet indsende:
 1)	Fondsbestemmelser eller vedtægter.
 2)	Prospekt.
 3)	Det seneste årsregnskab, hvis et sådant forefindes og en  

 eventuel efterfølgende halvårlig formueopgørelse.
 4)	En redegørelse for den planlagte markedsføring,  

 herunder oplysning om hvem instituttet retter henvendelse til.
 5)	Oplysning om, hvilke foranstaltninger der påtænkes  

 gennemført her i landet for at sikre deltagerne ret til udbetaling af  

 udbytte, indløsning af andele og de oplysninger, det påhviler  

 investeringsinstituttet at formidle også i det tilfælde, at  

 investeringsinstituttet ophører med at markedsføre sig her i  

 landet.
 6)	Oplysning om de skatte- og afgiftsregler, der gælder for  

 instituttets danske investorer, herunder hvorvidt der indeholdes skat af  

 eventuelle udlodninger, samt oplysning om de skatte- og afgiftsregler, som  

 instituttet er underlagt i hjemlandet.
 7)	En erklæring fra hjemlandets tilsynsmyndigheder om, at  

 instituttet er godkendt i henhold til hjemlandets lovgivning og undergivet  

 hjemlandets tilsyn også for så vidt angår instituttets  

 aktiviteter i Danmark, samt oplysning om hvad instituttets godkendelse  

 omfatter.
 8)	En erklæring fra hjemlandets tilsynsmyndigheder om, at  

 hjemlandet er indstillet på at give tilsvarende danske foreninger  

 adgang til at markedsføre deres andele i det pågældende  

 land.
 9)	Andre dokumenter, som institutter er forpligtet til at  

 offentliggøre i hjemlandet.
 Stk. 2. Prospektet skal indeholde de i stk. 1, nr. 6,  

 nævnte oplysninger.
 Stk. 3. Alle dokumenter, som indsendes til Finanstilsynet,  

 skal være affattet på dansk i en autoriseret dansk  

 oversættelse.
 § 6. Institutter, som nævnt i § 2, skal  

 underrette Finanstilsynet om enhver ændring vedrørende  

 depotselskab og administrationsselskab, samt enhver ændring af  

 forholdene omfattet af § 5, stk. 1, nr. 4, 5 og 7.
 § 7. Investeringsinstitutter, som nævnt i  

 § 2, kan påbegynde markedsføringen, når  

 Finanstilsynet har givet tilladelse til dette.
Kapitel 3 Fælles bestemmelser § 8. De dokumenter og oplysninger, som  

 investeringsinstituttet er forpligtet til at offentliggøre i  

 hjemlandet, skal offentliggøres her i landet på dansk i en  

 autoriseret dansk oversættelse.
 § 9. Investeringsinstituttet er berettiget til at  

 benytte samme betegnelse for sin virksomhed, som benyttes i hjemlandet.
 Stk. 2. Såfremt betegnelsen indebærer risiko for  

 forveksling, kan Finanstilsynet kræve, at der tilføjes en  

 forklarende bemærkning.
§ 10. Finanstilsynet kan kræve, at et  

 investeringsinstitut ophører med markedsføring af sine andele i  

 Danmark, 1)	hvis investeringsinstituttets foranstaltninger, jf. § 3,  

 stk. 1, nr. 6, og § 5, stk. 1, nr. 5, ikke på  

 tilstrækkelig vis sikrer deltagerne rettigheder, 2)	hvis investeringsinstituttet gør sig skyldig i grov eller  

 gentagen overtrædelse af bestemmelser i denne  

 bekendtgørelse, 3)	hvis instituttet ikke overholder markedsføringsplanen, jf.  

 § 3, stk. 1, nr. 5, og § 5, stk. 1, nr. 4, 4)	hvis godkendelsen eller tilsynet fra hjemlandets offentlige  

 myndighed, jf. § 5, stk. 1, nr. 7, ændres eller bortfalder,  

 eller 5)	hvis adgangen for danske foreningers adgang til markedsføring  

 i det pågældende land, jf. § 5, stk. 1, nr. 8,  

 ændres eller bortfalder.
 § 11. Overtrædelse af §§ 4, 6, 7, 8, 9,  

 stk. 2, og § 10 straffes med bøde.
 § 12. Bekendtgørelsen træder i kraft  

 den 1. januar 2001. Samtidig ophæves bekendtgørelse nr. 1054 af  

 17. december 1997 om visse udenlandske investeringsinstitutters  

 markedsføring i Danmark.
Finanstilsynet, den 13. december  

 2000 Henrik Bjerre-Nielsen /Marianne Knudsen Bilag 1 Lande omfattet af zone A Følgende lande var omfattet af zone A pr. 30.  

 september 1999, jf. bekendtgørelsens § 2 Australien Belgien Canada Danmark De Forenede Stater (USA) Det Forenede Kongerige (Storbritannien og Nordirland) Finland Frankrig Grækenland Irland Island Italien Japan Liechtenstein Luxembourg Mexico Nederlandene (Holland) New Zealand Norge Polen Portugal Saudi Arabien Schweiz Spanien Sverige Sydkorea Tjekkiet Tyrkiet Tyskland Ungarn Østrig 1)  Bekendtgørelsen indeholder bestemmelser, der  

 gennemfører Rådets direktiv nr. 85/611 af 20. december 1985 om  

 samordning af love og administrative bestemmelser om visse institutter for  

 kollektiv investering i værdipapirer (investeringsinstitutter).
