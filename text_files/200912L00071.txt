Fremsat den 18. november 2009 af beskæftigelsesministeren (Inger Støjberg) Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v.
(Forhøjelse af formuegrænsen for supplerende pensionsydelse og helbredstillæg) § 1 I lov om social pension, jf. lovbekendtgørelse nr. 982 af 2. oktober 2009, foretages følgende ændringer:
1. I § 49, stk. 1, nr. 7, ændres »50.100 kr.« til: »74.100 kr.« 2. I § 49, stk. 3, indsættes som 3. pkt.: »Det beløb, der er nævnt i stk. 1, nr. 7, reguleres dog 1. gang den 1. januar 2011.« § 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 983 af 2. oktober 2009, foretages følgende ændringer:
1. I § 48, stk. 1, nr. 14, ændres »53.100 kr.« til: »74.100 kr.« 2. I § 48, stk. 3, indsættes som 3. pkt.: »Det beløb, der er nævnt i stk. 1, nr. 14, reguleres dog 1. gang den 1. januar 2011.« § 3 Loven træder i kraft den 1. januar 2010.
Bemærkninger til lovforslaget Almindelige bemærkninger 1. Indledning Lovforslaget fremsættes som led i udmøntningen af finanslovsaftalen for 2010 mellem regeringen (Det Konservative Folkeparti og Venstre) og Dansk Folkeparti.
Med forslaget forhøjes formuegrænsen for den supplerende pensionsydelse og helbredstillæg fra og med 2010 med 10.000 kr.
Det betyder, at formuegrænsen i 2010 forhøjes fra 64.100 kr. til 74.100 kr.
2 Gældende ret Den supplerende pensionsydelse ydes efter § 72 d i lov om social pension til folkepensionister med de laveste indkomster og udgør i 2010 op til 10.700 kr.
Den udbetalte supplerende pensionsydelse afhænger af pensionistens øvrige indkomst.
Personer med likvid formue over formuegrænsen på 64.100 kr. er ikke berettiget til den supplerende pensionsydelse.
 Formuegrænsen for den supplerende pensionsydelse er den samme som for helbredstillæg efter § 14 a i lov som social pension.
Førtidspensionister, der modtager pension efter lov om højeste, mellemste, forhøjet almindelig og almindelig førtidspension m.v., kan modtage helbredstillæg, jf. lovens § 18. Helbredstillægget ydes efter samme regler som for folkepensionister.
Der gælder således samme formuegrænse.
Førtidspensionister er ikke berettiget til supplerende pensionsydelse.
 Omkring 225.000 pensionister forventes i 2010 efter gældende regler at modtage supplerende pensionsydelse for i alt ca. 2.250 mio. kr.
3. Forslaget indhold Det foreslås, at formuegrænsen for helbredstillæg og den supplerende pensionsydelse til folkepensionister ved en ændring af § 49, stk. 1, nr. 7, i lov om social pension forhøjes med 10.000 kr., således at den i 2010 er på 74.100 kr.
Det foreslås endvidere, at formuegrænsen for helbredstillæg ved en ændring af § 48, stk. 1, nr. 14, i lov om højeste, mellemste, forhøjet almindelig og almindelig førtidspension m.v. forhøjes med 10.000 kr., således at den i 2010 er på 74.100 kr.
Formuegrænsen for helbredstillæg vil derved fortsat være den samme for folkepensionister og førtidspensionister.
 Den højere formuegrænse vil betyde, at ca. 13.000 flere folkepensionister vil modtage den supplerende pensionsydelse.
Endvidere vil ca. 14.000 flere folkepensionister og førtidspensionister, der er tilkendt førtidspension efter reglerne fra før 1. januar 2003, kunne modtage helbredstillæg.
Helbredstillægget er et tilskud til blandt andet medicin og tandlægebehandling, som disse pensionister kan søge om.
Der gælder samme formuegrænse for tildeling af den supplerende pensionsydelse og helbredstillæg, Den supplerende pensionsydelse udbetales sammen med pensionen i januar måned.
 Det foreslås, at loven har virkning fra 1. januar 2010.
4. Økonomiske og administrative konsekvenser for stat, kommuner og regioner 4.1 Økonomiske konsekvenser for stat, kommuner og regioner Den foreslåede forhøjelse af formuegrænsen for den supplerende pensionsydelse og helbredstillæg i 2010 med 10.000 kr. fra 64.100 kr. til 74.100 kr. vil medføre en merudgift (før skat) på ca. 165 mio. kr., jf. tabellen nedenfor.
 Merudgiften til helbredstillægget, der er skattefrit, er bruttoficeret med en skatteprocent på 37,28 pct., dvs. den anførte merudgift svarer efter skat til den skattefri merudgift til helbredstillæg.
 De økonomiske konsekvenser af forslaget skal forhandles med kommunerne.
4.2. Administrative konsekvenser for stat, kommuner og regioner Forslaget har ingen administrative konsekvenser for stat, kommuner og regioner.
5. Økonomiske og administrative konsekvenser for erhvervslivet Forslaget har ikke økonomiske eller administrative konsekvenser for erhvervslivet.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Forslaget har ikke miljømæssige konsekvenser.
8. Forholdet til EU-retten Forslaget har ikke EU-retlige konsekvenser.
9. Høring Lovforslaget er sendt i høring til: KL, Ældre Sagen, Ældremobiliseringen og Ankestyrelsen.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås at ændre § 49, stk. 1, nr. 7, i lov om social pension således, at formuegrænsen for helbredstillæg og den supplerende pensionsydelse fastsættes til 74.100 kr.
Der henvises i øvrigt til de almindelige bemærkninger.
Til nr. 2 Formuegrænsen er i loven anført i 2002-niveau.
Ved en forhøjelse af satsen i 2002-niveau er det på grund af lovens afrundingsregler ikke muligt ved en fremregning til 2010 at opnå, at formuegrænsen i 2010 bliver præcist 74.100 kr., som aftalt i finanslovsaftalen for 2010. Det foreslå derfor, at formuegrænsen i loven anføres i 2010-niveau, og at formuegrænsen reguleres 1. gang 1. januar 2011.
Til § 2 Til nr. 1 Det foreslås at ændre § 48, stk. 1, nr. 14, i lov om højeste, mellemste, forhøjet almindelig og almindelig førtidspension m.v. således, at formuegrænsen for helbredstillæg fastsættes til 74.100 kr.
Der henvises i øvrigt til de almindelige bemærkninger.
Til nr. 2 Det foreslås, at formuegrænsen i loven anføres i 2010-niveau, og at formuegrænsen reguleres 1. gang 1. januar 2011. Derved fastsættes og reguleres formuegrænsen på samme måde som formuegrænsen for helbredstillæg og den supplerende pensionsydelse til folkepensionister efter lovforslagets § 1.
Til § 3 Det foreslås, at loven træder i kraft den 1. januar 2010.
Den supplerende pensionsydelse udbetales hvert år i januar måned.
De yderligere pensionister, der efter den foreslåede forhøjelse af formuegrænsen bliver berettiget til ydelsen i 2010, vil kunne få deres ydelse udbetalt i januar, hvis kommunen har de nødvendige oplysninger.
Hvis kommunen ikke har modtaget de nødvendige oplysninger om likvid formue og indtægtsgrundlag med henblik på at kunne foretage udbetaling i januar måned, udbetales den supplerende pensionsydelse, når de nødvendige oplysninger er modtaget.
For folkepensionister, som ikke har søgt om helbredstillæg, og derfor ikke har fået afgivet aktuelle oplysninger om likvid formue, opgør kommunen den likvide formue på basis af de oplysninger, som senest er indberettet til skattemyndighederne.
Er formuen efter denne opgørelse mindre end formuegrænsen, indhenter kommunen oplysninger fra pensionisten om kontant beholdning og andre værdipapirer, som ikke indberettes til skattemyndighederne.
Oplysninger, der modtages mere end 6 måneder efter udgangen af januar måned, kan dog ikke medføre udbetaling eller forhøjelse af den udbetalte supplerende pensionsydelse, jf. § 39 i lov om social pension om omregning af pension med tilbagevirkende kraft.
Pensionister, der har modtaget afslag på ansøgning om helbredstillæg på grund af størrelsen af deres likvide formue, kan indgive fornyet ansøgning.
Såfremt deres formue ikke overstiger den forhøjede formuegrænse, ydes helbredstillægget på ny i 2010, dog tidligst med virkning fra ansøgningstidspunktet.
