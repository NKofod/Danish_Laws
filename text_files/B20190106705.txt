Bekendtgørelse om henlæggelse af opgaver og beføjelser til Slots- og Kulturstyrelsen på højskoleområdet I medfør af § 35 a i lov folkehøjskoler, jf. lovbekendtgørelse nr. 280 af 25. marts 2019, fastsættes:
Kapitel 1 Slots- og Kulturstyrelsens opgaver og beføjelser § 1. Slots- og Kulturstyrelsen varetager følgende opgaver efter lov om folkehøjskoler:
 1) Godkende skoler til tilskud i henhold til lovens kapitel 2-6.
 2) Godkende vedtægtsbestemmelser, jf. lovens § 5, stk. 1, 2. pkt., samt modtage anmeldelse af vedtægtsændringer, som kulturministeren måtte fastsætte nærmere regler om efter lovens § 5, stk. 4.
 3) Tildele dispensation for så vidt angår kredsen af bestyrelsesmedlemmer, jf. lovens § 6, stk. 4.
 4) Give op til fem folkehøjskoler tilladelse til at fravige kravet i lovens § 9, stk. 5, jf. lovens § 9 a, stk. 1.
 5) Godkende en folkehøjskole som kombineret institution, der varetager skole- og undervisningsvirksomhed, jf. lovens § 10, stk. 1.
 6) Tildele dispensation fra kravet i lovens § 3, stk. 1, nr. 4, i henhold til lovens § 10, stk. 4, for kombinerede institutioner efter lovens § 10, stk. 1.
 7) Stille vilkår, der fremmer formålet i lov om en aktiv beskæftigelsesindsats (sociale klausuler) ved tildeling af tilskud til skoler, jf. lovens § 20, stk. 1.
 8) Fravige lovens bestemmelser i §§ 8-14 og 17 for at fremme forsøgs- og udviklingsarbejde inden for lovens område, jf. lovens § 21.
 9) Beregne, administrere og udbetale tilskud til skoler, jf. lovens kapitel 7.
 10) Modtage og behandle årsregnskaber, jf. lovens § 33.
 11) Modtage underretning om valgt revisor, samt pålægge bestyrelsen at vælge en anden revisor, jf. lovens § 33.
 12) Føre tilsyn med skoler, som modtager tilskud efter loven samt udstede eventuelle påbud om at ændre de pågældende aktiviteter, jf. lovens § 34, stk. 1.
 13) Indhente oplysninger fra skolerne, jf. lovens § 34, stk. 2, forudsat at gældende regler om behandling af personoplysninger overholdes.
 14) Tilbageholde tilskud, lade tilskud bortfalde helt eller delvist eller kræve tilskud tilbagebetalt helt eller delvist ved skolers manglende efterlevelse af lovens bestemmelser, regler eller aftaler fastsat eller indgået i henhold til loven eller et udstedt påbud, jf. lovens § 36, stk. 1.
 15) Efter drøftelse med folkehøjskolernes forening beslutte, at der ikke ydes tilskud til en skole, hvis undervisning eller øvrige forhold findes åbenbart i strid med sædvanlig praksis for folkehøjskoler i henhold til lovens § 36, stk. 2.
 16) Tilbageholde tilskud eller lade tilskud bortfalde, jf. lovens § 36, stk. 3.
 17) Kræve tilskud tilbagebetalt, jf. lovens § 36, stk. 4.
 18) Beslutte, at der ikke ydes tilskud til skoler, herunder en ny skole, hvis der efter styrelsens skøn ikke er tilstrækkelig sikkerhed for, at skolen opfylder kravet i lovens § 3, stk. 1, nr. 2, i henhold til lovens § 37.
 § 2. Kulturministeren kan bestemme, at en afgørelse, der i henhold til denne bekendtgørelse henhører under Slots- og Kulturstyrelsen, træffes af ministeren.
Kapitel 2 Klage m.v.
 § 3. Slots- og Kulturstyrelsens afgørelser i henhold til bekendtgørelsens § 1 kan påklages til kulturministeren.
Stk. 2. Klagefristen til Kulturministeren for Slots- og Kulturstyrelsens afgørelser truffet i henhold til bekendtgørelsens § 1, er 4 uger fra den dag, afgørelsen er meddelt den pågældende.
Hvis klagefristen udløber på en lørdag eller en helligdag, forlænges fristen til den følgende hverdag.
 Stk. 3. Kulturministeren kan beslutte, at en rettidig klage har opsættende virkning for den påklagede afgørelse.
Kapitel 3 Ikrafttræden § 4. Bekendtgørelsen træder i kraft den 15. november 2019.
