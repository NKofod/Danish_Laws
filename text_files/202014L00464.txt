Betænkning afgivet af Skatteudvalget den 16. december 2020 Betænkning over Forslag til lov om ændring af afskrivningsloven, ligningsloven og selskabsskatteloven (Midlertidig forhøjelse af fradrag for udgifter til forsøgs- og forskningsvirksomhed og af bundfradrag ved udlejning af fritidsboliger samt selskabsskattefritagelse af Fonden) [af skatteministeren (Morten Bødskov)]:
1. Ændringsforslag Der er stillet 6 ændringsforslag til lovforslaget.
Skatteministeren har stillet ændringsforslag nr. 1 og 4-6, herunder om deling af lovforslaget.
Dansk Folkepartis medlemmer af udvalget har stillet ændringsforslag nr. 2 og 3.
2. Indstillinger Et flertal i udvalget (udvalget med undtagelse af Simon Emil Ammitzbøll-Bille (UFG)) vil stemme for ændringsforslag nr. 1 om deling af lovforslaget.
Et flertal i udvalget (S, V, RV, SF, EL og KF) indstiller det under A nævnte lovforslag til vedtagelse uændret.
Flertallet indstiller det under B nævnte lovforslag til vedtagelse med de af skatteministeren stillede ændringsforslag.
 Et mindretal i udvalget (DF og LA) indstiller de under A og B nævnte lovforslag til vedtagelse med de stillede ændringsforslag.
 Et andet mindretal i udvalget (Simon Emil Ammitzbøll-Bille (UFG)) vil ved 2. behandling af lovforslaget redegøre for sin stilling til lovforslaget og de stillede ændringsforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialdemokratiet, Venstre, Dansk Folkeparti, Radikale Venstre, Det Konservative Folkeparti og Liberal Alliance Socialdemokratiets, Venstres, Dansk Folkepartis, Radikale Venstres, Det Konservative Folkepartis og Liberal Alliances medlemmer af udvalget noterer sig, at regeringen svarer, at de fastholder den nuværende praksis for fradrag for udgifter til forskning og udvikling, og at der ved forsøgs- og forskningsvirksomhed forstås efter praksis originale undersøgelser, som retter sig mod at tilegne sig ny videnskabelig eller teknisk viden og forståelse, der primært sigter mod at nå nogle givne mål og resultater, som kan bruges rent praktisk.
Det vil sige anvendelsen af videnskabelig eller teknisk viden til at frembringe nye eller væsentlig forbedrede materialer, mekanismer, produkter, processer, systemer eller tjenesteydelser.
4. Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af et flertal i udvalget (udvalget med undtagelse af Simon Emil Ammitzbøll-Bille (UFG)):
 1) Lovforslaget deles i to lovforslag med følgende titler og indhold:
 A. »Forslag til lov om ændring af afskrivningsloven og ligningsloven (Midlertidig forhøjelse af fradrag for udgifter til forsøgs- og forskningsvirksomhed og af bundfradrag ved udlejning af fritidsboliger)« omfattende §§ 1 og 2 og § 4, stk. 1, 2, 4 og 5.
 B. »Forslag til lov om ændring af selskabsskatteloven (Selskabsskattefritagelse af Fonden)« omfattende § 3 og § 4, stk. 1 og 3.
[Forslag om deling af lovforslaget] b Ændringsforslag til det under A nævnte forslag Til § 2 Af et mindretal (DF), tiltrådt af et mindretal (LA):
 2) Nr. 2 affattes således:
 »2. I § 15 O, stk. 1, indsættes efter 6. pkt. som nye punktummer:
»For indkomståret 2020 udgør bundfradraget i 2. pkt. 52.450 kr. (2010-niveau). For indkomståret 2021 udgør bundfradraget i 2. pkt. 51.400 kr. (2010-niveau).«« [Udvidelse af midlertidig forhøjelse af bundfradrag ved udlejning af fritidsboliger til indkomståret 2021] Til § 4 3) Stk. 2 affattes således:
»Stk. 2. Ligningslovens § 15 O, stk. 1, 7. pkt., som affattet ved denne lovs § 2, nr. 2, har virkning for indkomståret 2020, jf. dog 2. pkt.
Ligningslovens § 15 O, stk. 1, 7. pkt., som affattet ved denne lovs § 2, nr. 2, har for skattepligtige med bagudforskudt indkomstår 2020, der begynder den 1. oktober 2019 eller tidligere, virkning for indkomståret 2021. Ligningslovens § 15 O, stk. 1, 8. pkt., som affattet ved denne lovs § 2, nr. 2, har virkning for indkomståret 2021, jf. dog 4. pkt.
Ligningslovens § 15 O, stk. 1, 8. pkt., som affattet ved denne lovs § 2, nr. 2, har for skattepligtige med bagudforskudt indkomstår 2021, der begynder den 1. oktober 2020 eller tidligere, virkning for indkomståret 2022.« [Udvidelse af midlertidig forhøjelse af bundfradrag ved udlejning af fritidsboliger til indkomståret 2021] c Ændringsforslag til det under B nævnte forslag Til titlen Af skatteministeren, tiltrådt af et flertal i udvalget (udvalget med undtagelse af Simon Emil Ammitzbøll-Bille (UFG)):
 4) I undertitlen ændres »Fonden« til: »Danmarks Genopretningsfond«.
[Ændret navn for nyoprettet statsligt aktieselskab] Til § 3 5) I det under nr. 1 foreslåede § 3, stk. 1, nr. 23, ændres »(Fonden)« til: »(Danmarks Genopretningsfond)«.
[Ændret navn for nyoprettet statsligt aktieselskab] Til § 4 6) I stk. 3 ændres »§ 3« til: »Loven«.
[Konsekvens af ændringsforslag nr. 1] Bemærkninger Til nr. 1 Det foreslås at dele lovforslaget i to separate lovforslag.
Det ene lovforslag (A) vedrører midlertidig forhøjelse af fradrag for udgifter til forsøgs- og forskningsvirksomhed og af bundfradrag ved udlejning af fritidsboliger.
Det andet lovforslag (B) vedrører selskabsskattefritagelse af Fonden.
Til nr. 2 og 3 Efter de gældende regler for skematisk beskatning af indkomst ved udlejning af fritidsboliger er bundfradraget 36.500 kr. (2010-niveau) svarende til 41.800 kr. (2020-niveau), når udlejningen er omfattet af den automatiske indberetningsordning til Skatteforvaltningen, fordi fritidsboligen udlejes gennem et udlejningsbureau.
 Med lovforslaget foreslås dette bundfradrag midlertidigt forhøjet i indkomståret 2020 til 60.000 kr. (2020-niveau) svarende til 52.450 kr. (2010-niveau). For at sikre, at også personer med bagudforskudt indkomstår, der begynder den 1. oktober 2020 eller tidligere, kan få glæde af den midlertidige forhøjelse af bundfradraget, foreslås det, at forhøjelsen for disse personer skal gælde for indkomståret 2021.
 Med de i ændringsforslagene foreslåede ændringer foreslås den midlertidige forhøjelse af bundfradraget til 60.000 kr. ved udlejning af fritidsboliger udvidet til også at omfatte indkomståret 2021. For at sikre, at også personer med bagudforskudt indkomstår, der begynder den 1. oktober 2020 eller tidligere, kan få glæde af den midlertidige forhøjelse af bundfradraget, foreslås det, at forhøjelsen for disse personer skal gælde for indkomståret 2022.
 Et bundfradrag på 60.000 kr. i indkomståret 2021 svarer til et grundbeløb på 51.400 kr. i 2010-niveau.
Det skønnes, at den foreslåede forhøjelse af bundfradraget i 2021 vil føre til et umiddelbart mindreprovenu i 2021 på 90 mio. kr., hvilket svarer til 70 mio. kr. efter tilbageløb og adfærd.
Det umiddelbare mindreprovenu for kommunerne skønnes at udgøre ca. 65 mio. kr. i 2021.
Til nr. 4 og 5 Ved lovforslaget skattefritages det af staten oprettede aktieselskab, der skal sikre et tilstrækkeligt kapitalgrundlag i store, ellers sunde, samfundsbærende danske virksomheder, der fortsat måtte være økonomisk udfordret som følge af udbruddet af covid-19. Ved lovforslagets fremsættelse var det statslige aktieselskab benævnt Fonden.
 Ved aktstykke nr. 6, der er tiltrådt af Folketingets Finansudvalg den 22. oktober 2020, er det besluttet at oprette selskabet som et nyt statsligt aktieselskab med navnet Danmarks Genopretningsfond.
Som konsekvens heraf foreslås det at ændre lovforslagets undertitel, således at der i stedet for Fonden nævnes Danmarks Genopretningsfond.
Det foreslås endvidere at ændre den foreslåede bestemmelse i lovforslagets § 3, nr. 1, således at den foreslåede skattefritagelse gælder for Danmarks Genopretningsfond.
Til nr. 6 Der er tale om en redaktionel ændring som følge af ændringsforslag nr. 1.
5. Udvalgsarbejdet Lovforslaget blev fremsat den 7. oktober 2020 og var til 1. behandling den 30. oktober 2020. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 5 møder.
Høring Udvalget har den 25. november 2020 afholdt en høring om lovforslaget.
Materialet fra høringen er omdelt som bilag 5.
Høringssvar Udkast til lovforslaget har inden fremsættelsen været sendt i høring, og Skatteministeriet sendte den 3. juli 2020 og den 14. august 2020 disse udkast til udvalget, jf.
SAU alm. del  bilag 385 og 396 (folketingsåret 2019-20). Den 7. oktober 2020 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 28 bilag på lovforslaget.
Skriftlige henvendelser Udvalget har under udvalgsarbejdet modtaget 16 skriftlige henvendelser om lovforslaget.
Samråd Udvalget har stillet 4 spørgsmål til skatteministeren til mundtlig besvarelse, som ministeren har besvaret i et åbent samråd den 3. december 2020.
Spørgsmål Udvalget har under udvalgsarbejdet stillet 46 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) nfmd.
Morten Dahlin (V) Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
