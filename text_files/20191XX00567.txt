Skriftlig fremsættelse (13. marts 2020) Skatteministeren (Morten Bødskov):
 Herved tillader jeg mig for Folketinget at fremsætte:
 Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag samt midlertidig udskydelse af angivelses- og betalingsfrister for moms m.v.
(Lovforslag nr.
L 134) COVID-19 vil påvirke den globale økonomi, som er på vej ned i fart.
Derfor skal vi holde hånden under dansk erhvervsliv og danske lønmodtagere, så presset på danske virksomheders likviditet lettes.
Det foreslås derfor at forlænge virksomheders betalingsfrist for indeholdt A-skat og AM-bidrag samt moms midlertidigt.
Det vil skabe en likviditetsmæssig buffer for virksomhederne.
Det foreslås således, at virksomhedernes betalingsfrister for indeholdt A-skat og AM-bidrag forlænges for 3 månedlige rater (betalinger for april, maj og juni) med 4 måneder.
Det skønnes med usikkerhed at styrke likviditeten i virksomheder m.v. med op til 90 mia. kr. i 4 måneder.
Herudover foreslås det, at betalingsfristen for store virksomheders momsbetaling forlænges for 3 månedlige rater (betalinger for marts, april og maj) med 30 dage.
Det skønnes med usikkerhed at styrke likviditeten for de store virksomheder med ca. 35 mia. kr. i 3 måneder.
Det er ved at blive undersøgt, om momsperioderne for små og mellemstore virksomheder ligeledes kan forlænges.
Herudover foreslås en midlertidig forhøjelse af loftet for det beløb, som virksomhederne kan have stående på skattekontoen, uden at der sker udbetaling.
Virksomheder kan i dag højst have 200.000 kr. stående på skattekontoen, uden at der sker udbetaling til virksomhederne.
For at opnå en vis afbødning af de negative virkninger, som de foreslåede betalingsfristudskydelser kan udløse i form af negative renter, ved at virksomhederne kan få større bankindeståender, foreslås det, at loftet forhøjes til 10 mio. kr.
Forslaget er udformet som en særskilt lov, der udskyder de i forslaget omfattede perioder.
Forslaget indebærer, at lovens virkning automatisk ophører, hvorefter de almindelige regler igen finder anvendelse, svarende til en ophørsklausul.
 Lovforslaget har ikke været i høring forud for fremsættelsen som følge af lovforslagets hastende karakter, og det har derfor heller ikke været muligt at sikre vedtagelse af lovforslaget senest 4 uger før den 1. januar eller den 1. juli.
 Lovforslaget foreslås at træde i kraft den 22. marts 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
