Nr BSF 64 Forslag til folketingsbeslutning om skærpede kriterier for tildeling af  

 dansk indfødsret Fremsat af John Vinther (KF) Niels Ahlmann-Ohlsen (KF) Gitte Seeberg (KF)  

 Inge Dahl-Sørensen (V) Tove Fergo (V) Jonna Grønver (V) den 13. november 1997 Folketinget opfordrer regeringen til at udarbejde fremtidige lovforslag om  

 meddelelse af indfødsret (naturalisation) efter følgende retningslinjer:
 1. Sprogkravet skærpes, således at ansøgere som udgangspunkt skal beherske  

 dansk i såvel skrift som tale i rimeligt omfang samt have et basalt kendskab  

 til danske samfundsforhold.
2. Ansøgere, som er idømt ubetinget fængsel i 4 år eller derover, skal  

 ikke have mulighed for at opnå indfødsret.
Tilsvarende skal personer, der har  

 begået personfarlig kriminalitet såsom grov vold, grove  

 sædelighedsforbrydelser, drab og drabsforsøg samt alvorlig narko- eller  

 økonomisk kriminalitet være afskåret fra at opnå dansk indfødsret.
 Kravet om straffri vandel skærpes, således at der skal ske en forlængelse  

 og differentiering af de åremålsgrænser, der er vejledende for tildeling af  

 dansk indfødsret.
 3. Praksis vedrørende tilbagebetaling af gæld til det offentlige skærpes,  

 således at en ansøger som hovedregel skal have tilbagebetalt forfaldne  

 tilbagebetalingspligtige ydelser, som er modtaget eller udlagt af det  

 offentlige, forinden den pågældende kan opnå dansk indfødsret.
Bemærkninger til forslaget Almindelige bemærkninger Forslaget er i det væsentlige en genfremsættelse af B 45, som blev fremsat  

 den 25. januar 1995 og tilbagetaget den 27. april 1995, Folketingstidende  

 1994-95 forhandlingerne sp. 2541 og 5142 og tillæg A 1996. Et lignende  

 forslag, B 73, blev fremsat den 22. februar 1994, Folketingstidende 1993-94  

 tillæg A 7129, FF 8042, FF 10395 og tillæg B 1193 Beslutningsforslaget har to formål:
 - Efter forslagsstillernes opfattelse er opnåelse af indfødsret et blåt  

 stempel, man skal have gjort sig fortjent til.
Derfor skal de, der ansøger om dansk indfødsret, naturligvis i rimeligt  

 omfang beherske dansk i såvel skrift som tale.
Ligeledes er det et rimeligt  

 krav at stille til ansøgere, at de ikke har økonomiske mellemværender med det  

 offentlige.
- For at opnå dansk indfødsret skal ansøgere gennem en årrække have vist,  

 at de kan føre en »kriminalitetsfri« tilværelse.
Ansøgere, der  

 efter deres ankomst her til landet har begået meget grov kriminalitet, skal  

 slet ikke have mulighed for at opnå dansk indfødsret.
Bemærkninger til forslagets enkelte punkter Ad 1 Efter den nuværende praksis kan en ansøger ikke opnå dansk indfødsret,  

 hvis den pågældende ikke har kendskab til det danske sprog.
Dette administreres imidlertid således, at ansøgeren alene skal kunne tale  

 dansk.
Det kræves ikke i praksis, at ansøgeren tillige skal kunne læse og  

 skrive dansk i rimeligt omfang.
Det forekommer urimeligt, at en person kan opnå dansk indfødsret, blot den  

 pågældende kan forstå dansk og kan gøre sig forståelig på dansk, hvis den  

 pågældende ansøger i øvrigt ikke kan læse dansk i rimeligt omfang.
Det er en  

 klar forudsætning for en god integration, at den pågældende ved hjælp af  

 avislæsning, gennem deltagelse i undervisning på dansk og ved brug af  

 undervisningsmateriale på dansk er i stand til at tilegne sig viden om  

 Danmark.
Det må også konstateres, at det ved bestridelse af næsten ethvert  

 job vil være en hæmsko, hvis man ikke kan læse og forstå instruktioner eller  

 meddelelser skrevet på dansk.
 Det må derfor være et krav til en ansøger, at den pågældende i rimelig  

 grad behersker det danske sprog i såvel skrift som tale.
Forslagsstillerne mener imidlertid, at ansøgernes sprogkundskaber skal  

 tjekkes gennem en sprogprøve.
Prøven skal indeholde opgaver i både læsning,  

 mundtlig og skriftlig formulering, ligesom prøven skal indrettes på en sådan  

 måde, at ansøgere tillige skal demonstrere et vist basalt kendskab til danske  

 samfundsforhold.
Ved at alle ansøgere bliver stillet over for de samme opgaver, undgår man,  

 at ansøgerne føler sig forskelsbehandlet.
Forskelsbehandling skal også  

 forebygges ved, at prøvens resultater vurderes på færre administrative  

 planer.
Forslagsstillerne ønsker at lægge op til debat om, hvordan dette skal  

 ske.
En mulighed kunne være, at prøvens resultater blev vurderet f.eks. på en  

 af de større politistationer i et amt, således at ekspertisen inden for dette  

 felt blev samlet.
 Et krav om basalt kendskab til danske samfundsforhold er efter  

 forslagsstillernes opfattelse yderst rimeligt set i lyset af, at de med dansk  

 indfødsret er fuldgyldige borgere i Danmark og dermed har både rettigheder og  

 pligter.
 Det er efter forslagsstillernes opfattelse en illusion at kunne kalde sig  

 dansk, hvis man ikke behersker det danske sprog og tillige har et vist  

 kendskab til danske samfundsforhold.
Ad 2 Det er efter forslagsstillernes mening urimeligt, at personer, der efter  

 deres ankomst til Danmark er dømt for selv meget alvorlige forbrydelser, kan  

 opnå dansk indfødsret, og at personer, der er dømt for knap så alvorlig  

 kriminalitet, efter en kort årrække kan opnå dansk indfødsret.  

 Forslagsstillerne ønsker følgende skærpelser:
Ubetinget straf af fængsel i 4 år eller derover er til hinder for  

 naturalisation.
Ligeledes skal personer, der har begået personfarlig  

 kriminalitet såsom grov vold, grove sædelighedsforbrydelser, drab og  

 drabsforsøg samt alvorlig narko- eller økonomisk kriminalitet, være afskåret  

 fra at opnå dansk indfødsret, uanset straffens længde.
 For øvrige kriminelle ansøgere skal der ske en skærpelse af karenstiden  

 efter følgende regler:
 - Betingede domme eller tiltalefrafald i medfør af retsplejelovens § 723  

 på vilkår om straffri vandel er til hinder for naturalisation i 5 år efter  

 udløbet af den prøvetid, der er fastsat i dommen eller tiltalefrafaldet.
 - Ubetinget straf af hæfte eller fængsel i indtil 3 mdr. er til hinder for  

 naturalisation i 7 år fra straffens udståelse.
 - Ubetinget straf af hæfte eller fængsel på mellem 3 mdr. og 1 år er til  

 hinder for naturalisation i 10 år fra straffens udståelse.
 - Ubetinget straf af fængsel på mellem 1 år og 4 år samt andre  

 frihedsberøvende foranstaltninger i medfør af straffeloven er til hinder for  

 naturalisation i 15 år fra straffens udståelse.
 Med disse krav til udlændinges straffri vandel mener forslagsstillerne, at  

 der er givet et klart signal til udlændinge i Danmark, der ønsker at opnå  

 indfødsret i fremtiden, om, at det danske samfund stiller krav om integration  

 og overholdelse af landets love og regler.
 Disse kriterier kan også have en kriminalpræventiv effekt for de  

 udlændinge, der stiler mod dansk indfødsret.
Efter forslagsstillernes opfattelse skal kravene om straffri vandel  

 suppleres med en skærpelse af reglerne om udvisning af kriminelle udlændinge.  

 Forslagsstillerne ønsker en konsekvent politik over for kriminelle  

 udlændinge.
Reglerne for udvisning efter begået kriminalitet for personer,  

 der har opholdstilladelse, skal strammes væsentligt, og dom for personfarlig  

 eller organiseret kriminalitet samt for grov berigelseskriminalitet bør altid  

 medføre udvisning for bestandig.
Kriminelle asylansøgere bør ved forsætlige  

 straffelovsovertrædelser uanset kriminalitetens omfang omgående  

 frihedsberøves og asyl- og straffesag fremskyndes.
Selv et par mindre  

 butikstyverier bør medføre udvisning, dog med respekt for internationale  

 konventioner på området.
Ad 3 Praksis for behandlingen af ansøgninger om at opnå dansk indfødsret fra  

 ansøgere, der har gæld til det offentlige, er, at ansøgeren skal have  

 overholdt en afdragsordning i 12 måneder, ligesom det skal være  

 sandsynliggjort, at ordningen fortsat vil blive overholdt.
 Praksis bør strammes op, således at gæld til det offentlige som hovedregel  

 skal være fuldt tilbagebetalt, før optagelse på lovforslaget kan ske.
 Tilbagebetalingsforpligtelsen bør gælde, hvad enten gælden er opstået,  

 fordi den pågældende har modtaget tilbagebetalingspligtige ydelser (herunder  

 underholdsbidrag udbetalt forskudsvis af det offentlige i henhold til lov om  

 børnetilskud og forskudsvis udbetaling af børnebidrag), eller den er opstået  

 som følge af skatte- eller afgiftsrestancer.
 Forslagsstillerne mener, at der skal være en mulighed for dispensation i  

 ganske særlige tilfælde, f.eks. i det tilfælde, hvor en afdragsordning har  

 været overholdt i en længere periode og der er en formodning om, at den for  

 fremtiden vil blive overholdt.
 Ligeledes skal der være en mulighed for dispensation, hvis en person, der  

 har boet længe i landet, som har job og er velintegreret, ingen fremtidige  

 muligheder har for at kunne betale sin gæld.
 Med denne skærpelse mener forslagsstillerne så godt som muligt at have  

 forebygget, at fremtidige danske statsborgere kommer til at ligge det danske  

 samfund økonomisk til byrde.
Skriftlig fremsættelse John Vinther (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpede kriterier for tildeling  

 af dansk indfødsret.
(Beslutningsforslag nr.
B 64).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
