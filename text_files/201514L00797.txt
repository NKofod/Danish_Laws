Betænkning afgivet af Forsvarsudvalget den 19. maj 2016 Betænkning over Forslag til lov om ændring af beredskabsloven, lov om beskyttelsesrum, lov om beskyttelse af havmiljøet og lov om fyrværkeri og andre pyrotekniske artikler (Ændring af sammensætningen af beredskabskommissioner, hjemmel til operativt samarbejde på beredskabsområdet hen over landegrænserne, ændring af bestemmelse om brandsyn m.v.) [af forsvarsministeren (Peter Christensen)]:
1. Ændringsforslag Forsvarsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 31. marts 2016 og var til 1. behandling den 12. april 2016. Lovforslaget blev efter 1. behandling henvist til behandling i Forsvarsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og forsvarsministeren sendte den 28. januar 2016 dette udkast til udvalget, jf.
FOU alm. del  bilag 70. Den 31. marts 2016 sendte forsvarsministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til forsvarsministeren til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af IA) indstiller lovforslaget til vedtagelse med det stillede ændringsforslag.
Et mindretal i udvalget (IA) vil stemme hverken for eller imod lovforslaget.
Mindretallet vil stemme hverken for eller imod det stillede ændringsforslag.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af forsvarsministeren, tiltrådt af et flertal (udvalget med undtagelse af IA):
1) I det under nr. 12 foreslåede § 14, stk. 2, ændres »kommunalbestyrelsen.« til: »kommunalbestyrelsen eller i et samordnet redningsberedskab beredskabskommissionen, såfremt de deltagende kommunalbestyrelser har henlagt kompetencen til at godkende planen til beredskabskommissionen.« [Forelæggelse af Beredskabsstyrelsens udtalelse om planer for den risikobaserede dimensionering for beredskabskommissioner og beredskabskommissionernes godkendelse af planerne] Bemærkninger Til nr. 1 Det fremgår af beredskabslovens § 10, at to eller flere kommunalbestyrelser kan samordne deres redningsberedskab, og at kommuner, der samordner deres redningsberedskab, skal nedsætte en fælles beredskabskommission til at varetage de opgaver vedrørende redningsberedskabet, som kommunalbestyrelserne henlægger til denne.
Det fremgår af bemærkningerne til nr. 12 i L 167, at bemyndigelsen til at fastsætte regler om udarbejdelse af planer for den risikobaserede dimensionering af det kommunale redningsberedskab fortsat vil blive udmøntet i bekendtgørelsen om risikobaseret dimensionering af det kommunale redningsberedskab.
Det fremgår desuden, at det af bekendtgørelsen vil komme til at fremgå, at planen for den risikobaserede dimensionering af redningsberedskabet skal godkendes af kommunalbestyrelsen eller i et samordnet redningsberedskab af de deltagende kommunalbestyrelser i et møde.
Endelig fremgår det, at forslaget om, at Beredskabsstyrelsens udtalelse om planen om risikobaseret dimensionering skal forelægges kommunalbestyrelsen, svarer til gældende praksis.
 Ændringsforslaget har til hensigt at præcisere, at kommunalbestyrelser, der har samordnet deres redningsberedskab, i samordningsaftalen kan bestemme, at beredskabskommissionen godkender planen for den risikobaserede dimensionering, og at Beredskabsstyrelsens udtalelse om planen for den risikobaserede dimensionering i disse tilfælde skal forelægges den fælles beredskabskommission og ikke den enkelte kommunalbestyrelse.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Ib Poulsen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Carsten Bach (LA) Leif Mikkelsen (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Eva Flyvholm (EL) Nikolaj Villumsen (EL) René Gade (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Aleqa Hammond (SIU) Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 167 Oversigt over spørgsmål og svar vedrørende L 167 Bilag 2 Brev af 18. maj 2016 fra forsvarsministeren til udvalgsmedlem Bjarne Laustsen (S) Brevet er optrykt efter ønske fra udvalget.
18. maj 2016 Kære Bjarne Tak for din henvendelse vedrørende L 167 om ændring af beredskabsloven m.fl.
 Jeg kan forstå, at din henvendelse mere konkret angår spørgsmål om, hvem der kan/ikke kan repræsentere de frivillige i beredskabskommissionen.
I forlængelse af min besvarelse på spørgsmål nr. 1 og 5 til L 167 kan jeg oplyse, at det fremgår af beredskabslovens forarbejder, at kommunalbestyrelsens udpegning af en repræsentant for de frivillige skal ske efter indstilling fra de frivillige i redningsberedskabet.
I den forbindelse sigtes der til de frivillige, som kommunalbestyrelsen efter beredskabslovens § 51, stk. 3, kan anvende til løsning af opgaver inden for kommunens beredskab, herunder specielt Beredskabsforbundet eller andre frivillige organisationer, hvortil mange frivillige er knyttet, som f.eks.
Dansk Røde Kors og ASF-Dansk Folkehjælp.
Jeg vil gerne her slå fast, at Hjemmeværnet i denne sammenhæng ikke kan repræsentere de frivillige.
Endvidere er det min vurdering, at fastansatte i redningsberedskabet heller ikke kan udpeges som repræsentant for de frivillige i beredskabskommissionen.
Jeg har bedt Beredskabsstyrelsen om at præcisere ovennævnte i et brev til samtlige kommuner.
Brevet vil blive sendt snarest muligt efter lovforslagets (L 167) vedtagelse.
Samtidig vil Beredskabsstyrelsens vejledning om det kommunale redningsberedskabs organisation mv. blive opdateret i overensstemmelse hermed.
 Jeg håber således, at ovennævnte kan være med til, at vi fremadrettet undgår misforståelser omkring udpegningen af en repræsentant for de frivillige i beredskabskommissionen, og jeg ser således frem til 2. behandlingen af L 167 om ændring af beredskabsloven m.fl.
