 Et selskab havde i forbindelse med likvidation aflagt afsluttende  

 regnskab pr. statusdagen 31. december 1988, medens  

 generalforsamlingsbeslutning om opløsning først var sket den 3.
april 1989. Under hensyn til de konkrete omstændigheder fandt  

 Landsskatteretten, at den afsluttende generalforsamling måtte anses for  

 afholdt i naturlig kontinuitet med regnskabsafslutningen.
Den ekstraordinære  

 ansættelse for perioden 1. januar til 3. april 1989 blev derfor ophævet.
 Aktieselskabet A klagede over, at amtsligningsrådet havde foretaget en  

 ekstraordinær afsluttende ansættelse i anledning af selskabets likvidation.
 Den afsluttende ekstraordinære ansættelse blev påstået ophævet, idet  

 selskabet anså sig for opløst pr. årsskiftet 1988-89 i forbindelse med  

 opstilling af afsluttende regnskab med statusdag den 31. december 1988.
 Amtsligningsrådet havde anset selskabet for opløst pr. 3. april 1989 i  

 forbindelse med generalforsamlingsbeslutning om opløsning, således at den  

 påklagede ekstraordinære ansættelse var foretaget med virkning for tiden 1.  

 januar til 3. april 1989.
 Sagen angik således spørgsmålet om den afgørende dato i henseende til  

 ophør af selskabets skattemæssige eksistens, hvorved amtsligningsrådet havde  

 henholdt sig til hovedreglen på området, nemlig at selskabet først kunne  

 anses for opløst ved den afsluttende generalforsamlings afholdelse den 3.  

 april 1989.
 Amtsligningsrådet henviste til Østre Landsrets dom af 16. oktober 1985,  

 som anerkendte et selskab opløst allerede ved regnskabsafslutningen under  

 hensyn til, at generalforsamling havde fundet sted umiddelbart i tilknytning  

 hertil.
Amtsligningsrådet fremhævede dommens konkrete forhold, hvorefter der kun  

 var 1 1/2 måned mellem regnskabsafslutningen og den endelige  

 generalforsamlingsvedtagelse.
I nærværende sag var der over 3 måneder mellem  

 regnskabets slutdato og generalforsamlingen, og dette kunne efter  

 amtsligningsrådets opfattelse ikke anses for umiddelbar tilknytning.
 Selskabets advokat gjorde gældende, at selskabet måtte anses for ophørt  

 ved regnskabsafslutningen pr. 31. december 1988. Han anførte til støtte  

 herfor, at dommen af 16. december 1985 talte til støtte for, at en naturligt  

 begrundet tidsmæssig forskydning mellem regnskabsmæssig afslutning og  

 generalforsamlingsvedtagelsen ikke bevirkede, at opløsningstidspunktet blev  

 udskudt som antaget af amtsligningsrådet.
I den forbindelse blev det forklaret, at selskabets statsautoriserede  

 revisor havde underskrevet regnskabet den 3. februar 1989, men først den 6.  

 marts s.å. fremsendt det til likvidator, som da var på ferie i udlandet til  

 primo april.
Under hans fravær havde hans advokatkontor den 16. marts 1989  

 indkaldt til generalforsamling, der som nævnt blev afholdt den 3. april 1989.  

 Først ved denne lejlighed havde man foretaget den faktiske disposition over  

 værdierne, hvorved bemærkedes, at kun hovedaktionæren havde fået udlagt  

 værdipapirer, medens restbeholdningen var kontanter.
Efter det oplyste om omstændighederne i forbindelse med selskabets  

 opløsning fandt Landsskatteretten, at den afsluttende generalforsamling måtte  

 anses for afholdt i naturlig kontinuitet med regnskabsafslutningen.
Retten  

 tog herefter selskabets påstand til følge.
 LV 1990, SB 2.1.1.
