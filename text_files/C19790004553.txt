INDLEDNING Ifølge § 11, stk. 1, i lov nr. 324 af 19. juni 1974 om sygehusvæsenet  

 udfærdiger indenrigsministeren efter forhandling med sygehusrådet vejledende  

 retningslinier for planlægningen af sygehusvæsenets fremtidige udbygning.  

 Sådanne vejledende retningslinier er indeholdt i indenrigsministeriets  

 cirkulære nr. 103 af 8. juni 1971: Vejledende retningslinier for  

 planlægningen af sygehusvæsenets fremtidige udbygning, i  

 indenrigsministeriets cirkulære nr. 86 af 4. april 1977: Vejledende  

 retningslinier for planlægning af psykiatrisk sygehusvæsen, i  

 indenrigsministeriets cirkulære nr. 134 af 27. juni 1977: Vejledende  

 retningslinier vedrørende sygehusvæsenets arbejdsmedicinske ambulatorier og  

 klinikker m.v. samt i indenrigsministeriets cirkulære af 20. december 1978 om  

 ændrede tidsfrister m.v. for indsendelse af sygehusplaner.
De forskellige lægelige funktioner gennemløber en dynamisk udvikling - fra  

 at være et rent forskningsområde via placering nogle få steder over  

 udbredelse på mange sygehuse og eventuelt videre ud til praksis - ligesom den  

 omvendte udvikling - fra en placering på mange sygehuse til et enkelt eller  

 få sygehuse - forekommer.
Et funktionsområde vil derfor til stadighed kræve  

 justeringer og ændringer i takt med den stedfundne udvikling inden for  

 området.
På denne baggrund har sundhedsstyrelsens planlægnings- og  

 visitationsudvalg fundet anledning til at overveje den fremtidige  

 indplacering inden for sygehusvæsenet af de reumatologiske funktioner.
Disse  

 er diagnostik og behandling af patienter med medicinske sygdomme i  

 bevægeapparat og bindevæv (gigtsygdomme). Udvalget har i udkast udarbejdet og  

 sundhedsstyrelsen tiltrådt de vejledende retningslinier om tilrettelæggelse  

 af behandlingen af reumatologiske lidelser inden for sygehusvæsenet, der  

 indeholdes i de følgende afsnit i dette cirkulære.
 Cirkulæret er tiltrådt af sygehusrådet.
1. VEJLEDNING VEDRØRENDE SYGEHUSFUNKTIONEN 1.1 INDLEDNING I redegørelsen »Reumatologi inden for sygehusvæsenet«, afgivet i  

 juni 1976 af et af sundhedsstyrelsen nedsat ekspertudvalg, er der stillet  

 forslag om oprettelse af særlige reumatologiske afdelinger inden for det  

 almindelige sygehusvæsen.
Baggrunden herfor var en analyse af de reumatiske  

 sygdommes (gigtsygdommes) omfang og af den hidtidige behandlingsorganisation  

 inden for det almindelige sygehusvæsen og på de private gigthospitaler og  

 behandlingshjem, samt et ønske om en forbedret udnyttelse af de diagnostiske  

 og behandlingsmæssige muligheder.
Idag varetages diagnostik og behandling af reumatologiske patienter på  

 internmedicinske, ortopædiske og fysiurgiske afdelinger m.fl.
Det skønnes, at  

 100.000 personer i Danmark lider af reumatisk sygdom, som medfører jævnlige  

 kontakter med sundhedsvæsenet, nedsat arbejdsevne og invaliditet.
Redegørelsen »Reumatologi inden for sygehusvæsenet« indeholder  

 endvidere forslag til minimumskrav vedrørende kvalifikationer for læger i  

 ledende stillinger ved reumatologiske afdelinger.
Spørgsmålet om  

 kvalifikationskrav er endvidere behandlet i »Betænkning om  

 videreuddannelse til speciallæge« fra Speciallægekommissionen (nr. 815,  

 1977), hvori foreslås en omdannelse af specialet fysiurgi og rehabilitering  

 til grenspecialet reumatologi inden for den medicinske blok.
1.2 KARAKTERISTIK AF DE DIAGNOSTISKE HOVEDGRUPPER Den reumatologiske sygehusafdelings opgave vil være at varetage diagnostik  

 og behandling af patienter med reumatologiske sygdomme (medicinske sygdomme i  

 bevægeapparat og bindevæv) samt herunder at koordinere det nødvendige  

 samarbejde med til grænsende områder, som f.eks. ortopædkirurgi,  

 neuromedicin, neurokirurgi og intern medicin.
Reumatologiens arbejdsområde inkluderer typisk leddegigt (arthritis  

 rheumatoides), kronisk betændelse i rygsøjlens småled (spondylitis  

 ankylopoetica), podagra (arthritis urica), gigtfeber (febris rheumatica)  

 andre mere sjældne former af ledbetændelse (arthritis) og visse diffuse  

 bindevævssygdomme.
Endvidere omfatter området slidgigt (osteoarthrosis),  

 degenerativ ledsygdom og gigtlidelser i andre dele af bevægeapparatet end  

 leddene (extraartikulær reumatisme). Endelig vil naturligvis reumatologisk  

 differentialdiagnostik overfor lignende omend ikke egentlige reumatologiske  

 tilstande indgå i arbejdet.
1.3 FUNKTIONS- OG BEHOVSANALYSE Traditionelt måles behovet for sygehuskrævende  

 undersøgelse/behandling/pleje ved et såkaldt »sengebehov«.
Generelt  

 anerkendes idag utilstrækkeligheden af dette mål og i sundhedsstyrelsens  

 redegørelse om reumatologi anføres da også, at der er tale om et  

 »servicebehov«, idet der er behov for en række forskellige  

 foranstaltninger, der strækker sig fra oplysning om behandlingsmuligheder  

 over behandling udenfor og på institution til en effektiv indsats for at  

 fastholde opnåede behandlingsresultater samt iværksættelse af  

 hjælpeforanstaltninger til at imødegå fysiske handicaps som følge af  

 sygdommen.
Disse foranstaltninger kræver et tæt samarbejde mellem  

 sygehusvæsenet, den primære sundhedstjeneste og socialsektoren.
 I stedet for kun at operere med et stift sengebehov vil det derfor være  

 nødvendigt at undersøge og bestemme, hvorledes den reumatologiske afdeling  

 bør opbygges under hensyn til, at de diagnostiske og terapeutiske funktioner  

 i videst muligt omfang vil blive udført ved ambulant virksomhed.
Dog forventes det i henhold til sundhedsstyrelsens redegørelse om  

 reumatologi på basis af tidligere opgjorte indlæggelsestal (ca. 5.000 årlige  

 indlæggelser af patienter med inflammatoriske ledlidelser med en  

 gennemsnitlig liggetid på ca. 3 uger, svarende til ialt ca. 300 senge samt et  

 estimeret forbrug ligeledes på ca. 300 senge til degenerative ledlidelser),  

 at den reumatologiske afdeling typisk skal råde over 40-50 senge.
Hertil  

 kommer et sengeforbrug på ortopækirurgiske afdelinger af en størrelsesorden  

 på 90-100 senge på landsbasis.
Reumatologiske afdelinger med et sengetal  

 under 25 kan ikke anses for hensigtsmæssige.
Da de intern-medicinske,  

 fysiurgiske og (ortopæd-)kirurgiske afdelinger vil blive aflastet som følge  

 af etablering af reumatologiske afdelinger, vil der generelt set ikke være  

 behov for udvidelse af de pågældende sygehuses sengetal.
Idet det forudsættes - som angivet mere detaljeret i det efterfølgende -  

 at den reumatologiske afdelings sengeafsnit og i hvert fald dele af  

 ambulatoriefunktion og genoptræning placeres på amtskommunens hovedsygehus -  

 typisk med den nuværende fysiurgiske afdeling som kerne - vil afdelingens  

 funktion og dimensionering forudsætte en behovsanalyse, der vil kunne  

 iværksættes ved et samarbejde mellem repræsentanter for kommunens  

 sygehusvæsen, den primære sundhedstjeneste og socialsektoren.
Et væsentligt  

 udgangspunkt for en vurdering af de nævnte patientkategorier kan tages i den  

 individbaserede patientregistrering ved at opgøre, hvor mange personer med de  

 nævnte lidelser, der er i kontakt med sygehusvæsenet, hvor hyppigt der finder  

 kontakt sted og med hvor mange afdelinger.
Herved belyses også  

 visitationsmønstret, som yderligere bør belyses med en opgørelse over  

 omfanget af henvisninger af patienter til specielle institutioner i og  

 udenfor amtskommunen (de private gigthospitaler, behandlingshjem og  

 landsdelsafdelinger).
Da den reumatologiske afdelings funktion i meget høj grad må baseres på  

 ambulant virksomhed, såvel når det drejer sig om diagnostiske som om  

 behandlingsmæssige opgaver, bør den hidtidige ambulatoriefunktion belyses  

 kvantitativt og kvalitivt.
I forbindelse hermed bør man også foretage så  

 nøjagtie vurderinger som muligt af den rolle, de uden for sygehusvæsenet  

 placerede klinikker under sygesikringen spiller.
1.4 ORGANISATIONEN AF DEN REUMATOLOGISKE AFDELING De forbedrede muligheder for diagnostik og behandling af patienter med  

 ledde- eller slidgigt nødvendiggør en større koordinering af behandlingen end  

 det hidtil har været almindeligt.
Derfor bør den reumatologiske afdeling -  

 som fremhævet i sundhedsstyrelsens reumatologiredegørelse - råde over såvel  

 sengeafsnit som over tilstrækkelige ambulatoriefaciliteter til behandling af  

 patienter fra amtskommunen.
 Det bør være en forudsætning, at afdelingen placeres på amtskommunens  

 hovedsygehus, således at der vil være let adgang til samarbejde med andre  

 specialfunktioner (specilet ortopædkirurgi), samt at der er en tilstrækkeligt  

 udbygget laboratorieblok til at varetage afdelingens behov.
Den reumatologiske afdeling foreslås opbygget således, at afdelingen  

 varetager diagnostik af patientens gigtlidelse, den væsentligste del af  

 behandlingen i mere akutte faser, samt har ansvaret for den  

 ambulatoriemæssige behandling, herunder også i perioderne mellem de akutte  

 sygdomsfaser.
Ligeledes må afdelingen yde nødvendig konsultativ bistand til  

 afdelinger på amtskommunens sygehuse, hvor patienter måtte være indlagt i  

 sygdommens mindre akutte faser.
Hvad angår den reumatologiske afdelings  

 funktion og behov for samarbejde med forskellige discipliner henvises iøvrigt  

 til sundhedsstyrelsens redegørelse om reumatologi.
Den reumatologiske  

 afdelings dimensionering og konkrete funktionsprogram i den enkelte  

 amtskommune foreslås iøvrigt planlagt på basis af den ovenfor foreslåede  

 funktions- og behovsanalyse.
Samlingen af de enkelte specialer inden for den reumatologiske funktion  

 medfører imidlertid ikke, at der ikke i den enkelte amtskommune kan etableres  

 genoptrænings- og/eller ambulatorievirksomhed udenfor hovedsygehuset såfremt  

 dette måtte findes hensigtsmæssigt.
Dette kan, ligesom tilfældet er med  

 indlagte patienter, ske ved at der etableres ordninger, der sikrer at disse  

 funktioner får den nødvendige konsultative bistand fra afdelingen på  

 hovedsygehuset og at funktionerne falder ind under den centrale afdelings  

 ansvarsområde.
Personalemæssigt tænkes de reumatologiske afdelinger oprettet indenfor de  

 nuværende normeringer.
Amtsrådet må følgelig skønne over de lokale forhold og  

 på grundlag heraf tage stilling til, om det vil være formålstjenligt, at den  

 fysiurgiske afdeling omdannes til en reumatologisk afdeling, og om det vil  

 være påkrævet herudover at tilføre senge fra de internmedicinske afdelinger.
De angivne retningslinier for en mere centraliseret funktion sigter  

 generelt imod, at der tilbydes patienterne et kontinuert og koordineret  

 behandlingsprogram i sygdommens undertiden langvarige stadier.
Det vil  

 endvidere kunne påregnes, at en række behandlingsprogrammer for den enkelte  

 patient efter oprettelsen af den centraliserede funktion kan tilrettelægges  

 mere rationelt og økonomisk.
1.5 OVERGANGSORDNINGER OG ØKONOMI Den fysiske indplacering af en reumatologisk afdeling på hovedsygehuset,  

 samt en samling af den nødvendige faglige ekspertise ved afdelingen må  

 forventes iværksat over en periode.
Dette vil f.eks. være tilfældet, hvis der  

 skal ske en funktionsmæssig omdannelse af den fysiurgiske afdeling til  

 reumatologisk afdeling.
Endvidere skal der tages hensyn til de patienter og  

 det personale, som vil blive berørt ved oprettelsen af afdelingen.
De planer  

 amtsrådet udarbejder vedrørende etablering af den reumatologiske afdeling,  

 bør derfor - under hensyntagen til strukturen af det lokale sygehusvæsen -  

 indeholde konkrete planer for overgangsperioden frem til afdelingernes  

 endelige etablering.
Dette gælder såvel den fysiske indplacering som de  

 personalemæssige forhold.
 Planerne skal endvidere indeholde en redegørelse for de økonomiske  

 virkninger af afdelingens oprettelse.
1.6 PERSONALET Afdelingen er i sundhedsstyrelsens redegørelse foreslået ledet af to  

 overlæger - henholdsvis en intern-mediciner med reumatologisk uddannelse og  

 en fysiurg med reumatologisk uddannelse.
På kort sigt kan amtsrådet - særlig  

 i forbindelse med de nødvendige overgangsordninger - tage udgangspunkt i  

 allerede ansatte lægechefers uddannelse og interesser.
For så vidtangår den  

 lægelige ledelse på længere sigt samt uddannelsen af speciallæger inden for  

 reumatologi kan amtsrådet afvente det arbejde, der for øjeblikket foregår i  

 specialistnævnet vedrørende etablering af det før omtalte reumatologiske  

 grenspeciale.
Funktionerne som 1. reservelæge og reservelæge vil, afhængig af lokale  

 forhold herunder især sygehusenes størrelse og specialiseringsgrad, kunne  

 varetages enten af læger, som er ansat direkte ved den reumatologiske  

 afdeling eller af læger fra det internmedicinske område og fra den hidtidige  

 afdeling for fysiurgi og rehabilitering.
Herudover må sygeplejersker,  

 fysioterapeuter og ergoterapeuter tilknyttes den reumatologiske afdeling.
 Udover afdelingens personale vil der regelmæssigt være behov for at  

 inddrage ortopædkirurger, bandagister, skomagere, forplejere, psykologer,  

 socialrådgivere, revalideringskonsulenter samt erhvervsvejledere i arbejdet  

 med at udforme en behandlingsplan for patienterne.
 På basis af funktionsanalysen samt planen for oprettelse af den  

 reumatologiske afdeling bør der foretages en vurdering af behovet for  

 ovennævnte personalegrupper samt af hvilke kvalifikationskrav, personalet bør  

 opfylde.
1.7 SÆRLIGE FUNKTIONER 1.7.1 LANDS- OG LANDSDELSFUNKTIONER De reumatologiske afdelinger ved landsdelssygehusene skal udover  

 amtsfunktionerne også kunne varetage højt specialiserede landsdelsfunktioner  

 vedrørende sjældnere forekommende sygdomme, specielle behandlingsmetoder,  

 visse komplikationer i andre organsystemer og diagnosticering af særligt  

 komplicerede tilfælde samt uddannelses- og forskningsopgaver inden for  

 reumatologien.
1.7.2 BØRNE-REUMATOLOGI Som særlig landsfunktion betragtes diagnostik og behandling af børn med  

 reumatologiske sygdomme.
Sundhedsstyrelsens redegørelse om reumatologi  

 foreslår denne funktion henlagt til 2-3 børne-reumatologiske enheder i  

 tilknytning til den pædiatriske blok på sygehusene i København  

 (Rigshospitalet), Århus og om nødvendigt Odense.
1.7.3 PRIVATE INSTITUTIONER Ved siden af det almindelige sygehusvæsen findes et gigthospital i Gråsten  

 og to behandlingshjem henholdsvis ved Middelfart og i Skåde, som drives af  

 Rigsforeningen til Gigtens Bekæmpelse.
Endvidere findes Andelsforeningernes  

 Gigthospital i Skælskør.
 Amtsrådene må ved planlægningen af den reumatologiske funktion vurdere,  

 hvorledes langtidsfunktionerne kan varetages, herunder hvorledes de private  

 institutioner i fremtiden kan benyttes og funktionelt sammenknyttes med det  

 øvrige sygehusvæsen.
2. FORHOLDET TIL PRIMÆR SUNDHEDSTJENESTE OG  

 SOCIALSEKTOR En nødvendig forudsætning for i fremtiden at kunne opnå det ønskede  

 samarbejde i den ofte langvarige behandling af patienter med reumatiske  

 sygdomme mellem de relevante instanser er, at den reumatologiske  

 sygehusafdelings virke er koordineret med den primære sundhedstjeneste og med  

 socialsektoren.
Bestræbelserne på at skabe en koordineret udvikling - i form  

 af et løbende samarbejde om visitation, undersøgelse, behandling m.v. af den  

 enkelte patient - bør have en fremskudt plads ved amtskommunernes planlægning  

 af den reumatologiske service.
2.1 DEN PRIMÆRE SUNDHEDSTJENESTE Ved organisationen af samarbejdet mellem den reumatologiske afdeling og  

 den primære sundhedstjeneste bør der i nogen grad tages hensyn til lokale  

 forhold.
Der er bl. a. behov for, at de alment praktiserende læger i højere  

 grad, end tilfældet er idag, får adgang til at trække på reumatologisk og  

 anden - herunder især ortopædkirurgisk - specialviden.
Et sådant samarbejde  

 vil kunne udvikle sig til gensidigt udbytte, ligeesom det bl.a. vil kunne  

 nyttiggøres i almen praksis overfor de mange patienter, som kun har mindre  

 gener af deres sygdom, samt bidrage til at udbrede oplysning om  

 behandlingsmuligheder til gavn for patienter med mange gener.
Derved vil de  

 praktiserende læger opnå de bedste muligheder for at formidle de relevante  

 behandlingstilbud til den enkelte patient.
Et sådant samarbejde mellem  

 sygehussektor og primær sundhedssektor er bl.a. vigtigt for at sikre  

 patienterne en optimal og kontinuerlig behandling.
Afdelingernes speciallæger  

 vil få en central placering i samarbejdet, men det er af betydning, at også  

 ortopædkirurgiske speciallæger samt den reumatologiske afdelings andre  

 faggrupper - terapiassistenter, socialrådgivere m.fl. - inddrages.
 For patienter, der har behov for løbende sygehusbehandling og vurdering må  

 tyngdepunktet i undersøgelses- og behandlingsprogrammet ligge i den  

 reumatologiske afdeling med dennes muligheder for at trække på sygehusets  

 øvrige specialfunktioner, specialuddannet personale osv.
 Den reumatologiske afdelings udadvendte funktion kan etableres ved, at der  

 udøves konsultativ virksomhed, dels til amtskommunens øvrige sygehuse, dels  

 til de alment praktiserende læger.
2.2 SAMARBEJDE MED KOMMUNERNES SOCIAL- OG SUNHEDSFORVALTNING Som følge af de reumatiske sygdommes fysisk invaliderende følger vil der  

 bl.a. være behov dels for muligheder for omskoling af patienter, dels for  

 foranstaltninger til at hjælpe patienterne i dagligdagen i hjemmet.
Endvidere  

 vil en del patienter skulle indstilles til invalidepension.
Også i disse og  

 andre tilfælde vil det være hensigtsmæssigt, at den reumatologiske afdeling  

 efter vurdering af patienten i afdelingen samarbejder med socialsektoren  

 angående den nødvendige bistand.
3. RESSOURCEPLANLÆGNING Amtsrådet bør søge at belyse de direkte og indirekte ressourcemæssige  

 konsekvenser af etableringen af den reumatologiske afdeling, dels om  

 ombygninger kan være nødvendige, dels om sygehusets personalenormering skal  

 ændres.
 I stedet for at regne med et stift »sengebehov« pr. indbygger,  

 må det anbefales på grundlag af en analyse af behovet for reumatologisk  

 service at søge at beregne de ressourcemæssige konsekvenser af forskellige  

 undersøgelses- og behandlingsindsatser til forskellige grupper af patienter.  

 Kravene til bygningsmæssig indretning og til personalesammensætning vil kunne  

 variere afhængig af, om den reumatologiske afdeling ved hovedsygehuset skal  

 varetage hele behandlingsforløbet, samt i hvilket omfang der satses på  

 ambulatoriefunktioner - eller man ønsker at gøre brug af de private  

 institutioner til langtidsbehandlingsfunktionerne.
4. SAMMENFATNING, HERUNDER FORHOLDET TIL  

 SYGEHUSPLANLÆGNINGEN OG SYGEHUSLOVENS GODKENDELSESBESTEMMELSER Som følge af de forbedrede muligheder for diagnostik og behandling af  

 patienter med ledde- eller slidgigt er der opstået et behov for en forbedret  

 organisation af den reumatologiske behandling.
Planlægningen heraf bør indgå  

 i amtskommunens almindelige sygehusplan og de for denne fastsatte  

 bestemmelser.
I planen for omdannelse af hidtidige fysiurgiske afdelinger  

 eller for nyoprettelse af reumatologiske afdelinger bør amtskommunen angive  

 placering og dimensionering af afdelingen baseret bl.a. på registrering af  

 den hidtidige reumatologiske sygehusfunktion inden for amtskommunen.
Planen  

 bør endvidere angive, hvilke kategorier af patienter der agtes henvist til  

 landsdelssygehuse, og hvilke der skal behandles andetsteds, samt angive den  

 tidsramme inden for hvilken etableringen af den reumatologiske afdeling agtes  

 gennemført.
 Endelig bør planen beskrive de overgangsordninger amtskommunen agter at  

 benytte sig af, såfremt afdelingen ikke umiddelbart kan etableres.
 Da det er vigtigt, at den reumatologiske service opbygges på baggrund af  

 opgørelser over, hvike patientgrupper der agtes hjulpet,og over hvilke  

 foranstaltninger der skal anvendes, må man generelt anbefale amtskommunerne i  

 planlægningen at gøre brug af det statistiske materiale om  

 indlæggelsesforhold m.v., som er tilgængeligt - eksempelvis materiale fra den  

 individbaserede patientregistrering.
 Med henblik på det løbende, daglige undersøgelses- og behandlingsarbejde  

 må der opbygges en samarbejds- og visitationsordning, der tilstræber en  

 hensigtsmæssig arbejdsfordeling mellem sygehusene og de praktiserende læger.  

 Endvidere bør planen tilgodese mulighederne for optimalt samarbejde mellem  

 sygehusene og den kommunale socialsektor.
 Omdannelse af hidtidige fysiurgiske afdelinger eller nyoprettelse af  

 reumatologiske afdelinger skal - såfremt omdannelsen eller nyoprettelsen ikke  

 er udtrykkelig forudsat i en af indenrigsministeriet godkendt sygehusplan for  

 amtskommunen - særskilt forelægges indenrigsministeriet til godkendelse, jfr.  

 sygehuslovens § 11, stk. 3.
