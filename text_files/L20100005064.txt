Bekendtgørelse om stabiliserings- og associeringsaftale af 12. juni 2006 mellem De Europæiske Fællesskaber og deres medlemsstater på den ene side og Republikken Albanien på den anden side Efter indhentelse af Folketingets samtykke den 24. april 2008 har Danmark den 25. juni 2008 godkendt stabiliserings- og associeringsaftalen af 12. juni 2006 mellem De Europæiske Fællesskaber og deres medlemsstater på den ene side og Republikken Albanien på den anden side.
Indgåelse af stabiliserings- og associeringsaftaler er et centralt led i EUs politik overfor landene på det vestlige Balkan.
Stabiliserings- og associeringsaftalen mellem EU og dets medlemsstater på den ene side og Republikken Albanien på den anden side sigter mod at styrke og udvikle de politiske og økonomiske forbindelser mellem de to parter gennem etablering af en associering.
Formålet med associeringen er at styrke demokratiet og retsstaten i Albanien og bidrage til politisk, økonomisk og institutionel stabilitet i landet og regionen.
Aftalen skaber en ramme for politisk dialog og for støtte til omstillingen til en fungerende markedsøkonomi i Albanien, bl.a. gennem gradvis oprettelse af et frihandelsområde med EU og gennem en tilnærmelse af landets lovgivning til EUs.
Aftalen, som ikke gælder for Færøerne og Grønland, er offentliggjort i Den Europæiske Unions Tidende, nr.
L 107 af 28. april 2009 og kan ses på: http://eur-lex.europa.eu/LexUriServ/LexUriServ.do?uri=OJ:L:2009:107:0166:0502:DA:PDF Aftalen trådte i medfør af dennes artikel 135 i kraft den 1. april 2009, og erstatter iht. artikel 137 aftalen af 11. maj 1992 mellem Det Europæiske Fællesskab og Albanien om handel og handelsmæssigt og økonomisk samarbejde, jf.
De Europæiske Fællesskabers Tidende, nr.
L 343 af 25. november 1992.
