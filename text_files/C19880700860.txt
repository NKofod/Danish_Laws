 Fra det hollandske landbrugs- og fiskeriministerium er der modtaget  

 underretning om, at det hollandske forbud af 15. januar 1988 mod import fra  

 Danmark af levende muslinger er blevet ophævet med virkning fra den 18. juli  

 1988.
 Der kan fra denne dato uden restriktioner importeres levende muslinger i  

 Holland, såfremt de stammer fra den tyske eller den danske del af Vadehavet,  

 idet muslingerne dog skal opfylde de hollandske kvalitetskrav, herunder at  

 muslingerne ikke indeholder mere end 3 E. coli/gram muslingekød, ikke  

 indeholder Salmonella i 25 g muslingekød, er fri for algetoksiner og  

 indeholder mindre end 0.7 mg HG/kg, 1.0 mg Cd/kg og 2.0 Pb/kg.
 I tilfælde af, at levende muslinger hidrører fra andre farvandsområder,  

 skal de enten sendes til en virksomhed, der har et aflukket oplagringssystem,  

 hvorfra afløbsvandet ikke kan komme i kontakt med kystvandområdet eller  

 sendes direkte til en virksomhed til forarbejdning, og der skal tillige  

 fremskaffes garanti for, at procesvandet ikke kan komme i kontakt med  

 kystvandet.
 Det er oplyst, at baggrunden for den nye importregulering er at hindre, at  

 PSP-dannede alger eller deres cyster introduceres i de hollandske kystvande,  

 hvorfor der fra hollandsk side uden restriktioner kun tillades importeret  

 levende muslinger, som hidrører fra Vadehavet, til udsætning i hollandske  

 kystvande.
 Eksportører af muslinger skal fortsat afgive skriftlig erklæring på  

 kontrolattesten for levende muslinger til Holland om, hvorfra de levende  

 muslinger stammer.
 Som dokumentation herfor vedhæftes udfyldt logbogsblad på den kopi af  

 certifikatet, som indsendes til fiskeriministeriets industritilsyn.
Eksportører af levende muslinger til Holland skal jævnligt, dog mindst 2  

 gange om året, fremskaffe dokumentation for, at muslingernes  

 hygiejnisk-mikrobiologiske tilstand tilfredsstiller de hollandske krav.
Denne  

 dokumentation skal fremsendes til fiskeriministeriets industritilsyn, så  

 snart et resultat foreligger.
