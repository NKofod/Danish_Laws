Selvforskyldt ledig, ophør i uddannelsestilbud hos jobcenteret efter jobplan, medlemmets adfærd cfr.
Kursusleders adfærd, bortvist fra uddannelse, påstand mod påstand Ankenævnet har behandlet Deres klage på møde den 23. oktober 2008.
Nævnet traf denne A F G Ø R E L S E De er ikke selvforskyldt ledig, og De skal ikke have en effektiv karantæne på 3 uger.
 Ankenævnet ændrer således Arbejdsdirektoratets afgørelse af den 7. maj 2008.
B E G R U N D E L S E Ankenævnet har lagt til grund, at  De startede på kurset JobAction den 25. februar 2008, og  De blev bortvist fra kurset den 26. februar 2008.
 Det fremgår af reglerne, at et medlem er selvforskyldt ledig, såfremt et uddannelsessted afbryder medlemmets tilbud om uddannelse af en grund, der væsentligst skyldes medlemmet.
 Ankenævnet har lagt til grund, at De blev bortvist fra kurset JobAction den 26. februar 2008.
 Jobcenterets begrundelse for bortvisningen var blandt andet, at De havde en negativ adfærd.
 De har oplyst, at dette ikke var tilfældet, men at kursuslederen blandt andet havde antipati for Dem, og bortvisningen skyldes personlig hetz mod Dem.
 Jobcenteret har efterfølgende til ankenævnet oplyst, at der har været flere klager over den pågældende kursusleder, og at disse klager alle har været på grund af kursuslederens måde at være på.
 Ankenævnet finder på baggrund af ovenstående, at De ikke er selvforskyldt ledig, da De ikke kan anses for væsentligst selv at være skyld i, at De blev bortvist fra kurset.
R E G L E R Ankenævnet henviser til  § 63 i lov om arbejdsløshedsforsikring mv., jf. lovbekendtgørelse nr. 994 af 8. august 2007, og  § 9, stk. 1, nr. 2 i Arbejdsdirektoratets bekendtgørelse nr. 178 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, samt oplysninger indhentet hos Jobcenteret i xx.
På ankenævnets vegne X fuldmægtig De kan læse om afgørelsens retlige grundlag på de følgende sider.
 Kopi til:
Arbejdsdirektoratet, Arbejdsløshedskassen Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 63. Dagpenge må ikke udbetales, jf. stk. 4, til et medlem, hvis ledighed skyldes, 1) at medlemmet uden fyldestgørende grund afslår et rimeligt arbejde, der er formidlet af staten i jobcenteret, arbejdsløshedskassen eller andre efter kapitel 3 i lov om en aktiv beskæftigelsesindsats, 2) at medlemmet uden fyldestgørende grund ophører med sit arbejde, 3) at medlemmet afskediges af en grund, der væsentligst kan tilregnes medlemmet, 4) at medlemmet under en jobsamtale uden fyldestgørende grund afslår at medvirke til at indgå aftaler om tilbud efter lov om en aktiv beskæftigelsesindsats eller at følge op på indgåede aftaler om beskæftigelsesindsatsen, eller 5) at medlemmet uden fyldestgørende grund udebliver fra, afslår eller ophører i tilbud efter lov om en aktiv beskæftigelsesindsats.
 ...
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1-5.
Arbejdsdirektoratets bekendtgørelse nr. 178 af 19. februar 2007 om selvforskyldt ledighed § 9. Et medlem er selvforskyldt ledig, hvis medlemmet bliver afskediget af en grund, der væsentligst skyldes medlemmet.
Dette gælder også, hvis ...
2) et uddannelsessted afbryder medlemmets tilbud om uddannelse af en grund, der væsentligst skyldes medlemmet, eller ...
