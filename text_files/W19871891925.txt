 Et gældsbrev, udstedt i forbindelse med ejendomsoverdragelse fra mor  

 til datter, og hvorefter opsigelse fra såvel kreditors som debitors side  

 kunne ske med 3 måneders varsel, blev ansat til pari ved beregning af  

 gaveafgift i forbindelse med overdragelsen.
 A klagede over, at amtsskatteinspektoratet ved beregningen af gaveafgift  

 vedrørende en gave, som hendes moder havde ydet hende i 1986 i forbindelse  

 med overdragelsen af en ejendom, havde ansat kursen på et gældsbrev, nom.  

 200.000 kr., til 41.
Det var oplyst, at klagerens moder ved skøde i juni 1986 havde overdraget  

 en ejendom til klageren.
I gaveanmeldelsen var gavens værdi ansat til 255.000  

 kr., svarende til overdragelsessummen i henhold til skødet, 455.000 kr., med  

 fradrag af 200.000 kr., der var berigtiget ved, at klageren havde udstedt et  

 gældsbrev til moderen.
Gældsbrevet skulle forrentes med 7% p.a., og var  

 opsigeligt af kreditor og debitor med 3 måneders varsel til den 1. i et  

 kvartal.
Det var endvidere oplyst, at den senest forud for overdragelsen  

 bekendtgjorte kontantejendomsværdi, nemlig vurderingen pr. 1. april 1985,  

 udgjorde 530.000 kr.
Ved gaveafgiftsberegningen havde amtsskatteinspektoratet ansat gavens  

 værdi til 370.000 kr., idet kursen på det omhandlede gældsbrev var ansat til  

 41, hvorved der var fremkommet et kurstab på knapt 120.000 kr., der herefter  

 var tillagt overdragelsesværdien for ejendommen.
Til støtte for den foretagne  

 beregning havde amtsskatteinspektoratet bl.a. anført, at der ikke kunne  

 tillægges de i gældsbrevet anførte opsigelsesbetingelser nogen betydning.
 Klagerens advokat nedlagde påstand på, at det i sagen omhandlede gældsbrev  

 skulle optages til pari og henviste bl.a. til opsigelsesbetingelserne, og  

 til, at renten svarede til den »minimumsrente«, der var gældende på  

 tidspunktet for gældsbrevets udstedelse.
Statsskattedirektoratets afdeling for vurdering af fast ejendom udtalte  

 efter besigtigelse, at ejendommens handelsværdi pr. 1. juni 1986 skønnedes at  

 udgøre 500.000 kr. kontant, svarende til den skatte- og afgiftsmæssige værdi.  

 Statsskattedirektoratet udtalte endvidere, at overdragelsessummen på 455.000  

 kr. var beregnet til en kontantværdi på ligeledes 455.000 kr., da det var  

 direktoratets opfattelse, at det i sagen omhandlede gældsbrev, når hensås til  

 gældsbrevets opsigelsesbestemmelser, måtte betragtes som anfordringsgæld og  

 derfor ansættes til kurs pari.
Det var herved forudsat, at denne kurs også  

 ville finde anvendelse ved den fremtidige skattemæssige behandling af  

 gældsbrevet i forbindelse med indfrielse og arv.
Efter de tilvejebragte oplysninger fandt Landsskatteretten, at det  

 omhandlede gældsbrev måtte betragtes som anfordringsgæld, og at gældsbrevet  

 derfor skulle ansættes til pari.
Idet der henvistes til, at direktoratets  

 vurdering af ejendommens kontantværdi på overdragelsestidspunktet kun afveg  

 forholdsvis ubetydeligt fra den faktiske overdragelsessum, fandt  

 Landsskatteretten, jf. reglerne i Skattedepartementets cirkulære af 17.  

 november 1982, punkt 6, at gavens værdi skulle nedsættes til det selvangivne  

 beløb, 255.000 kr.
 LV 1986, E 4.2.
