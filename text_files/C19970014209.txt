1. Der var efter den tidligere gældende bestemmelse i  

 ligningslovens § 12, stk. 4 adgang til fradrag for ensidigt påtagne løbende  

 ydelser til personer, hvad enten de var bosat i Danmark eller i udlandet.
Ved  

 lov nr. 1094 af 20. december 1995 blev adgangen til fradrag ophævet med  

 virkning fra 1. januar 1996.
 Efter den nugældende bestemmelse i ligningslovens § 12, stk. 4 er der  

 fortsat fradrag for løbende ydelser i form af fribolig, ligesom der fortsat  

 er fradrag efter ligningslovens § 12, stk. 7 for løbende ydelser i henhold  

 til en gensidigt bebyrdende aftale.
2. Skattemyndighederne har hidtil stillet skærpede  

 dokumentationskrav i tilfælde, hvor en modtager af en løbende ydelse bor i  

 udlandet.
F.eks. er fradrag blevet nægtet alene med henvisning til, at en  

 efterfølgende udarbejdet erklæring fra modtageren af ydelserne ikke kunne  

 tillægges vægt som bevis for, at betaling var sket.
3. Vestre Landsret har i 2 domme af 18. juni 1997 (TfS  

 1997,629 og 630) tilsidesat skattemyndighedernes praksis for skærpede krav  

 til dokumentation i de tilfælde, hvor den berettigede modtager af en løbende  

 ydelse bor i udlandet.
Retten fastslår, at der ikke påhviler skatteyderne en  

 skærpet bevisbyrde i denne situation.
 Begge sager drejede sig om, hvorvidt det var bevist, at beløb, der var  

 ydet ifølge en forsørgelseskontrakt, var kommet den berettigede modtager i  

 udlandet i hænde.
 I den ene sag (TfS 1997,629) fandt landsretten, at skatteyderen havde  

 bevist, at beløbene var modtaget af den berettigede ifølge  

 forsørgelseskontrakten, selv om en attesteret erklæring om beløbenes  

 modtagelse var udstedt mere end et år efter overførelsen, og uanset at  

 beløbene ikke var overført direkte til den berettigede.
I den anden sag (TfS 1997,630) forelå der ligeledes attesterede  

 erklæringer om beløbenes modtagelse.
Erklæringerne var udstedt knapt 2 år  

 efter udløbet af det indkomstår sagen angik og var affattet på engelsk, et  

 sprog som den berettigede beløbsmodtager ikke forstod.
Det fremgik ikke af  

 erklæringerne, hvilke år de angik eller hvilke beløb, der var modtaget.  

 Landsretten fandt i denne sag, at skatteyderen ikke havde ført fornødent  

 bevis for, at forsørgelseskontrakten var opfyldt.
 Dommene, der er endelige, er kommenteret i TfS 1997,732.
 4. Skatteydere, der er blevet nægtet fradrag for  

 løbende ydelser til modtagere i udlandet, alene med den begrundelse, at der  

 påhviler skatteyderen en skærpet bevisbyrde på området, kan få genoptaget  

 deres skatteansættelser for indkomstårene 1994, 1995 og 1996. Det beror dog  

 fortsat på en konkret vurdering af samtlige oplysninger i sagen, om  

 betingelserne for fradrag er opfyldt.
 Ansøgning om genoptagelse af skatteansættelserne skal indgives til  

 skattemyndighederne inden udgangen af 1998, på hvilket tidspunkt cirkulæret  

 bortfalder.
