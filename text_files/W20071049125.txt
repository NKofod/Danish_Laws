Adgangsveje til en rampe Arbejdsmiljøklagenævnet har på møde den 30. oktober 2007 behandlet [navn udeladt] klage på vegne af [virksomhedens navn udeladt]. [Navn udeladt] klager over Arbejdstilsynets afgørelse af 9. januar 2007, hvor [virksomhedens navn udeladt] har fået påbud om at indrette tilstrækkelige adgangsveje til og fra den 63 meter lange rampe, så færdslen til og fra rampen kan foregå uhindret samt uden fare for sikkerhed og sundhed og med anvendelse af tekniske hjælpemidler i fornødent omfang.
Nævnet traf følgende A F G Ø R E L S E Arbejdsmiljøklagenævnet finder ikke grundlag for et påbud om, at [virksomhedens navn udeladt] skal indrette tilstrækkelige adgangsveje til og fra den 63 meter lange rampe.
 Arbejdsmiljøklagenævnet ophæver således Arbejdstilsynets afgørelse af 9. januar 2007.
B E G R U N D E L S E Hvor virksomhedens lastbiler af- og pålæsses er der indrettet en rampe, der er 63 meter lang.
Lastbilerne bakker op til rampen, når der skal læsses af og på.
I den ene ende af rampen er der en trappe.
I den anden ende er der en sliske, som truck benytter.
Indretningen af rampen medfører, at de chauffører, som ikke har trin på bilen, hopper ned fra rampen, hvis lastbilen er anbragt et stykke fra trappen.
De fleste biler er udstyret med trin.
Rampen er 1,33 meter høj.
Virksomheden har erkendt, at det forekommer, at chauffører hopper ned fra rampen i stedet for at benytte trappen.
Virksomheden oplyser, at det ikke forekommer over 2 gange om dagen.
Arbejdsstedet skal indrettes således, at det sikkerheds- og sundhedsmæssigt er fuldt forsvarligt, og anerkendte normer og standarder, som har sikkerheds- eller sundhedsmæssig betydning, skal følges.
Det fremgår af lovens § 42.
Arbejdsstedet skal indrettes sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de forhold i arbejdsmiljøet, som på kort eller lang sigt kan have indvirkning på den fysiske sundhed.
Det fremgår af § 6 i bekendtgørelsen om faste arbejdssteders indretning.
Der skal på arbejdsstedet være indrettet tilstrækkelige færdselsveje af en sådan størrelse og beskaffenhed, at færdslen på stedet kan foregå uhindret samt uden fare for sikkerhed og sundhed.
Det fremgår af bekendtgørelsens § 13, stk. 1.
 Arbejdstilsynet vurderer, at der kan ske skade på ryg og knæ, når der hoppes ned fra rampen både på langt og på kort sigt.
 Arbejdsmiljøklagenævnet finder, at der er risiko for, at der kan opstå en akut skade på ryg eller knæ, hvis man hopper ned på et hårdt underlag fra en højde af 1,33 meter, og at der kan opstå skader på langt sigt, hvis de samme personer dagligt hopper ned på den beskrevne måde.
Imidlertid er rampen indrettet således, at man kan komme ned, uden at skulle hoppe ned, idet der er en trappe.
Færdslen på stedet kan derfor foregå uhindret og uden fare for sikkerhed og sundhed.
R E G L E R Arbejdsmiljøklagenævnet henviser til  § 42, stk. 1 og stk. 2, § 43, stk. 1 og § 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005  § 1, stk. 1 og stk. 2, § 6 og § 13, stk. 1 i Arbejdsministeriets bekendtgørelse nr. 96 af 13. februar 2001 om faste arbejdssteders indretning.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Kopi til  [Adressat udeladt]  [Adressat udeladt]  Arbejdstilsynet, Tilsynscenter 3, Postboks 1228, 0900 København C.
 De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2.
Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2.
Arbejdsministeriets bekendtgørelse nr. 96 af 13. februar 2001 om faste arbejdssteders indretning Kapitel 1 Område § 1. Bekendtgørelsen omfatter ethvert arbejdssted, hvor der udføres arbejde for en arbejdsgiver, med de begrænsninger der følger af § 2, stk. 2 og § 3 i lov om arbejdsmiljø samt undtagelserne i § 2.
 Stk. 2. I denne bekendtgørelse betegner:
 1) »Arbejdssted«: Virksomhedens bedriftsområde, omfattende alle bygninger, bedriftsanlæg m.v. og arealer, som virksomhedens ansatte har adgang til som led i deres arbejde.
 2) »Arbejdsplads«: Det sted inden for arbejdsstedet, hvor den enkelte ansatte udfører et arbejde.
 3) »Arbejdsrum«: Ethvert rum, hvor der udføres arbejde.
Kapitel 2 Planlægning og indretning af arbejdsstedet § 6. Arbejdsstedet skal indrettes sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de forhold i arbejdsmiljøet, som på kort eller langt sigt kan have indvirkning på den fysiske eller psykiske sundhed.
Kapitel 3 Almindelige bestemmelser § 13. Der skal på arbejdsstedet være indrettet tilstrækkelige færdselsveje og -arealer af en sådan størrelse og beskaffenhed, at færdslen på stedet kan foregå uhindret samt uden fare for sikkerhed og sundhed og med anvendelse af tekniske hjælpemidler i fornødent omfang.
 Stk. 2.
