Nr BSF 108 Forslag til folketingsbeslutning om etablering af en voksenuddannelsesfond Fremsat af Ole Vig Jensen (RV) Bilgrav-Nielsen (RV) Marianne Jelved (RV)  

 Kirsten Lee (RV) Niels Helveg Petersen (RV) den 29. januar 1988 Folketinget pålægger regeringen at fremsætte lovforslag om en voksenuddannelsesfond efter følgende principper:
1. Der oprettes en voksenuddannelsesfond, hvis formål er at fjerne så stor en del som muligt af de økonomiske barrierer, der gør sig gældende i forbindelse med deltagelse i voksenuddannelse og folkeoplysning.
2. Fonden yder støtte til deltagerne i voksenuddannelse og folkeoplysning efter særligt fastsatte kriterier.
Fondens midler tilvejebringes gennem bevilling på finansloven.
Efter forhandling kan der indgå midler fra arbejdsgivere og lønmodtagere.
Fondens midler anvendes til at støtte deltagelse i undervisning og uddannelse af fortrinsvis erhvervsrettet karakter, almen folkeoplysende virksomhed samt kombinationer heraf.
3. Fonden bestyres af et råd.
Formanden udpeges af regeringen.
Rådet sammensættes derudover af repræsentanter for arbejdsgivere og arbejdstagere, offentlige såvel som private, samt af repræsentanter for Undervisningsministeriet og Arbejdsministeriet.
Rådets opgave er at fastlægge de nærmere retningslinjer for fondens virke på baggrund af de i lovgivningen fastsatte retningslinjer.
Rådet er øverste ansvarlige myndighed med hensyn til fondens tildeling af midler til deltagerne i voksenuddannelse og folkeoplysning.
Rådet skal specificere, hvilke af de allerede eksisterende og senere nyudviklede uddannelsestilbud der skal falde ind under ordningen.
Rådet afgør sager om tildeling af støttebeløb og om særlige tillæg.
Rådet har endvidere på landsplan ansvaret for oplysningsvirksomheden om orlovs- og støtteordningerne.
Rådets afgørelser kan ikke ankes, og rådet kan delegere afgørelser i enkeltsager til Undervisnings- og Forskningsministeriet, der er sekretariat for rådet og udgør fondens administrative organ.
4. Støtte kan gives til personer, der i mindst et år har været ansat på deres nuværende arbejdsplads eller drevet mindre selvstændig virksomhed og derudover i mindst 4 år på heltid eller tilsvarende deltid kan dokumentere:
- at have haft lønnet arbejde - at have været registreret som arbejdsledig - at have arbejdet hjemme med pasning af børn - at have drevet egen mindre selvstændig virksomhed og/eller - at have været medhjælpende ægtefælle.
Hvis antallet af relevante ansøgere vil indebære en overskridelse af det beløb, der er til rådighed i fonden, bevilges først og fremmest støtte til personer, der efter rådets bedømmelse:
- har en kort og utilstrækkelig uddannelse - står i fare for at miste deres arbejde og/eller - har en vanskelig livssituation.
I tilfælde af ensartet baggrund prioriteres den ansøger, der tidligere har fået udbetalt det mindste støttebeløb fra fonden.
5. Voksenuddannelsesstøttens omfang svarer til arbejdsløshedsdagpengenes maksimumsbeløb.
I særlige tilfælde kan der dispenseres, og støttebeløbet forhøjes i forhold til arbejdsløshedsdagpengenes maksimale støttebeløb.
Foruden støttebeløbet kan der i særlige tilfælde udbetales tillæg for særlige udgifter i forbindelse med deltagelsen.
6. Støtten gives til deltagelse i kurser af forskellig længde, fra 3 timer om ugen i 7 uger til højst 16 uger på heltid.
7. Afbrydes deltagelse i et udddannelsesforløb, er støttemodtageren pligtig til uden opsættelse at meddele dette til uddannelsesfonden.
Uddannelsesstøtten ophører fra tidspunktet for afbrydelse af uddannelsesforløbet.
8. Personer, som i forvejen også oppebærer offentlig støtte til forsørgelse, kan ikke modtage støtte fra uddannelsesfonden.
9. Det forudsættes, at et lovforslag kan fremsættes og vedtages i folketingssamlingen 1987-88.
Bemærkninger til forslaget Almindelige bemærkninger Den 30. maj 1984 vedtog Folketinget forslag til folketingsbeslutning om et 10-punkts-program for voksenundervisning og folkeoplysning (jf. bilag 1). (Se i øvrigt Folketingstidende, 2. samling, forhandlingerne sp. 3651, 4548 og 7421 samt tillæg A sp. 3853, tillæg B sp. 1239 og tillæg C sp. 673). Heri opfordredes regeringen til at forbedre rammerne for udviklingen af voksenundervisningen og folkeoplysningen samt øge voksnes muligheder for deltagelse heri.
Programmet er siden fulgt op på forskellig vis.
Inden for folkeoplysningen indledtes i 1985 et omfattende landsdækkende udviklingsarbejde, og der blev nedsat et folkeoplysningsudvalg, som fik til opgave at udarbejde en ny lovgivning på grundlag af erfaringerne herfra.
Inden for enkeltfagskurserne er der også iværksat forsøgsvirksomhed med henblik på udarbejdelse af særlige læseplaner og prøver for voksne.
På det erhvervsmæssige område vedtog Folketinget den 29. maj 1985 forslag til lov om efteruddannelse.
Ligeledes er der sket en udvidelse af dagpengemodtageres adgang til deltagelse i undervisning.
De her fremsatte forslag er en opfølgning af 10-punkts-programmets punkt 6 og 7 og følger de hovedprincipper, som er nedlagt heri.
Baggrunden for forslaget er 10-punkts-programmets grundsyn, at det er både ønskeligt og nødvendigt med en forstærket indsats inden for voksenuddannelse og folkeoplysning med henblik på at kunne give borgerne de bedst mulige betingelser for at forudse, påvirke og tilpasse sig det moderne samfunds hastige udvikling.
Det gælder ikke mindst i de her fremsatte forslag voksnes muligheder for at kvalificere sig til et krævende og teknisk kompliceret arbejdsliv.
Den teknologiske udvikling indebærer strukturomlægninger, som har til følge, at mange job vil forsvinde og helt nye vil opstå.
Den erhvervsmæssige grunduddannelse, som er erhvervet for år tilbage, er derfor i mange tilfælde slet ikke tilstrækkelig.
Voksenuddannelsen skal derfor både give den enkelte mulighed for at forbedre eller supplere sin uddannelse og sikre et tilstrækkeligt udbud af kvalificeret arbejdskraft for erhvervene.
Ikke mindst i en situation med beskæftigelsesproblemer er det vigtigt, at alle i arbejdslivet kvalificerer sig til fremtidens uddannelseskrav.
Forslagets sigte er dog ikke blot erhvervsrettet.
Som i 10-punkts-programmet betones også det folkeoplysende og betydningen af den brede almene voksenundervisning.
Folkeoplysningen udgør således et vigtigt led i befolkningens muligheder for at skabe sig en helhedsopfattelse af et kompliceret samfund.
Derfor er det nødvendigt at støtte det folkeoplysende arbejde og hermed også de folkelige fællesskabers samtale om vigtige samfundsanliggender.
Ad denne vej kan der skabes et bedre grundlag for, at folkestyret kan løse det moderne samfunds komplicerede problemer.
Endelig bør der bygges videre på den tradition, som indebærer, at voksenundervisningen og folkeoplysningen ikke alene ses som en investering, men først og fremmest som et gode i sig selv, der kan medvirke til at styrke livskvaliteten.
Et grundlæggende princip er i den forbindelse, at den enkelte borger selv skal bestemme, hvad hun eller han vil deltage i, uden indblanding fra centralt hold.
Denne regel er også bærende i de her fremsatte forslag.
Dette er således i overensstemmelse med, at det altid har været voksenundervisningens og folkeoplysningens styrke, at den er vokset frem og har udviklet sig på deltagernes betingelser - tilpasset de aktuelle behov.
Parallelt med realiseringen af nærværende forslag må det derfor sikres, at der til enhver tid findes en hensigtsmæssig lovgivning med velegnede rammer for den fornyelse af voksenuddannelsen og folkeoplysningen, som samfundsudviklingen nødvendiggør.
Nærværende forslag udspringer af spørgsmålet om voksnes mulighed for at deltage i uddannelses- og folkeoplysningsaktiviteter.
En betragtelig del af den voksne befolkning deltager allerede, hvert år op imod en tredjedel.
Hvem det er, varierer mellem de forskellige områder.
Folkeoplysningsinstitutionerne rekrutterer brede grupper fra det danske samfund, ligesom enkeltfagskurserne på folkeskoleniveau i sagens natur har mange deltagere med en kort formel skoleuddannelse.
Den interne virksomhedsuddannelse og efteruddannelserne som helhed kendetegnes imidlertid af en skæv rekruttering, eftersom det oftest er den øverste del af virksomhedspyramiden, der deltager.
Undtaget herfra er arbejdsmarkedsuddannelserne, hvor deltagerne som regel ikke har nogen faglig uddannelse.
For voksenuddannelsen og folkeoplysningen som helhed er det  

 desværre de længere uddannede og aktive grupper, der er i overvægt blandt deltagerne.
Det vides, at mange forskellige hindringer både af arbejdsmæssig, af økonomisk og ikke mindst af »psykologisk« natur kan lægge sig i vejen for voksnes deltagelse i uddannelse og folkeoplysningsaktiviteter.
Mange i voksenalderen går helt uberettiget rundt med forestillinger om ikke at kunne slå til i en undervisningssituation.
Ikke mindst for store grupper af kvinder uden erhvervsuddannelse er dette en hindring, som tæller med, både for mange hjemme- og udearbejdende.
I forbindelse med en samlet voksenuddannelsespolitik er det en væsentlig opgave at mindske disse barrierer.
Der må permanent gives særlig mulighed for at etablere undervisningstilbud m.v. efter de ønsker og behov, der findes hos den gruppe af voksne, som ikke hidtil har fået særlig stor andel i velfærdssamfundets omfattende uddannelsestilbud.
Meget tyder på, at væsentlige dele af den nuværende uddannelsesvirksomhed ikke er tilstrækkelig attraktiv, hvilket også aktualiserer nødvendigheden af et fortsat udviklingsarbejde.
Imidlertid er det ikke blot et spørgsmål om selve undervisningen, men naturligvis også om de arbejdsmæssige og økonomiske forudsætninger for at deltage.
I dag kan en række forskellige grupper deltage i undervisning i arbejdstiden.
Det gælder ofte voksne, der i forvejen har en længerevarende uddannelse.
Derudover gives der også inden for arbejdsmarkedsuddannelserne lønkompensation til deltagerne.
Efter lov om efteruddannelse ydes økonomisk støtte til deltagerne, som hovedsagelig er tænkt at være teknikere, arbejdsledere, mellemledere og visse selvstændige.
Hensigten med de her fremsatte forslag er, i overensstemmelse med 10-punkts-programmet, at reducere de økonomiske og arbejdsmæssige barrierer for flere og andre grupper end de nævnte grupper.
Det sker ved, at den enkelte får ret til uddannelse, og ved, at der oprettes en fond, fra hvilken der kan gives voksne økonomisk støtte til deltagelse i et bredt udvalg af erhvervsmæssige voksenuddannelser og i et bredt udvalg af folkeoplysende og almene tilbud.
En del af udgifterne modsvares under de nuværende beskæftigelsesforhold af besparelser i dagpenge m.m., idet ledige vil kunne ansættes i job, der forlades af uddannelsessøgende.
Den enkelte voksne får gennem muligheden for betalt uddannelsesorlov en reel større frihed, fordi beslutningen om at tage en uddannelse ikke endeligt træffes i de »normale« uddannelsesår.
Samfundet får uddannelse til gengæld for dagpenge, og erhvervene får bedre kvalificeret arbejdskraft.
10-punkts-programmet for voksenundervisning og folkeoplysning forbinder to fordringer:
1. Voksenundervisningen og folkeoplysningen må have en høj grad af frihed for at kunne udvikle sig i overensstemmelse med den voksne befolknings ønsker og samfundsforandringerne.
2. Der skal sættes ind for at reducere de sociale og økonomiske barrierer, som måtte vanskeliggøre deltagelse i voksenundervisning og folkeoplysning, og som forhindrer, at borgerne reelt kan gøre brug af og frit vælge blandt de muligheder, som samfundet stiller til rådighed.
Den hidtidige indsats under 10-punkts-programmet har været koncentreret om den første fordring.
Nærværende forslag er et vigtigt skridt på vejen mod realiseringen af den anden fordring, idet forslagene er således koncentreret om uddannelsesorlov og voksenuddannelsesstøtte.
Der er dog et tredje vigtigt led, nemlig en fortsat udvikling af voksenuddannelserne og folkeoplysningen.
Derfor må det igangværende forsøgs- og udviklingsarbejde inden for 10-punkts-programmet videreudvikles.
Gennem de mange lokale projekter, som er iværksat, indhøstes vigtige erfaringer om alternative muligheder, der kan udstikke pejlemærker for en ændret eller ny uddannelseslovgivning.
Det gælder ikke mindst i forhold til de voksne, der først og fremmest er tænkt på i nærværende forslag.
En særlig opgave i forbindelse med den lokale udviklingsvirksomhed under 10-punkts-programmet, som kræver et tværgående samarbejde, er etableringen af undervisningstilbud, der kombinerer et erhvervsmæssigt og et alment folkeoplysende sigte.
Disse tilbud er ikke udviklet i nævneværdig grad.
De må imidlertid anses for at være særdeles relevante på fremtidens arbejdsmarked.
På tilsvarende måde må der tilskyndes til, at den efterhånden omfattende udviklingsvirksomhed inden for en række af de erhvervsmæssige uddannelser tager højde for de ny muligheder, nærværende forslag rummer.
Ligeledes repræsenterer lov om efteruddannelse et eksempel på den fornyelse inden for uddannelsespolitikken, der er brug for på flere områder.
Orlovs- og støttelovgivningen bliver derved et anliggende for hele det brede voksenuddannelses- og folkeoplysningsområde.
Det gælder såvel lovgivning, dispensationer som forsøgs- og udviklingsarbejde, der fortsat skal varetages af de respektive organer og institutioner, som i dag løser opgaverne, blandt andet i forbindelse med 10-punkts-programmet.
Forslagene om ret til uddannelsesorlov og om etablering af en voksenuddannelsesfond nødvendiggør i øvrigt et mere åbent uddannelsessystem.
En vigtig grundtanke er således, at uddannelsesindsatsen skal passe bedre til den enkeltes ønsker og behov samt give den enkelte indflydelse på, hvornår i livsforløbet uddannelse skal indgå som en aktuel mulighed.
Deraf følger nødvendigheden af at kunne forlade sit arbejde i en periode for siden at kunne vende tilbage med ny indsigt, viden og kvalifikationer.
Internationale uddannelsesorlovsordninger I en nylig gennemført undersøgelse (»Rapport vedrørende betalt uddannelsesorlov i 8 vesteuropæiske lande«, af Bodil Mørkøv Ullerup.
Udviklingscenter for Folkeoplysning, 1987) vedrørende uddannelsesorlovsordninger i en række europæiske lande konkluderes, at man er nået langt internationalt på dette område.
 Det følgende er et uddrag fra undersøgelsen.
I forbindelse med ratifikationen af ILO-konvention nr. 140 i 1974 om betalt uddannelsesorlov (Paid Educational Leave) har en række lande (for eksempel Storbritannien, Frankrig, Sverige, Vesttyskland, Holland og Spanien) indført ordninger om uddannelsesorlov.
Andre lande som for eksempel Belgien, Luxembourg, Norge og Italien indførte ordninger i midten af 1970'erne uden at have tiltrådt konventionen.
Det kan således konstateres, at man i Danmark er langt bagefter, når det gælder lovgivning på uddannelsesorlovsområdet.
Disse internationale ordninger har nu eksisteret i 10 til 15 år og overlevet diverse regeringsændringer med skiftende politisk flertal, økonomiske stramninger m.v.
Fælles for stort set alle ordningerne er, at de er gjort langt mere omfangsrige i begyndelsen eller midten af 1980'erne, hvilket må tages som et udtryk for, at denne del af voksenuddannelserne prioriteres stadig højere.
I det følgende gives en kort redegørelse for orlovsordninger af forskellig karakter og indhold i Frankrig, Italien, Luxembourg, 4 delstater i Vesttyskland og i Sverige.
Frankrig Alle privat og offentligt ansatte uanset virksomhedens størrelse har ret til betalt uddannelsesorlov.
Uddannelsesforløbet behøver ikke at relatere sig direkte til job, idet det kan være af såvel erhvervsrettet som kulturel karakter.
For at opnå retten til uddannelse skal lønmodtageren have haft 2 års tilknytning til arbejdsmarkedet og mindst 6 måneders ansættelse på arbejdspladsen.
Den maksimale varighed for et uddannelsesforløb er 1 år for fuldtidsstudier og 1.200 timer for deltidsstudier.
Lønkompensationen udgør en procentdel af den løn, der normalt oppebæres (typisk 80-100 pct.), og udbetales fra fonde, som styres af særlige organisationer.
Fondenes midler kommer fra virksomhederne, som indbetaler 0,10 pct. af deres samlede bruttolønudbetalinger.
Italien Rammerne for ordningen om retten til 150 timers betalt uddannelsesorlov er givet i de kollektive overenskomster (hvilket i øvrigt også er tilfældet i Holland), og bestemmelserne for den enkelte lønmodtager om, hvornår uddannelsen skal finde sted, hvor længe den må være, og hvor stor en lønkompensation der kan opnås, varierer med fagforbund og arbejdsplads.
Der opstilles dog generelt 3 betingelser for retten til at bruge 150-timers-reglen:
- en person, der ønsker uddannelse, skal bruge en del af sin fritid ud over de timer, som arbejdsgiveren betaler.
Normalt er kurserne tilrettelagt over 300-500 timer fordelt over 1, 2 eller eventuelt 3 år.
- højst 21/2-3 pct. af de ansatte på en arbejdsplads er på kursus samtidig.
- den enkelte må højst benytte 150-timers-reglen 3 gange i løbet af sine erhvervsaktive år.
Der findes to typer kurser inden for 150-timers-ordningen, nemlig undervisning på 6., 7. og 8. klassetrin i fagene italiensk, matematik, historie/geografi og fremmedsprog.
Deltagerne går enten på rene voksenhold eller i almindelige skoleklasser sammen med børnene.
Den anden type er mere specifikke og kan f.eks.
omhandle kursus i miljø eller økonomi og organiseres af universiteter og fagforeninger i fællesskab.
Der er ingen erhvervsrettede kurser under ordningen.
Alle kurser afsluttes med prøver, og deltagerne får et diplom.
Luxembourg Landet har den mest begrænsede ordning, idet der er en øvre aldersgrænse på 25 år for deltagerne, og der er derfor primært tale om at give unge lønmodtagere mulighed for at supplere deres uddannelse.
Der gives dog også støtte til deltagelse i anerkendte voksenundervisningskurser (uden aldersgrænse) for lønmodtagere.
Der kan opnås 36 timers betalt uddannelsesorlov med fuld lønkompensation, som finansieres af staten både for privat og for offentligt ansatte.
Ordningen giver i øvrigt unge mulighed for at tage på studieophold i udlandet.
Nye tiltag er på vej til forbedring af ordningen.
Vesttyskland 6 delstater har uddannelsesordninger, hvoraf de 4 mest omfattende findes i Hamburg, Hessen, Niedersachsen og Nordrhein-Westfalen.
Den enkelte delstats rolle er betydelig, da det er den, der anerkender og udbyder (i katalogform) de kurser (erhvervsrettede eller samfundsorienterende), som de uddannelsessøgende kan følge.
Styringen foretages af social-, kultur- eller undervisningsministerierne i de enkelte delstater.
Ordningen omfatter alle lønmodtagere, privat som offentligt ansatte, arbejdsløse, husmødre og udlændinge.
Uddannelsesforløbets varighed varierer fra 10 dage på 2 år til 1 uge om året, som kan opnås efter 1/2 års ansættelse på arbejdspladsen.
For så vidt angår lønkompensation og finansiering gælder i alle 4 delstater, at den uddannelsessøgende modtager fuld lønkompensation, som betales af arbejdsgiveren.
Regeringsmagten fordeler sig som følger: Hamburg - SPD/FDP, Hessen - CDU, Niedersachsen - CDU, Nordrhein-Westfalen - SPD.
Sverige Retten til at tage fri fra arbejde for at kunne deltage i undervisning gælder alle lønmodtagere - privat som offentligt ansatte.
Perioden, der holdes fri, er ikke tidsbegrænset og kan således strække sig fra få timer om ugen til hver dag i flere år.
Frihedsretten gælder alle former for voksenundervisning.
Der ydes ikke automatisk fuld lønkompensation, men alle kan søge om økonomisk støtte.
Ved fordelingen af midler opprioriteres ansøgere med kort skoleuddannelse, anstrengende arbejde, belastende familiesituationer og lignende.
Støttens omfang er delvis afhængig af familieforhold, men svarer stort set til arbejdsløshedsunderstøttelsen.
Ved længerevarende uddannelser på for eksempel et par år udbetales en del af støtten i form af et studielån.
Midlerne tilvejebringes ved, at de private og offentlige arbejdsgivere som en del af en arbejdsgiverafgift indbetaler et beløb svarende til 1/4 pct. af lønsummen til en særlig fond, hvilket på årsbasis andrager ca. 1 mia. kr.
For alle landene gælder, at arbejdsgiveren har ret til at udsætte orlovsperioden een gang i særlige tilfælde.
Der synes at være stor tilfredshed med ordningerne i de beskrevne lande.
Interesse og deltagelse er stadig voksende.
For fuldstændighedens skyld bør det endelig nævnes, at Europa-Parlamentet den 16. oktober 1987 vedtog en beslutning om uddannelsesorlov, som vil blive sendt til EF-Kommissionen, Rådet og medlemslandenes regeringer.
Bemærkninger til de enkelte punkter Ad pkt. 1 At deltage i undervisning og uddannelse som voksen kan indebære betydelige økonomiske problemer og ofte af en anden størrelsesorden, end det er tilfældet ved deltagelse i en ung alder.
Som regel vil en voksen være bundet af for eksempel familie- og boligmæssige forpligtelser.
Dette forhindrer reelt de fleste voksne i at deltage, medmindre de falder ind under de efteruddannelsesordninger, som findes for visse grupper.
Ikke mindst mange voksne, som har en kort uddannelse og er fanget i en vanskelig livssituation, kan opleve det som meget utilfredsstillende, at de ikke har økonomisk mulighed for at gennemføre en uddannelse, som kunne bringe dem ind i andre livsbaner.
Loven skal sigte på at fjerne så mange som muligt af de økonomiske barrierer, som forhindrer deltagelse i uddannelse og undervisning - i første omgang for de ovennævnte grupper af voksne.
Ad pkt. 2 Der oprettes en voksenuddannelsesfond, som skal yde støtte til deltagere i voksenuddannelse og folkeoplysning.
Voksenuddannelsesstøtten må opfattes både som et supplement til og en udbygning af de ordninger, som allerede eksisterer.
Den er altså ikke tænkt at skulle erstatte de godtgørelsesordninger, som allerede findes blandt andet inden for arbejdslivet såvel i offentligt som i privat regi.
 Fondens midler tilvejebringes gennem bevilling på finansloven.
Den videre udbygning af fonden sker gennem tilskud fra staten, arbejdsgivere og arbejdstagere.
Inden for bestemte rammer stiller det offentlige tilsvarende beløb til rådighed, som arbejdsmarkedets parter gennem forhandlinger opnår enighed om i alt at indskyde i fonden.
Antallet af personer, som kan få del i støtten, afhænger af flere omstændigheder.
I bemærkningerne til 10-punkts-programmet for voksenundervisning og folkeoplysning er der anført et regneeksempel, som kan illustrere dette.
Her antages, at det samlede støttebeløb er 500 mio. kr., og hvis støtten svarer til de maksimale dagpenge, indebærer det, at omkring 16.000 personer årligt kan deltage i 16 ugers kurser.
Da mange nok vil søge kurser af nogle få ugers varighed, er tallet snarere 30.000 deltagere årligt.
En væsentlig del af det beløb, der bevilges til økonomisk støtte, vil indebære betydelige besparelser på andre af statens udgiftskonti, først og fremmest på dagpengeområdet.
Således skal personer, som i en periode tager orlov fra deres arbejde for at deltage i undervisning, i mange tilfælde erstattes af anden arbejdskraft, hvorved der tilvejebringes nye arbejdsmuligheder for arbejdsledige.
Besparelsen kan dog ikke beregnes nøjagtigt, eftersom den vil være afhængig af orlovsperiodens længde, de aktuelle konjunkturer, virksomhedernes struktur m.v.
At mindst 50 pct. af den arbejdskraft, som tager orlov til uddannelse, skal »erstattes«, er næppe et helt forkert skøn.
Det indebærer, at op imod halvdelen af udgifterne til økonomisk støtte modsvares af besparelser i dagpenge.
Fonden skal give voksenuddannelsesstøtte til deltagere i erhvervsrettet voksenuddannelse, folkeoplysning og almen voksenundervisning (herunder for eksempel enkeltfagskurser og folkehøjskoler) samt i uddannelsestilbud, som kombinerer et erhvervsrettet og et alment folkeoplysende indhold.
Det vil sige de i dag kendte tilbud, men også de nye tilbud, som er under udvikling inden for for eksempel 10-punkts-programmets igangværende udviklingsarbejde og inden for erhvervsuddannelserne.
Ad pkt. 3 Voksenuddannelsesfondens øverste myndighed er et råd.
Rådet sammensættes af repræsentanter for arbejdsgivere og arbejdstagere, såvel offentlige som private, samt af repræsentanter for Undervisnings- og Forskningsministeriet og Arbejdsministeriet.
Rådets formand udpeges af regeringen.
 Rådet skal især fastlægge retningslinjer for to områder:
a) Hvilken voksenuddannelse og folkeoplysning der er omfattet af støtteordningen.
Der vil herunder skulle tages stilling til de tilbud, som ikke er kendt i dag, men som er under udvikling.
Hovedprincippet for rådets arbejde må være, at der sikres mangfoldige valgmuligheder over et bredt felt, hvor de voksnes egne ønsker og behov er afgørende.
b) Rådet fastlægger på baggrund af lovens formuleringer de kriterier for støtte, som må anvendes i den udstrækning, hvor der ikke er midler til rådighed til at imødekomme alle berettigede ansøgere.
Endelig er oplysningsvirksomheden om orlovs- og støtteordninger et vigtigt anliggende for rådet.
Det skal stå for det landsdækkende oplysningsarbejde, hvortil der af voksenuddannelsesfonden årligt afsættes særlige midler efter rådets afgørelse.
Ad pkt. 4 I lighed med hvad der gælder for det samtidig hermed fremsatte forslag til folketingsbeslutning om ret til uddannelsesorlov, lægges der også her vægt på, at ordningen skal gælde for voksne med et vist tidsmæssigt tilknytningsforhold til arbejdsmarkedet.
Derved foretages også en afgrænsning over for målgrupperne for Statens Uddannelsesstøtte.
For at kunne komme ind under ordningen for voksenuddannelsesstøtten kræves, at arbejdstageren har været ansat mindst et år på den nuværende arbejdsplads.
Herved foretages der også en afgrænsning i forhold til de ordninger, som gælder for ledige.
Endvidere skal man i mindst 4 år på heltid eller tilsvarende deltid kunne dokumentere at have haft lønnet arbejde, drevet mindre virksomhed, været medhjælpende ægtefælle eller været registreret som arbejdsledig.
At have arbejdet hjemme med pasning af børn tæller også fuld tid for den periode, der har været tale om.
Tid anvendt inden for de enkelte kategorier kan naturligvis sammenlægges og samlet udgøre den nødvendige periode, der skal til for at være støtteberettiget.
Det er rådets opgave, i den udstrækning der ikke er midler til rådighed til imødekommelse af alle ansøgninger, at opprioritere de voksne, som ud fra en helhedsbetragtning må antages at have det mest påtrængende uddannelsesbehov.
Ad pkt. 5 I princippet udgør uddannelsesstøtten et beløb, der svarer til den maksimale dagpengesats.
I særlige tilfælde kan rådet dispensere herfra og forhøje beløbet.
Det gælder først og fremmest for ansøgere med for eksempel en særlig forsørgerbyrde.
Derudover kan rådet i særlige tilfælde beslutte, at der skal udbetales en ansøger et tillæg for særlige udgifter forbundet med deltagelse, for eksempel til materialer, udgifter ved internatkursus, særlig store transportomkostninger som følge af lang afstand fra bopæl til undervisning m.v.
Ad pkt. 6 Uddannelsesstøtten kan gives til deltagelse i kurser af forskellig længde.
Fra 3 timer om ugen i 7 uger til højst 16 uger på heltid.
Deltagelse i tidsmæssigt kombinerede kurser skal også støttes, f.eks. 40 timers studiekreds efterfulgt af 14 dages højskoleophold, måske kombineret med et fjernundervisningstilbud.
På længere sigt vil det være både ønskeligt og hensigtsmæssigt at udvide den periode, i hvilken voksenuddannelsesstøtte kan bevilges.
Imidlertid må det antages, at ressourcerne i begyndelsen vil være begrænsede, og derfor fastlægger forslaget en 16-ugers-grænse.
Netop en sådan undervisningsperiode findes forskellige steder inden for voksenuddannelserne og folkeoplysningen.
Bilag 1 Beslutningsforslag nr.
B 114. Fremsat den 4 april 1984 af Ole Vig Jensen (RV), Bilgrav-Nielsen (RV), Estrup (RV) og Niels Helveg Petersen (RV) Forslag til folketingsbeslutning om et 10-punkts-program for voksenundervisning og folkeoplysning Folketinget opfordrer regeringen til at tage initiativer til at forbedre rammerne for udviklingen af voksenundervisningen og folkeoplysningen samt øge voksnes muligheder for deltagelse heri.
 Følgende principper lægges til grund:
1. Voksenundervisningen og folkeoplysningen udvikles efter et decentralt mønster, hvor deltagere, undervisere og initiativtagere gives udstrakt frihed til at bestemme indhold og form.
Det offentlige sikrer den voksne befolkning et bredt undervisningstilbud af såvel folkeoplysende som alment kompetencegivende og erhvervsmæssig karakter og giver økonomisk støtter til voksnes deltagelse heri.
2. Folkeoplysningen og folkehøjskolen prioriteres og udvikles under størst mulig selvstændighed i forhold til det offentlige.
 3. Enkeltfagskursernes almene kompetencegivende undervisning (9.-10.
klasse og HF) udvikles til en egentlig voksenundervisning, som er frigjort fra folkeskolens og gymnasiets læseplaner, prøver og eksaminer.
4. Den erhvervsrettede voksenundervisning i det offentliges regi udbygges og gøres bredere og mere fleksibel.
5. Ved tildelingen af offentlige tilskud prioriteres den undervisnings- og folkeoplysningsvirksomhed, som etableres for voksne, der kun har fået en beskeden andel i samfundets omfattende uddannelsestilbud.
6. De økonomiske og arbejdsmæssige betingelser for deltagelse forbedres bl.a. ved oprettelse af en uddannelsesfond.
Voksenuddannelsesstøtte gives efter den enkeltes eget frie valg til at deltage i et bredt udvalg af folkeoplysende tilbud, herunder folkehøjskole, samt alment kompetencegivende eller erhvervsmæssig voksenundervisning.
Ved tildeling af støtte tages særligt hensyn til de i punkt 5 nævnte grupper.
7. Den adgang til uddannelsesorlov, der allerede i dag forekommer for visse grupper, udvides gradvis til at omfatte alle arbejdstagere samt selvstændige, især dem, som driver mindre virksomheder.
8. Forsøgs- og udviklingsarbejde styrkes med henblik på at forny allerede etablerede initiativer samt udvikle helt nye tilbud. .
9. Det bør sikres, at underviserne i voksenundervisningen og folkeoplysningen foruden den faglige viden har erfaring i de arbejdsfunktioner og den hverdag, hvorfra deltagerne kommer, samt at der ved ansættelser snarere lægges vægt på reelle faglige og pædagogiske forudsætninger end på formel kompetence.
10. Voksne skal have ret til at dokumentere og få godskrevet deres reelle kundskaber og færdigheder uafhængigt af, på hvilken måde disse er erhvervet.
Der henvises i øvrigt til bemærkningerne til det oprindelig fremsatte forslag - specielt bemærkningerne til punkt 6 og 7.
 (Folketingstidende 1983-84, 2. samling, tillæg A, sp. 3866-3871).
