Nr BSF 71 Forslag til folketingsbeslutning om ændring af bestemmelserne i  

 bistandsloven om svangre- og mødrehjem og forsorgshjem m.v.
Fremsat af Hanne Thanning Jacobsen (SF) Pernille Frahm (SF) Gade (SF) den 20. februar 1992 Folketinget opfordrer regeringen til at fremsætte forslag til ændring af §§ 101-111 i lov om social bistand, således at disse bestemmelser udgår og der i stedet for indsættes bestemmelser, som forpligter amtsråd og kommunalbestyrelser til enten hver for sig eller sammen og eventuelt i samarbejde med organisationer at oprette og drive herberger, herbergsasyler og botilbud til særligt truede grupper efter retningslinjer, der nærmere angives i forslagets bemærkninger.
 Regeringen opfordres videre til at fastsætte bestemmelser i bistandsloven  

 om, at herberger, herbergsasyler og botilbud kan etableres efter samme  

 finansieringsbestemmelser som ældreboliger.
Bemærkninger til forslaget Bistandslovens bestemmelser om forsorgshjem har rod i traditioner inden  

 for socialforsorg, som rækker helt tilbage til fattigforordningen af 1708.  

 Den eneste nyskabelse omkring døgnophold for voksne findes i bistandslovens §  

 68 om bofællesskaber, hvorfra der kan hentes mange erfaringer, såvel positive  

 som negative.
Behovet for modernisering er helt tydeligt, da tilbudene i henhold til  

 gældende lovgivning er ganske utilstrækkelige.
Dels er tilbudene ikke brede  

 nok, og dels er forholdene i de fleste herbergs- og mødre- og svangrehjem  

 mere nedbrydende end socialiserende.
Et besøg i blot en af disse  

 institutioner vil overbevise om, at der er behov for en tidsmæssig  

 ajourføring af tilbudene til den dårligst stillede gruppe.
Igennem de sidste 10 år er der nedlagt ca. 8.000 psykiatriske  

 sengepladser.
Disse sengepladser repræsenterede overvejende et asyl- og  

 omsorgstilbud for ca. 20.000 psykisk svage personer.
Denne gruppe er i dag  

 henvist til de dårligste boliger og herberger, eller de er helt hjemløse.
Der er f.eks. i København omkring 2.000 mennesker, som ikke har egen  

 bolig, men som bor enten i en kuffert, i kældre, på pulterrum, på herberg  

 eller på gaden.
De er underforbrugere af den sociale service, og de har ikke  

 nogen politisk bevågenhed.
Udviklingen i socialt arbejde inden for herbergsområdet har vist, at der  

 er behov for at oprette og drive institutioner efter andre opfattelser end de  

 eksisterende.
Brugernes behov stemmer måske ikke altid overens med gængse  

 normer for bolig.
Mange brugere af herberger m.v. har et bestemt ønske om  

 egen bolig, men også ønske om nærhed og omsorg og forståelse for særheder.
Udviklingen i herbergsbrugergruppen går i retning af, at klientellet er  

 yngre, og at andelen af kvinder - nogle med børn - vokser.
Misbrugsproblemet  

 i herbergsmiljøet er meget stort, men det er usikkert, om misbruget er en  

 følge af en trøstesløs situation eller er årsag til den.
Flere herbergsledere  

 peger på, at de dårlige forhold i forsorgshjem og herberger har en negativ  

 virkning på misbruget.
 De enkelte typer af institutioner:
Herberger og herbergsasyler Der vil stadig være behov for et traditionelt herbergstilbud for  

 mennesker, som er kommet i akut nød, eller som ikke umiddelbart ønsker et  

 mere vidtrækkende tilbud.
Opholdet skal være af korvarig karakter.
Det  

 enkelte herberg må ikke være større end til 30 personer.
Ved siden af  

 herbergstilbudet oprettes herbergsasyler, som er beregnet for den gruppe  

 mennesker, der ønsker at blive boende længere under herbergslignende forhold,  

 eller som ikke kan klare mere socialt forpligtende boligforhold.  

 Herbergsasyler skal i vid udstrækning drives som et almindeligt pensionat med  

 størst mulig selvaktivitet hos beboerne.
Der skal være aktivitets- og  

 beskæftigelsestilbud.
 Beboerens opholdskommune og opholdsamt dækker halvdelen af udgifterne.  

 Beboerens egenudgift kan dækkes af beboerens uforbrugte pensionsmidler.
 Beslutning om ophold i herberg og herbergsasyl træffes af dem, der driver  

 institutionerne.
Botilbud for truede grupper Amter og kommuner skal oprette og drive det nødvendige antal botilbud for  

 truede grupper.
Der er i denne sammenhæng tale om en bred vifte af sociale  

 problemer lige fra børn, som lever på gaden, personer, der har brug for  

 krisecentre, personer med fysisk og psykisk handicap, psykiatriske lidelser  

 eller misbrugsproblemer.
Det er ikke hensigten med forslaget, at forskellige handicapgrupper skal  

 blandes i botilbudene.
Det er vigtigt, at pleje- og omsorgsekspertisen ikke  

 bliver forringet, og at boligforholdene er trygge.
 Det varierede botilbud skal ses ud fra den enkeltes behov for at have en  

 bolig og ikke en institutionsplads.
Tilbud til børn og unge Der skal være botilbud for alle uanset alder.
Der har vist sig behov for  

 børnehoteller eller døgncentre for børn, som enten er smidt ud hjemmefra,  

 eller som er gået hjemmefra - ofte på grund af manglende omsorg.
Botilbud for  

 børn og unge har i denne sammenhæng mere karakter af et periodisk ophold,  

 indtil en varig løsning er fremskaffet.
Det er imidlertid vigtigt, at børn og  

 unge får mulighed for at blive optaget i botilbudet, uden at  

 betalingsspørgsmål bliver afgørende for, om barnet eller den unge kan blive  

 boende.
Det er således dem, der driver institutionen, der træffer afgørelse om  

 ophold.
Amtskommunen og opholdskommunen deles om udgiften.
Krisecentre Krisecentre med rådgivningsmuligheder og information har vist sig som  

 vigtige og dækkende et stort behov.
En del krisecentre drives med frivillig  

 arbejdskraft og anonymitet.
Erfaringer fra eksisterende arbejdsmodeller  

 omkring økonomi og administration bør videreføres.
Aflastningsboliger Boliger til at dække behov for mennesker, som enten ikke kan fungere i  

 egen bolig, eller som i en overgangsperiode er uden bolig.
Botilbud af pensionatslignende karakter Botilbud af pensionatslignende karakter har til formål at dække et behov  

 hos svagt fungerende mennesker, dvs. mennesker med en psykiatrisk lidelse, et  

 fysisk eller et psykisk handicap, for at bo under trygge omsorgsforhold.  

 Botilbud med pensionatslignende karakter kan f.eks. etableres med en ansat  

 familie, der har ansvaret for at drive et pensionat som botilbud.
Det skal i forslaget sikres, at der etableres et tilstrækkeligt antal  

 herbergspladser, herbergsasyler og botilbud samt, at svagt stillede og  

 udstødte får reelle muligheder for at få ophold her.
Det skal ikke være  

 muligt for et amt eller en kommune at afvise at yde betaling for ophold i et  

 herberg, herbergsasyl eller botilbud.
Modsat skal kommunen have mulighed for  

 at modregne egenbetalingen i bistandshjælp/pension.
 Udgifterne dækkes med 50 pct. af amterne og 50 pct. af kommunerne.
 Etableringsudgifter til herberger, herbergsasyler og botilbud skal kunne  

 finansieres på samme måde som ældreboliger.
