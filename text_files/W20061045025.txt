Klage over manglende information om, hvilken lidelse patienten blev udredt for Nævnet fandt grundlag for kritik af overlægen i perioden fra den 21. december 2000 til den 5. april 2002 på medicinsk afdeling.
 Nævnet fandt dog ikke grundlag for kritisk af overlægen for behandlingen den 5. december 2000 på medicinsk afdeling.
 For så vidt angår behandlingen den 5. december 2000 oplyste nævnet, at journalen er lægens arbejdsredskab, hvori lægen kan notere hvilke overvejelser om mulige diagnoser, det kan dreje sig om, samt hvilke undersøgelser, der eventuelt skal iværksættes i forbindelse med udredning af en patient.
 Det var således nævnets opfattelse, at en læge ikke er forpligtet til at informere en patient om alle de diagnoser og mulige behandlingstiltag, som lægen har gjort sig overvejelser om, så længe der endnu ventes resultater af forudgående undersøgelser.
 For så vidt angår behandlingen i perioden fra den 21. december 2000 til den 5. april 2002 bemærkede nævnet, at det af journalen af den 5. april 2002 fremgik, at overlægen specifikt noterede, at han ikke havde fortalt patienten om muligheden for en nyrebiopsi.
Nævnet bemærkede endvidere, at S-kreatinin på henvisningstidspunktet i december 2000 var 150 µmol/liter, i august 2001 var værdien 157 µmol/liter, i december 2001 var værdien 171 µmol/liter, og ved de følgende undersøgelse var værdien stigende.
Endvidere bemærkede nævnet, at der i december 2001 var en proteinuri på 4,8 g/døgn.
 Det var nævnets vurdering, at på baggrund af den på henvisningstidspunktet i december 2000 klart nedsatte nyrefunktion med gradvis forværring burde patienten på et tidligt tidspunkt og senest den 5. april 2002 have været gjort opmærksom på, at en nyrebiopsi var nødvendig for at fastlægge hvilken medicinsk behandling, hun skulle have.
