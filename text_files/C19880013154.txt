(Til alle kommunalbestyrelser) Ved den nye folketingsvalglov (lov nr. 271 af 13. maj 1987), der trådte i  

 kraft 1. juli 1988, er gennemført den ændring af reglerne om  

 vælgererklæringer til brug ved partianmeldelse, at personnummer skal anføres  

 i stedet for som hidtil fødselsdato.
Til gengæld stilles ikke mere krav om  

 anførelse af fulde navn, men om navn.
 De hidtil gældende regler om vælgererklæringernes indhold finder dog  

 fortsat anvendelse for de partier, der har fået godkendt en formular til  

 vælgererklæringer inden for de seneste 2 år før den nye lovs ikrafttræden.  

 Det drejer sig bl.a. om partierne Danmarks Retsforbund, De Grønne, Det  

 Humanistiske Parti, Danmarks Kommunistiske Parti, Marxistisk-Leninistisk  

 Parti, Fælles Kurs og Venstrsocialisterne.
 I Indenrigsministeriets vejledning af 19. november 1987 (* 1) om  

 folkeregistrenes attestation af vælgererklæringer til brug ved  

 partianmeldelser er bl.a. anført følgende (s. 2, sidste afsnit):
»Oplysningerne om fulde navn, fødselsdato og bopæl har til formål at  

 give en sikker identifikation af den pågældende.
Attestation bør derfor ikke  

 meddeles, såfremt vælgererklæringens oplysninger ikke er i nøje  

 overensstemmelse med folkeregistrets oplysninger.
Der kan dog ses bort fra  

 uvæsentlige uoverensstemmelser vedrørende angivelse af fulde navn, fx  

 vedrørende stavemåden.« Indenrigsministeriet har erfaret, at den citerede bestemmelse i  

 vejledningen om uvæsentlige uoverensstemmelser vedrørende angivelse af fulde  

 navn har givet anledning til tvivl, navnlig vedrørende betydningen af, at  

 samtlige fornavne ikke er angivet.
 Man skal i den anledning oplyse, at spørgsmålet om, hvorvidt en  

 uoverensstemmelse vedrørende angivelse af fulde navn er væsentlig eller  

 uvæsentlig, beror på en konkret vurdering, hvorved der må lægges vægt på, om  

 det oplyste navn sammenholdt med oplysningerne om fødselsdato og bopæl giver  

 en sikker identifikation af den pågældende.
Indenrigsministeriet, den 3. november  

 1988 P.M.V.
 E.B.
