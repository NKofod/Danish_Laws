(Til amtsskatteinspektoraterne) I tilfælde, hvor en person, der giver en gave, i forbindelse hermed lover  

 at betale gaveafgiften, skal det gaveafgiftspligtige beløb i medfør af  

 reglerne i arveafgiftslovens § 21, stk. 3, jfr. § 48, stk. 2, ved  

 afgiftsberegningen forhøjes med den af gaven beregnede afgift.
 I en række tilfælde af denne art er det forekommet, at giver og  

 gavemodtager, når de har modtaget gaveafgiftsberegningen, har gjort gældende,  

 at de først på dette tidspunkt er blevet klar over de afgiftsmæssige  

 konsekvenser af giverens løfte om at betale gaveafgiften, og at de herefter  

 ønsker, at gavemodtageren skal betale afgiften.
 Man bemyndiger amtsskatteinspektoraterne til i sådanne tilfælde uden  

 forelæggelse for skattedepartementet at omberegne gaveafgiften uden  

 forhøjelse efter nævnte § 21, stk. 3, jfr. § 48, stk. 2, såfremt parterne  

 fremsætter begæring herom overfor inspektoratet, inden afgiftsberegningen er  

 blevet bindende for parterne i medfør af lovens § 32, jfr. § 48, stk. 2.
 Amtsskatteinspektoratet anmodes om i fornødent omfang at gøre parterne  

 bekendt med adgangen til at begære omberegning af gaveafgiften.
