I en sag om udbetaling af barseldagpenge under fædreorlov, hvor barnet  

 var afgået ved døden kort tid efter fødslen, fandt ankestyrelsen, at faderen  

 var berettiget til dagpenge fra datoen for barnets begravelse, idet dette  

 tidspunkt kunne sidestilles med barnets modtagelse i hjemmet.
Ankestyrelsen  

 fandt endvidere, at tidspunktet for påbegyndelsen af fædreorloven efter  

 faderens ønske også kunne have været regnet fra tidspunktet for moderens  

 udskrivning fra fødeafdelingen.
 REDEGØRELSE FOR SAGEN:
En fader havde anmodet om dagpenge under fædreorlov for perioden 9.  

 september - 21. september 1984. Pågældendes barn var født den 30. august  

 1984, men døde samme dag.
Faderen havde arbejdet indtil den 8. september  

 1984. Barnet blev begravet den 13. september 1984.
 Det sociale udvalg beregnede dagpengeperioden fra dagen efter fødslen,  

 jfr. sikringsstyrelsens vejledning af 27. april 1984 om ændringer i lov om  

 dagpenge ved sygdom og fødsel, og udbetalte herefter dagpenge for perioden 9.  

 - 13. september 1984.
 AFGØRELSEN, DER KLAGES OVER:
Amtsankenævnet pålagde det sociale udvalg at beregne barseldagpenge til  

 faderen med virkning fra barnets begravelsesdato.
Da faderen efter loven har  

 krav på barselorlov fra datoen for barnets modtagelse i hjemmet, fandt nævnet  

 det i den konkrete situation rimeligt at analogisere modtagelsesdatoen med  

 begravelsesdatoen.
 KLAGEN TIL ANKESTYRELSEN:
Det sociale udvalg anførte, at udvalget ikke havde fundet, at  

 begravelsestidspunktet kunne sidestilles med lovtekstens »...eller  

 modtagelse i hjemmet«.
Udvalget begrundede sin opfattelse med, at lovens  

 formål - at faderen og barnet får mulighed fro at være i tæt kontakt med  

 hinanden umiddelbart efter fødslen - ikke kunne opfyldes.
Når udvalget  

 alligevel havde udbetalt dagpenge skyldtes det, at udvalget fandt det  

 rimeligt, at faderen havde nogle dage til at være sammen med moderen og til  

 at ordne det praktiske i forbindelse med begravelsen.
Udvalget tilføjede, at  

 det fortsat var af den opfattelse, at barseldagpengene skulle beregnes fra  

 dagen efter fødslen eller fra modtagelsen i hjemmet (hvis der modtages et  

 barn).
 LOVGRUNDLAG:
 Lov om dagpenge ved sygdom eller fødsel, § 33, stk. 3, 1. pkt.
 Sikringsstyrelsens vejledning af 27. april 1984 om ændringer i lov om  

 dagpenge ved sygdom eller fødsel, punkt 6.
 Sikringsstyrelsens vejledning af 18. december 1985 om dagpenge ved barsel  

 og adoption m.v., pkt. 15.
 ANKESTYRELSENS AFGØRELSE:
 Da der i lov om dagpenge ved sygdom eller fødsel ikke er taget stilling  

 til, hvornår perioden for faderens ret til dagpenge skal regnes, når et barn  

 dør i forbindelse med fødslen, har ankestyrelsen intet at indvende mod  

 amtsankenævnets afgørelse, hvorefter nævnet ud fra en analogislutning har  

 sidestillet modtagelse i hjemmet med barnets begravelse.
 Ankestyrelsen har ved afgørelsen lagt vægt på, at familien i en situation  

 som denne har brug for at kunne være sammen og støtte hinanden efter  

 begravelsen.
 Ankestyrelsen finder iøvrigt, at fædreorloven - udover at kunne regnes fra  

 fødslen - efter faderens ønske endvidere kan regnes fra tidspunktet for  

 moderens udskrivning fra fødeafdelingen, hvad enten dette tidspunkt ligger  

 før eller efter barnets begravelse.
 Ankestyrelsen tiltræder således amtsankenævnets afgørelse.
