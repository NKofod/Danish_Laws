Bekendtgørelse om elhandelsvirksomheders fakturering af omkostninger over for elforbrugere1) I medfør af § 82, stk. 6, og § 88, stk. 1, i lov om elforsyning, jf. lovbekendtgørelse nr. 1329 af 25. november 2013, fastsættes:
Formål, anvendelse og definitioner § 1. Denne bekendtgørelse har til formål at sikre gennemsigtighed omkring priser, tariffer, rabatter og vilkår samt sammenlignelige informationer ved faktureringen.
Bekendtgørelsen fastsætter regler om elhandelsvirksomheders fakturering og specificering af omkostninger over for elforbrugere.
 Stk. 2. Denne bekendtgørelse finder anvendelse på elhandelsvirksomheders fakturering over for elforbrugere.
 Stk. 3. Ved elhandelsvirksomheder forstås i denne bekendtgørelse virksomheder, der sælger elektricitet, herunder virksomheder med bevilling til forsyningspligtig virksomhed jf. elforsyningslovens § 5, stk. 1, nr. 5.
Hvilke oplysninger skal elregningen (periodeopgørelsen) indeholde § 2. Elregningen skal som minimum indeholde følgende oplysninger:
 1) Den samlede betaling og forbruget (kWh) for perioden.
 2) Elprisen i øre/kWh og pristypen (fastpris/variabel pris eller andet).
 3) Abonnement for transport- og energiydelser for perioden i kr.
 4) Den samlede pris i øre/kWh dækkende betalingen for leveret el, net- og systemydelser, offentlige forpligtelser, jf. elforsyningslovens § 8, elafgifter samt indeholdt moms heraf i fakturaperioden.
 5) A conto indbetalingerne i den periode, som periodeopgørelsen afslutter, samt sidste rettidige indbetalingsdato.
 6) Installationsadresser (forbrugssteder), aftagenumre eller målerpunkt ID samt adgangskode til tast-selv-service eller internetservice, hvis tjenesteydelser af denne art tilbydes.
 7) Kontraktsperiodens udløb samt angivelse af hvilket produkt forbrugeren flyttes over på ved udgangen af aftaleperiode.
 9) Eventuelle gebyrer, der skyldes den pågældende forbrugeres forhold med specificering af gebyrtype samt størrelse.
 Stk. 2. Elhandelsvirksomheden skal endvidere oplyse elforbrugeren om muligheden for vederlagsfrit at modtage en specificeret perioderegning, jf. § 4.
A conto fakturering § 3. Såfremt elhandelsvirksomheden benytter a conto fakturering skal a conto regningen som minimum indeholde følgende oplysninger:
 1) Den samlede betaling og det forventede forbrug i a conto perioden samt sidste rettidige indbetalingsdato.
 2) Elprisen i øre/kWh og pristypen (fastpris/variabel pris eller andet).
 3) Abonnement for transport- og energiydelser for perioden i kr.
 4) Den samlede pris for leveret el i øre/kWh som fastsat i § 2, stk. 1, nr. 4.
 5) Installationsadresser (forbrugssteder), aftagenumre eller målerpunkt ID samt adgangskode til tast-selv-service eller internetservice, hvis tjenesteydelser af denne art tilbydes.
 6) Kontraktsperiodens udløb samt angivelse af hvilket produkt forbrugeren flyttes over på ved udgangen af aftaleperiode.
 8) Eventuelle gebyrer, der skyldes den pågældende forbrugers forhold med specificering af gebyrtype samt størrelse.
 Stk. 2. Elhandelsvirksomheden skal oplyse elforbrugeren om muligheden for vederlagsfrit at modtage en specificeret a conto regning.
Specificering af elregningen (periodeopgørelsen) og a conto regningen § 4. Elhandelsvirksomheden skal på elforbrugerens anmodning fremsende en specificeret periode- og a conto regning.
 Stk. 2. Denne skal som minimum indeholde følgende:
 1) Forbruget (kWh), forventet forbrug (kWh) ved a conto regning.
 2) Den samlede pris dækkende betalingen for leveret el, net- og systemydelser, afgifter, offentlige forpligtelser, abonnement og moms i fakturaperioden.
 3) Elprisen i øre/kWh samt pristype (fast pris/variabel pris eller andet).
 4) Kontraktsperiodens udløb samt angivelse af hvilket produkt forbrugeren flyttes over på ved udgangen af aftaleperiode.
 5) Abonnement for transport- og energiydelser for perioden i kr.
 6) Net- og systembetalinger til netselskaber i øre/kWh, herunder bindende prisnedsættelser.
 7) De samlede opkrævede afgifter i øre/kWh, (elafgiften).
 8) Offentlige forpligtelser med den gennemsnitlige pris for perioden i øre/kWh.
 9) Gebyrer, der skyldes den pågældende forbrugers forhold med specificering af gebyrtypen samt størrelsen heraf, hvis disse aktuelt skal betales.
 10) Fakturaperioden, dato for faktureringen, sidste rettidige indbetalingsdag.
 11) Installationsadresser (forbrugssteder) og aftagenumre eller målerpunkt ID.
 12) Målernummer, målerstand eller estimeret målervisning for fakturaperiodens start og slut, samt forbrug i perioden ifølge måler eller beregning, samt dato for aflæsning eller forbrugsberegning.
 13) A contobetalinger i den periode, som periodeopgørelsen afslutter samt kommende periode, hvis elselskabet opkræver næste a conto via periodeopgørelsen.
 14) Kundenummer, regningsnummer, samt adgangskode til tast-selv-service eller internetservice, hvis tjenesteydelser af denne art tilbydes.
 15) Elselskabets CVR-nr.
 Stk. 3. Elhandelsvirksomheden må ikke opkræve kunden et gebyr for den specificerede periode- og a conto regning.
Sanktionsbestemmelser § 5. Energitilsynet kan meddele påbud om efterkommelse af bestemmelserne i denne bekendtgørelses §§ 2-4.
§ 6. Med mindre højere straf er forskyldt efter anden lovgivning, straffes med bøde den, der 1) undlader at efterkomme påbud udstedt med hjemmel i denne bekendtgørelses § 5, eller 2) undlader at efterkomme de i denne bekendtgørelse angivne krav til fakturaoplysninger.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 7. Bekendtgørelsen træder i kraft den 1. oktober 2015.
 Stk. 2. Samtidig ophæves bekendtgørelse nr. 486 af 29. maj 2007 om elselskabers fakturering og specificering af omkostninger over for modtagere af transport- og energiydelser.
Energitilsynet, den 27. juni 2014 Uffe Bundgaard-Jørgensen / Finn Dehlbæk 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/72/EU af 13. juli 2009 om fælles regler for det indre marked for elektricitet og om ophævelse af direktiv 2003/54/EF samt Europa-Parlamentets og Rådets direktiv 2012/27/EU af 25. oktober 2012 om energieffektivitet, om ændring af direktiv 2009/125/EF og 2010/30/EU samt om ophævelse af direktiv 2004/8/EF og 2006/32/EF.
