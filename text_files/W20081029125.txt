Kost og logi, indkvartering uden for bopæl under kursusdeltagelse, egen virksomhed i DK, bopæl på Færøerne, ingen folkeregisteradresse i DK A F G Ø R E L S E De har ret til tilskud til kost og logi ved indkvartering i forbindelse med Deres deltagelse i AMU-kurser i perioden 26. marts til 9. maj 2008, 30 dage i alt.
B E G R U N D E L SE Ankenævnet har lagt til grund, at Kursuscentret  har truffet afgørelse om, at De opfylder betingelserne for ret til adgang til pågældende AMU-kursus, og at De har ret til godtgørelse i forbindelse med deltagelse i kurset.
 Ankenævnet har på denne baggrund lagt til grund, at De ikke har en erhvervsrettet uddannelse, der med hensyn til niveau og varighed overstiger en erhvervsuddannelse.
 Efter reglerne kan selvstændige erhvervsdrivende opnå tilskud til kost og logi ved deltagelse i arbejdsmarkedsuddannelser, hvis de øvrige betingelser herfor er opfyldt.
 Deltagere som under uddannelsen er indkvarteret uden for deres bopæl, har ret til kost og logi, hvis de har mere end 120 km i transport mellem bopæl og uddannelsessted og retur.
 Ankenævnet har lagt til grund, at De har bopæl på Færøerne, og at De er beskæftiget som selvstændig erhvervsdrivende i Danmark med firmaadresse i x-by.
 Ankenævnet har videre lagt til grund, at De gentagne gange på kursuscentrets forespørgsel har oplyst, at De under kursusforløbet sov i Deres lastbil.
 Ankenævnet har tillige lagt til grund, at De efter flere forespørgsler fra kursuscentret om opholdsadressen i Danmark oplyste: yy-adresse.
 De var således under kursusforløbet indkvarteret uden for Deres bopæl.
 Med bopæl på Færøerne, finder ankenævnet, at De opfylder kravet om, at der skal være mere end 120 km tur/retur mellem bopæl og uddannelsessted.
 Ifølge § 39, i lov om arbejdsmarkedsuddannelser gælder loven ikke for Færøerne og Grønland.
 Ankenævnet finder ikke, at denne bestemmelse er til hinder for, at Deres adresse på Færøerne lovligt kan lægges til grund, som Deres bopælsadresse.
 Ankenævnet finder ikke, at det faktum, at De i henhold til reglen i § 2, stk. 3 i bekendtgørelse om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse anses for at have bopæl på Færøerne, betyder at reglerne er anvendt på Færøerne.
 De er omfattet af reglerne, hvorefter der er mulighed for tilskud til kost og logi, på baggrund af Deres selvstændige virksomhed i X-by, jf. § 21 i loven.
R E G L E R Ankenævnet henviser til  §§ 21, stk. 1, 3 og 5 og 39, i lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008,  § 8, stk. 2 i Undervisningsministeriets bekendtgørelse nr. 802 af 22. september 2003 om fælles kompetencebeskrivelser for erhvervsrettet voksen- og efteruddannelse og om arbejdsmarkedsuddannelser med de ændringer, der følger af ændringsbekendtgørelse nr. 806 af 29. juni 2007, og  §§ 2 og 7 i Undervisningsministeriets bekendtgørelse nr. 1254 af 29. december 2003 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra Kursuscentret..
På ankenævnets vegne De kan læse om afgørelsens retlige grundlag på de følgende sider.
 Kopi til:
Kursuscentret Regler Lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008:
Kapitel 6 Tilskud § 21. Beskæftigede lønmodtagere, selvstændige erhvervsdrivende og ledige med ret til selvvalgt uddannelse samt personer, der hverken er berettigede til dagpenge eller ydelser efter lov om arbejdsløshedsforsikring m.v. eller modtager kontanthjælp eller starthjælp efter lov om aktiv socialpolitik eller introduktionsydelse efter lov om integration af udlændinge i Danmark, kan opnå tilskud til kost og logi ved indkvartering og til dækning af udgifter til befordring ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse, og ved deltagelse i individuel kompetencevurdering efter denne lov.
 Stk. 3. Tilskud til kost og logi bortfalder helt eller delvis, hvis uddannelsesstedet yder kost og logi.
 Stk. 5. Undervisningsministeren kan fastsætte nærmere regler om, at tilskud til kost og logi og tilskud til dækning af udgifter til befordring til enkelte uddannelser, grupper af uddannelser eller uddannelser tilrettelagt under bestemte former eller individuel kompetencevurdering efter denne lov nedsættes eller bortfalder.
 § 39. Loven gælder ikke for Færøerne og Grønland.
 Bekendtgørelse nr. 802 af 22. september 2003 om fælles kompetencebeskrivelser for erhvervsrettet voksen- og efteruddannelser og om arbejdsmarkedsuddannelser med de ændringer der følger ændringsbekendtgørelse nr. 80 af 29. juni 2007:
Kapitel 2 Optagelse § 8.
 Stk. 2. Adgang til arbejdsmarkedsuddannelser og individuel kompetencevurdering har personer, der har fast bopæl eller beskæftigelse i Danmark på henholdsvis uddannelses- eller ved vurderingstidspunktet, og som ved ansøgning om optagelse til arbejdsmarkedsuddannelse opfylder eventuelle adgangskrav fastsat som led i myndighedskrav, hvor der udstedes certifikat for uddannelsen.
 Bekendtgørelse nr. 1254 af 29. december 2003 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse:
Kapitel 1 Tilskud til kost og logi § 2. Deltagere, som opfylder betingelserne i § 21 i lov om arbejdsmarkedsuddannelser m.v., og som under uddannelsen er indkvarteret uden for deres bopæl, har ret til tilskud til kost og logi, hvis de har mere end 120 km i transport mellem bopæl og uddannelsessted og retur, eller det af tidsmæssige eller andre grunde er rimeligt, at de er indkvarteret uden for deres bopæl.
 Stk. 2. Tilskud udbetales ikke, når indkvartering sker på kostafdeling, hvortil der ydes taxametertilskud på de årlige finanslove og efter reglerne i bekendtgørelsen om tilskudsudbetaling m.v. til institutioner for erhvervsrettet uddannelse m.v.
 Stk. 3. Tilskuddet til dokumenterede og udokumenterede udgifter til kost og logi administreres og udbetales af uddannelsesstedet efter statens regler om tjenesterejser, reducerede satser.
 § 7. Uddannelsesstedet kan kræve dokumentation for deltagerens udgifter til logi, jf. § 2, stk. 3.
