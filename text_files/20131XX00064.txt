Skriftlig fremsættelse (9. oktober 2013) Justitsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af købeloven og forskellige andre love. (Ændringer som følge af forslag til ny forbrugeraftalelov m.v.) (Lovforslag nr.
L 40).
 Lovforslaget tager sammen med det samtidig fremsatte forslag til lov om forbrugeraftaler sigte på at gennemføre Europa-Parlamentets og Rådets direktiv 2011/83/EU af 25. oktober 2011 om forbrugerrettigheder, om ændring af Rådets direktiv 93/13/EØF og Europa-Parlamentets og Rådets direktiv 1999/44/EF, samt om ophævelse af Rådets direktiv85/577/EØF og Europa-Parlamentets og Rådets direktiv 97/7/EF (forbrugerrettighedsdirektivet). Endvidere gennemføres der med lovforslaget de ændringer i anden lovgivning, som det samtidig fremsatte forslag til lov om forbrugeraftaler giver anledning til.
 Forbrugerrettighedsdirektivet, der som udgangspunkt er et totalharmoniseringsdirektiv, har til formål at harmonisere visse aspekter af medlemsstaternes regulering af forbrugeraftaler med henblik på at fremme den grænseoverskridende handel og opnå et højt forbrugerbeskyttelsesniveau.
 Lovforslaget er i al væsentlighed udformet i overensstemmelse med anbefalingerne og lovudkastet, som Justitsministeriets arbejdsgruppe om gennemførelse af direktivet om forbrugerrettigheder har fremlagt i betænkning nr. 1540/2013, men indeholder herudover forslag til konsekvensændringer af en række andre love.
Forbrugerrettighedsdirektivet foreslås hovedsageligt gennemført i dansk ret ved forslag til en ny forbrugeraftalelov, jf. det samtidig fremsatte forslag til lov om forbrugeraftaler.
Direktivet indeholder dog en række bestemmelser, der mest hensigtsmæssigt gennemføres ved ændringer af købeloven.
Det drejer sig om direktivets bestemmelser om levering, forsinkelse og risikoens overgang.
Endvidere nødvendiggør forslag til lov om forbrugeraftaler en række konsekvensændringer i andre love, som foreslås gennemført ved dette ændringslovforslag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
