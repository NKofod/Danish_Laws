Landsskatteretskendelse Underslæb, tab på A klager for indkomstårene 1995 og 1996 over, at  

 skatteankenævnet ikke har godkendt fradrag for tab ved ansats  

 underslæb.
Det er oplyst, at klageren siden 1992 har drevet selvstændig  

 erhvervsvirksomhed med økonomisk rådgivning og administration.  

 Virksomhedens omsætning har for de omhandlede år udgjort  

 henholdsvis 179.000 kr. og 146.000 kr.
Omkring halvdelen af omsætningen  

 hidrørte fra foreningen B.
Klagerens virksomhed fungerede som  

 sekretariat for foreningen og disponerede herunder over betydelige  

 beløb tilhørende foreningen.
Det er endvidere oplyst, at der som led i en aftale mellem klageren og  

 erhvervstræningen i amtet blev placeret en person under revalidering i  

 et praktiklignende forhold i klagerens virksomhed, mod at amtet helt eller  

 delvist afholdt den pågældende revalidends løn.
Nu  

 afdøde C blev på denne måde placeret i klagerens  

 virksomhed den 3. april 1995. Erhvervstræningen orienterede klageren  

 om, at C var revalidend efter en blodprop i hjernen, og at han skulle  

 genoptrænes med henblik på at kunne fungere på det  

 almindelige arbejdsmarked.
Derimod oplyste erhvervstræningen på  

 grund af tavshedsregler ikke klageren om, at C efter egne oplysninger havde  

 været straffet for moms- og skattesvig.
Det kom ved en sag for Vestre  

 Landsret i 1997 frem, at C for årene 1984 - 1993 havde 5 domme for  

 berigelseskriminalitet.
Ved placeringen af C i klagerens virksomhed blev der som vanligt ikke  

 indhentet en straffeattest.
Klageren har forklaret, at han fik en del  

 personlige oplysninger om C fra erhvervstræningen, ligesom han selv tog  

 en lang snak med C om dennes tidligere ansættelsesforhold.
C oplyste  

 herunder, at han blandt andet havde fungeret som selvstændig revisor i  

 20 år.
 I klagerens virksomhed kom C til at stå for den daglige kontakt til  

 B, og foreningen rettede på et tidspunkt henvendelse til klageren med  

 anmodning om at få C som kontaktperson i relation til bankforbindelser,  

 revisionsfirma m.v.
Klagerens PC'ere var af ældre dato, og C installerede hurtigt sin  

 private PC på virksomhedens kontor, der senere blev udskiftet med en  

 større privat PC med bærbar harddisk.
Kontoret kom ved samme  

 lejlighed on-line med banken.
On-line systemet blev installeret af banken,  

 der tillige udleverede en række kodeord.
C fik kendskab til samtlige  

 kodeord.
Klageren har forklaret, at han gennemgik kontoudtog fra banken, når  

 det var ham selv, der hentede posten.
Hvis C åbnede posten, tog han  

 visse kontoudtog med hjem.
Klageren gennemgik således ikke samtlige  

 kontoudtog.
Efter ophør af praktikperioden pr. den 31. januar 1996  

 ønskede C at genoptage sit tidligere virke som revisor.
Der blev  

 indgået en samarbejdsaftale mellem C og klageren, således at C  

 personligt tog sig af en række klienters opgaver og herefter  

 fakturerede klageren for timeforbrug m.v.
Samarbejdet fandt sted som  

 kontorfællesskab.
En del af C's opgaver bestod fortsat i ved  

 hjælp af on-line systemet at foretage udbetalinger til foreningen B's  

 kreditorer, efter at disse udbetalinger var blevet skriftligt attesteret og  

 godkendt af foreningens kasserer.
I april 1996 blev klageren kontaktet af foreningens kasserer, der var  

 nervøs for, at regnskabsmaterialet ikke skulle nå frem i tide.
C  

 havde således flere gange lovet, at materialet ville blive fremsendt,  

 uden at dette dog var sket.
Klageren konfronterede C hermed, og denne  

 bortforklarede forsinkelsen og hævdede at være færdig med  

 regnskabet indenfor fristen.
Den 22. april 1996 erklærede C over for  

 klageren, at regnskabsmaterialet nu var sendt til foreningen.
Kassereren  

 rykkede imidlertid fortsat klageren for materialet.
C mødte  

 først op på kontoret igen den 26. april og gentog, at alt var i  

 orden, og at han næste morgen ville få afklaret eventuelle  

 misforståelser med kassereren.
Klageren var dog blevet mistænksom  

 og forsøgte at undersøge, hvor langt regnskabsmaterialet var  

 fremme, men oplysningerne lå på C's egen bærbare harddisk,  

 som han altid tog med hjem om aftenen under påskud af at skulle arbejde  

 videre.
Efter endnu en række forviklinger, hvor foreningen gentagne gange  

 rykkede for regnskabsmaterialet, og hvor klageren ikke var i stand til at  

 finde C, gennemgik klageren den 3.maj  C's kontor og fandt regnskabsmapperne  

 i en pose i et skab.
Klageren tilbragte resten af dagen foran sin egen PC,  

 hvor han undersøgte foreningens kontobevægelser for de sidste  

 måneder.
Dette gav klageren mistanke om, at visse beløb var  

 overført fra foreningen på "mystisk" vis.
Klageren indlagde  

 herefter nye kodeord på on-line systemet og inddrog diverse  

 nøgler til skuffer m.v.
Klageren konfronterede C med tre mystiske  

 overførsler.
C forklarede straks, hvad den ene postering  

 vedrørte.
Få dage efter bad klageren en tilknyttet revisor om at  

 påse uregelmæssigheder i regnskabet, idet klageren havde visse  

 betænkeligheder.
Revisoren fik hertil udleveret regnskabsmaterialet  

 samt nogle hidtil manglende bankudskrifter.
Herefter spærrede klageren  

 og revisoren alle eksterne konti samt fuldmagter og kontaktede en advokat.  

 Klageren og revisoren gennembladede regnskabsmaterialet og konstaterede flere  

 uklare punkter.
Den 7. maj lukkede klageren sin firmakonto, idet C havde misbrugt sit  

 Dankort til at hæve større beløb på klagerens  

 konto.
Den 8. maj blev der konstateret uregelmæssigheder på  

 foreningens girokonto.
Om eftermiddagen ringede klageren til politiet og  

 indgav en foreløbig anmeldelse.
Kontorets dørlåse blev  

 endvidere skiftet ud.
Den 9. maj mødte C op på kontoret og blev  

 konfronteret med de konstaterede uregelmæssigheder.
C aflagde  

 tilståelse og forklarede, at han i perioden fra sommeren 1995 til  

 udgangen af april 1996 ved hjælp af forskellige on-line dispositioner  

 m.v. havde overført adskillige beløb til fordel for en  

 nyetableret spillehal, hvor hans søn var bestyrelsesformand.
Den 12.  

 maj blev C bortvist fra kontoret, og der blev indgivet politianmeldelse.
Der foreligger en fortegnelse over de kriminelle forhold, hvoraf det  

 fremgår, at C første gang den 4. maj 1995 overførte  

 midler fra foreningen B's konto.
I alt foretog C ca. 30 overførsler  

 fra klagerens eller foreningens konti.
Herudover udstedte han falske  

 garantierklæringer og formåede uden bemyndigelse at få  

 banken til at bortsælge nom. 500.000 kr. værdipapirer fra  

 foreningens depot.
Ved nærmere undersøgelse viste det sig  

 endvidere, at foreningens faktiske bogholderi aldrig var bogført.
C  

 havde ført et "skyggebogholderi" i et regneark på sin PC, der  

 gav han mulighed for, at de løbende rapporteringer til foreningen  

 kunne afsendes.
Ved dom afsagt den 28. oktober 1996 blev C idømt ubetinget  

 fængsel i 2 år og 6 måneder for underslæb,  

 dokumentfalsk og forsøg herpå, samt dømt til at betale  

 erstatning på 1.178.710 kr. til foreningen B og på 5.279 kr. til  

 klageren.
Byretten bemærkede, at der ved strafudmålingen var  

 taget hensyn til, at kontrollen fra klagerens virksomhed måtte antages  

 at have været ringe.
 C døde den 12. august 1997. Boet blev udlagt til  

 begravelsesomkostninger.
Klageren udstedte den 25. november 1996 et gældsbrev på  

 1.170.709 kr. til foreningen B efter afdrag med ca. 8.000 kr. på  

 gælden.
Ved opgørelsen af den skattepligtige indkomst har  

 klageren henført tabene til tidspunktet for C's kriminelle handlinger,  

 således at der for 1995 er fradraget 837.000 kr. og i 1996 339.000 kr.  

 vedrørende medarbejders underslæb.
Skatteankenævnet har ikke godkendt fradrag for de omhandlede  

 beløb vedrørende tab som følge af underslæb, idet  

 forholdet ikke er anset for at vedrøre en for virksomheden normale  

 driftsrisiko.
Skatteankenævnet har ved sin afgørelse henset til,  

 at klageren undlod at afkræve C en straffeattest til trods for, at  

 denne blev beskæftiget med administration af økonomiske midler  

 af en væsentlig størrelse, at klageren udleverede kodeord til C,  

 hvilket i realiteten fungerede som en fuldmagt, der gav adgang til at  

 overføre beløb fra forskellige bankkonti, at klageren undlod at  

 gennemgå de kontoudtog, som han modtog fra banken hver 14. dag, at  

 klageren undlod at sikre at regnskabsmaterialet til stadighed befandt sig  

 på kontoret og var tilgængeligt for ham, samt at klageren har  

 undladt at føre løbende kontrol med bogholderiet.
Klageren har  

 dermed udvist grov uagtsomhed.
Skatteankenævnet har endvidere anført, at klageren ved at  

 iværksætte kontrolforanstaltninger og føre løbende  

 kontrol af bogholderi og bankkonti kunne have konstateret C's kriminelle  

 handlinger.
Derfor er det konstaterede tab ikke udsprunget af en normal  

 driftsrisiko.
Klageren har over for Landsskatteretten nedlagt påstand om, at der  

 godkendes fradrag som selvangivet, eller at der som minimum indrømmes  

 fradrag for den del af underslæbet, som ikke ville have været  

 opdaget selv ved ekstraordinært gennemført omhyggelig kontrol.  

 Klageren har til støtte herfor anført, at han bestrider at have  

 udvist grov uagtsomhed.
Erstatningsansvaret overfor foreningen B er  

 således alene baseret på principalansvar i  medfør af  

 Danske Lov 3-19-2. Klageren har videre anført, at der ikke er rejst  

 tiltale eller overvejet efterforskningsskridt overfor ham for at have udvist  

 nogen form for strafferetlig, selvstændig uagtsomhed.
Foreningen B har  

 ej heller rejst selvstændigt erstatningskrav imod klageren begrundet i  

 udvist uagtsomhed.
 Klageren har ydermere anført, at det følger af  

 Ligningsvejledningens afsnit E.A.2.6, at der er fradrag på tab på  

 underslæb, når tabet kan henføres til  

 uregelmæssigheder fra personalets side, der falder indenfor rammerne af  

 de aktiviteter, som de pågældende virksomhed normalt  

 beskæftiger sig med - en branchemæssig driftsrisiko ved selve  

 dette at drive virksomhed og beskæftige medarbejdere.
Klageren har derudover anført, at det fremgår af litteratur  

 og praksis, jf.
Lærebog i Indkomstskat v/Ole Bjørn, Lida  

 Hulgaard m.fl., Djøf, 1989 samt TfS 1987.97 og TfS 1996.297, at der  

 tages afstand fra tanken om anvendelse af grov uagtsomhed som kriterium for  

 afgrænsning af fradragsberettigede tab.
Klageren har videre anført, at der ikke foreligger nogen kutyme  

 for, at der i forbindelse med ansættelse af en potentiel  

 regnskabsmedarbejder indhentes straffeattest.
Klageren har yderligere  

 anført, at han som erfaren personalechef gennemførte et  

 professionelt interview med C, uden at dette interview gav anledning til  

 mistænksomhed.
Hertil kom mangeårige gode personlige og  

 professionelle relationer til den person i erhvervstræningen, der  

 formidlede placeringen af C, hvilket gav klageren god grund til at anse C for  

 "forhåndsgodkendt" af amtet.
Klageren har desuden anført, at det decideret var en af C's opgaver  

 at forestå ud- og indbetalinger samt omflytning af beløb mellem  

 diverse konti for foreningen B.
For at kunne udføre dette, var det  

 nødvendigt, at C havde de nødvendige kodeord til  

 PC-betalingsmodulet.
Det kan således ikke anses for groft uforsvarligt,  

 at han har været i besiddelse heraf.
Klageren har herudover anført, at han indtil flere gange har  

 imødegået skattemyndighedernes påstand om, at han ikke  

 skulle have gennemgået kontoudtog løbende.
Klageren har  

 naturligvis gennemgået kontoudtog rutinemæssigt i det omfang  

 disse var tilgængelige for ham.
Det har imidlertid under  

 efterforskningen vist sig, at C havde bortskaffet de kompromitterende  

 kontoudtog.
Selv en nøje granskning af samtlige kontoudtog ville efter  

 revisionens opfattelse ikke have givet anledning til egentlig mistanke.
Klageren har ligeledes anført, at det ikke kan anses for groft  

 uforsvarligt, at en medarbejder udfører hjemmearbejde på PC og  

 herunder anvender en bærbar harddisk.
På den bærbare  

 harddisk befandt sig endvidere oplysninger om C's egne klienter m.v.  

 Betalingsmodulet var imidlertid installeret på klagerens egen  

 personlige PC, der ikke var tilgængelig for C privat.
Klageren  

 bestrider, at foreningens B's regnskabsmateriale ikke til stadighed var  

 tilgængeligt i kontortiden, samt bestrider at der ikke skulle  

 være ført sædvanlig løbende kontrol med  

 bogholderiet.
Han blev således ført bag lyset af falske  

 rapporteringer, bilag m.v.
Kun en egentlig kritisk revision med forlods  

 mistanke om uregelmæssigheder ville måske kunne have  

 afsløret misforholdene helt eller delvist.
 Klageren har videre anført, at tabet skal periodiseres til de  

 enkelte dokumenterede og erkendte gerningstidspunkter.
Landsskatteretten bemærker, at tab opstået ved ansattes  

 berigelseskriminalitet kan fradrages efter statsskattelovens § 6, stk. 1,  

 litra a eller principperne heri i det omfang, tabet er et udslag af en normal  

 driftsrisiko.
Kan tabet betegnes som tab på en fordring findes  

 fradragshjemlen i § 4 i den dagældende kursgevinstlov, jf.  

 lovbekendtgørelserne nr. 570 af 23. juni 1994 (for 1995) og nr. 597 af  

 10. juli 1995 (for 1996).
Landsskatteretten finder efter det oplyste at måtte nære  

 betænkelighed ved at statuere, at klageren ikke har udvist  

 fornøden kontrol med den pågældende medarbejders  

 arbejdsområder.
Retten finder på denne baggrund, at der kan  

 godkendes fradrag for det af klageren lidte tab ved en medarbejders  

 underslæb, kursgevinstlovens § 4, jf. principperne i statsskattelovens  

 § 6, stk. 1, litra a, idet tabet må anses for udslag af en for den  

 pågældende virksomhed naturlig driftsrisiko.
Den påklagede  

 afgørelse vil derfor være at ændre i overensstemmelse  

 hermed.
