Nr BSF 57 Forslag til folketingsbeslutning om nedsættelse af et udvalg vedrørende  

 fremme af privat opsparing Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 31. januar 1989 Folketinget opfordrer regeringen til at nedsætte et udvalg, der skal undersøge mulighederne for at fremme den private opsparing og herunder belyse sammenhængen mellem den utilstrækkelige opsparing og skattereglerne.
 Udvalget skal afslutte sit arbejde, så den nødvendige lovgivning kan  

 gennemføres i folketingsåret 1990-91.
Bemærkninger til forslaget Finansredegørelse 89 fremhæver opsparingen og konkurrenceevnen som  

 nøgleproblemer i dansk økonomi.
Hovedkonklusionen er, at det er den  

 utilstrækkelige private opsparing, der er hovedårsagen til underskuddet på  

 betalingsbalancen.
I Finansredegørelse 89 siges dette således på side 29: »Årsagen til  

 den utilstrækkelige private opsparing er bl.a. den demografiske udvikling  

 samt udbygningen af det offentlige pensions- og forsikringssystem.
Dertil  

 kommer, at den skattemæssige behandling af renteudgifter er lempelig.
En  

 sammenligning med forholdene i udlandet viser, at det er skattereglerne og  

 det offentlige pensions- og forsikringssystem, som adskiller de danske  

 opsparingsincitamenter fra de fleste andre lande.« Kristeligt Folkeparti ønsker at få formuleret og gennemanalyseret en bred  

 vifte af de muligheder, der er for at fremme den private opsparing.
