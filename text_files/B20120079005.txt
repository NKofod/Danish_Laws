Bekendtgørelse om ændring af bekendtgørelse om markfrø (Bejdsning) § 1 I bekendtgørelse nr. 1495 af 15. december 2010 om markfrø, som ændret ved bekendtgørelse nr. 1082 af 28. november 2011, foretages følgende ændring:
 1. § 24 affattes således:
 »§ 24. Ved kemisk behandling (bejdsning) af markfrø skal oplysning om bejdsning og bejdsemiddel angives på den officielle mærkeseddel, jf. bilag 6, eller på en leverandøretiket.
 Stk. 2. Bejdses et parti certificeret markært, skal der gennemføres en ny undersøgelse af, om partiet stadig overholder normen for spireevne i bilag 5, del I, afsnit A, tabel 2, henholdsvis del III, afsnit A, nr. 3. §§ 8-10 og § 14, stk. 2, gælder tilsvarende.
Stk. 3. Bejdses et parti certificeret raps, skal der gennemføres en ny undersøgelse af, om partiet stadig overholder normen for spireevne i bilag 5, del I, afsnit A, tabel 2, henholdsvis del III, afsnit A, nr. 3. Undtaget herfra er partier, hvor spireevnen før bejdsning er mindst 5 pct. højere end normen for spireevne.
For disse partier skal der udtages en prøve til brug ved en eventuel undersøgelse af, om partiet stadig overholder normen for spireevne i bilag 5. §§ 8-10 og § 14, stk. 2, gælder tilsvarende.
Stk. 4. Et parti markært eller raps, som er bejdset, jf. stk. 2 og 3, må ikke sælges, før analyseresultatet foreligger, medmindre 1) spireevnen før bejdsning var mindst 5 pct. højere end normen i bilag 5, del I, afsnit A, tabel 2, henholdsvis del III, afsnit A, nr. 3, 2) bejdsning er foretaget samme sæson som certificering af partiet, og 3) den virksomhed, der lader bejdsning foretage, ved tilmelding til Erstatningsfonden for Markfrø har forpligtet sig til at betale erstatning til den endelige køber, hvis resultatet af undersøgelsen viser, at partiet ikke overholder normen for spireevne, jf. nr. 1.« § 2 Bekendtgørelsen træder i kraft den 13. juli 2012.
