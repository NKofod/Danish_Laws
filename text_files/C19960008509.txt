 1. Efter hidtidig administrativ praksis er udlejning  

 af en- og tofamilieshuse, ejerlejligheder m.v. ikke blevet anset for  

 erhversmæssig i indkomstår, hvor ejendommen delvist har tjent til bolig for  

 ejeren.
Denne praksis indebar, at lejeindtægten for det indkomstår, hvor  

 ejendommen overgik til udlejning, blev anset for kapitalindkomst, jf.  

 personskattelovens § 4, stk. 1, nr. 6, og at virksomhesskatteloven ikke kunne  

 anvendes ved opgørelsen af lejeindtægten.
Endvidere kunne der i overgangsåret  

 ikke foretages fradrag for faktiske udgifter til vedligeholdelse, men alene  

 foretages standardfradrag.
 2. Ved retsforlig af 18. december 1995 har  

 Skatteministeriet taget bekræftende til genmæle i en sag, hvor skatteyderen  

 nedlagde påstand om at anvende virksomhedsordningen også for det indkomstår,  

 hvori udlejningen af et enfamilieshus påbegyndtes.
 3. Herefter skal indkomst fra udlejning af en- og  

 tofamilieshuse, ejerlejligheder m.v. også i overgangsåret anses for personlig  

 indkomst, hvis udlejningen efter de almindelige regler i det konkrete  

 tilfælde kan anses for erhvervsmæssig.
 Endvidere vil den skattepligtige kunne vælge at anvende  

 virksomhedsskatteloven, og de almindelige regler om fradrag for faktiske  

 udgifter finder anvendelse fra lejeperiodens begyndelse.
 For den del af året, hvor ejendommen har tjent som bolig for ejeren,  

 beregnes et forholdsmæssigt standardfradrag, ligesom der beregnes en  

 forholdsmæssig lejeværdi.
 4. Genoptagelse med henblik på behandling af  

 skatteansættelserne efter ovenstående retningslinier kan på den  

 skattepligtiges foranledning ske for indkomstårene 1992, 1993, 1994.
 Ansøgning om genoptagelse skal indgives til skattemyndighederne inden  

 udgangen af 1996, på hvilket tidspunkt cirkulæret bortfalder.
