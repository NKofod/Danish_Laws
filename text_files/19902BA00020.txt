Nr BSF 20 Forslag til folketingsbeslutning om iværksættelse af en oplysningskampagne  

 om Danmarks placering i det fremtidige europæiske samarbejde Fremsat af Holger K.
Nielsen (SF) Pernille Frahm (SF) Gade (SF) Lilli  

 Gyldenkilde (SF) Birthe Hansen (SF) Ebba Strange (SF) Jens Thoft (SF) den 25. januar 1991 Folketinget opfordrer regeringen til at iværksætte en oplysningskampagne om Danmarks placering i det fremtidige europæiske samarbejde med det formål at give befolkningen bedre muligheder for at tage stilling til de store europæiske spørgsmål og i særlig grad EF's fremtidige udvikling.
 Oplysningskampagnen skal iværksættes efter følgende retningslinjer:
1. Der nedsættes et udvalg med den opgave at tilrettelægge  

 oplysningsvirksomheden.
Medlemmerne skal have tilknytning til dansk  

 folkeoplysning.
2. Oplysningsvirksomheden skal omfatte de centrale problemer, der knytter  

 sig til det fremtidige europæiske samarbejde, herunder - konsekvenserne - politisk, økonomisk, socialt og økologisk - af en  

 økonomisk-monetær og en politisk union - EF-udviklingens mulige konsekvenser for et bredere europæisk samarbejde - Danmarks muligheder i det fremtidige europæiske samarbejde, hvis et  

 flertal ved en kommende folkeafstemning stemmer ja henholdsvis nej til EF's  

 politiske union og økonomisk-monetære union.
 3. Udvalget skal sikres fuld selvstændighed og skal - inden for den  

 finansielle ramme, som Folketinget fastlægger - selv tilrettelægge og  

 gennemføre oplysningsvirksomheden, således at udvalget selv vælger de  

 fremgangsmåder og det materiale m.m., som findes bedst egnet til formålet.
4. Udvalget skal sikre, at der fremstilles og bearbejdes et alsidigt  

 materiale vedrørende den fremtidige europæiske udvikling.
Der skal bl.a.  

 fremstilles bøger, studiehæfter og videofilm.
5 a.
Udvalget administrerer gennem sit sekretariat oplysningsbevillingen  

 til de organisationer, skoler, foreninger m.v., der ønsker at tage  

 selvstændige initiativer.
5 b.
Oplysningsforbund og andre skal have økonomisk mulighed for at  

 afholde studiekredse, foredrag og instruktørkurser.
 6. Deltagelse i studiekredse og foredrag skal være gratis for deltagerne.
Bemærkninger til forslaget Almindelige bemærkninger Den danske befolkning vil inden for de næste år blive konfronteret med  

 nogle store valg omkring EF's fremtidige udvikling.
Det kan forventes, at den regeringskonference, som blev indledt i december  

 1990, vil udmunde i konkrete forslag om ændringer af Romtraktaten og  

 EF-samarbejdet.
Det er endnu for tidligt at sige, hvordan forslagene fra  

 regeringskonferencen præcis vil se ud, men i debatten på regeringskonferencen  

 samles de under betegnelserne »den økonomisk-monetære union« og  

 »den politiske union«.
 Det står allerede nu klart - jf. udtalelser fra partierne i valgkampen -  

 at der efter regeringskonferencens afslutning vil komme en folkeafstemning om  

 EF-unionen i Danmark.
 Det er derfor vigtigt, at der så tidligt som muligt starter en bred  

 folkelig debat for at sikre et reelt beslutningsgrundlag ved  

 folkeafstemningen.
Selve oplysningskampagnen vil for alvor blive aktuel, når forhandlingerne  

 er afsluttet på regeringskonferencerne.
Men allerede nu bør udvalget  

 nedsættes og forarbejdet igangsættes.
En del af debatmaterialet bør  

 udarbejdes allerede her i foråret på baggrund af eksisterende oplæg, åbne  

 høringer i Markedsudvalget m.v.
 Til gennemførelse af kampagnen skal der afsættes et beløb på finansloven.  

 Forslagsstillerne forestiller sig en beløbsramme på ca. 6 mio. kr., hvoraf en  

 del skal dække sekretariatsbistand m.v.
Bemærkninger til forslagets enkelte punkter Ad 1 Det er vigtigt at udnytte de erfaringer, der findes i de folkeoplysende  

 organisationer, i en sådan oplysningskampagne.
Der er tale om erfaringer fra  

 diskussionen op til folkeafstemningen om EF-medlemskabet i 1972, erfaringerne  

 fra energioplysningskampagnen i midten af 1970'erne samt  

 oplysningsaktiviteterne om informationsteknologi.
Forslagsstillerne mener, at  

 modellen med at knytte udvalget og administrationen af oplysningsbevillingen  

 til Dansk Folkeoplysnings Samråd er god og har vist sig nyttig i tidligere  

 oplysningskampagner.
Ad 2 EF-udviklingen bør ses i sammenhæng med den generelle europæiske  

 udvikling, som i disse år er præget af store nybrud.
Hvordan påvirker disse  

 EF, og hvordan påvirker EF-udviklingen den generelle europæiske situation? Befolkningen bør sikres mulighed for at skaffe sig en samlet indsigt i  

 konsekvenserne af henholdsvis et ja og et nej til resultaterne fra  

 unionskonferencerne.
Derfor bør der også fremlægges vurderinger i  

 oplysningssamarbejdet af alternative løsninger, hvor Danmark ikke deltager i  

 en økonomisk-monetær union og en politisk union.
Ad 3 De herunder valgte formuleringer følger de formuleringer, som man  

 anvendte, da man nedsatte Energioplysningsudvalget i 1974.
Ad 4 Udvalget skal gennem sit sekretariat sørge for, at der fremstilles  

 relevant og alsidigt materiale, som skal være til rådighed for  

 oplysningsarbejdet.
Ad 5 a og 5 b Den anden del af udvalgets arbejde drejer sig om at fordele støtte til  

 oplysningsinitiativer.
Her forestiller forslagsstillerne sig, at der kan  

 gives støtte til forskellige slags initiativer, for det første til særlige  

 projekter, hvor der indsendes projektbeskrivelse (punkt 5 a), og for det  

 andet til mere ordinær oplysningsvirksomhed, hvor der efter fastsatte regler  

 udløses faste tilskud til lærere, foredragsholdere m.m. (punkt 5 b).
Ad 6 Det vil være meget afgørende for den folkelige tilslutning til disse  

 kurser, at de er gratis for deltagerne.
