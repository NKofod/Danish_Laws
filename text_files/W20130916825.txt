Anmodning om at fristforlænge en efterkommelsesfrist på et undersøgelsespåbud.
Ulovbestemt genoptagelse af sagen, fastholdelse af påbuddet, ophævelse af efterkommelsesfristen og hjemvisning af tilbagemeldingsfristen til Arbejdstilsynet Arbejdstilsynet afgav påbud om, at virksomheden skulle undersøge løftearbejdet ved 3 konkrete arbejdspladser.
 Et enigt Arbejdsmiljøklagenævn fastholdt Arbejdstilsynets afgørelse.
 Efterkommelsesfristen blev fastsat til den 17. september 2012.
 Tilbagemeldingsfristen til Arbejdstilsynet blev fastsat til en uge efter efterkommelsesfristen.
 Grundet sommerferie, hvor det ikke var muligt for virksomheden at gennemføre undersøgelserne, blev der anmodet om at fristforlænge efterkommelsesfristen.
 Nævnet valgte at genoptage sagen på ulovbestemt grundlag, idet der efter nævnets opfattelse ikke er hjemmel i arbejdsmiljølovens § 21 til at fastsætte efterkommelsesfrist ved afgivelse af et undersøgelsespåbud.
 Nævnet fastholdt selve undersøgelsespåbuddet med den i afgørelsen nævnte begrundelse.
 Nævnet ophævede efterkommelsesfristen og lagde vægt på, at der ikke er hjemmel til, at der kan afgives undersøgelsespåbud med efterkommelsesfrist efter arbejdsmiljølovens § 21.
 Nævnet lagde herved vægt på, at lovens § 21 efter sin ordlyd alene angiver hjemmel til, at Arbejdstilsynet kan forlange, at arbejdsgiveren skal lade foretage undersøgelser med mere for at konstatere, om arbejdsforholdene er sikkerheds- og sundhedsmæssigt forsvarlige.
 Reglen angiver ikke, at der kan fastsættes en frist for efterkommelse af undersøgelsespåbuddet.
 Nævnet hjemviste tilbagemeldingsfristen på 1 uge, da tilbagemeldingsfristen er fastsat til 1 uge efter efterkommelsesfristen, som er ophævet.
[Adressat udeladt] Arbejdsmiljøklagenævnet har på møde den 27. november 2012 behandlet [navn udeladt]s anmodning på vegne af [navn udeladt] om at fristforlænge efterkommelsesfristen i undersøgelsespåbuddet, der er afgivet af Arbejdstilsynet den 11. oktober 2011 og fastholdt af Arbejdsmiljøklagenævnet på nævnsmøde den 26. juni 2012.
Nævnet traf følgende A F G Ø R E L S E Arbejdsmiljøklagenævnet genoptager sagen.
 Arbejdsmiljøklagenævnet fastholder undersøgelsespåbuddet.
 Arbejdsmiljøklagenævnet ophæver efterkommelsesfristen.
 Arbejdsmiljøklagenævnet hjemviser fastsættelsen af tilbagemeldingsfristen til Arbejdstilsynet.
B E G R U N D E L S E Genoptagelse af sagen:
 For at en sag kan genoptages, skal der foreligge væsentlige nye faktiske eller retlige forhold, eller være begået sagsbehandlingsfejl, der har betydning for afgørelsen.
 Arbejdsmiljøklagenævnet lægger vægt på, at der efter nævnets opfattelse ikke er hjemmel i arbejdsmiljølovens § 21 til at fastsætte efterkommelsesfrist ved afgivelse af et undersøgelsespåbud.
 Da nævnets afgørelse truffet på nævnsmøde den 26. juni 2012 derfor mangler hjemmel for så vidt angår efterkommelsesfristen, genoptages sagen.
 Arbejdsmiljøklagenævnet har behandlet spørgsmålet om genoptagelse efter de forvaltningsretlige principper om genoptagelse på ulovbestemt grundlag.
 Undersøgelsespåbuddet:
 Arbejdsmiljøklagenævnet fastholder nævnets afgørelse truffet på nævnsmøde den 26. juni 2012, om, at [navn udeladt] skal undersøge løftearbejdet ved 3 konkrete arbejdspladser [adresser udeladt] med den i afgørelsen nævnte begrundelse.
 Efterkommelsesfristen:
 Arbejdsmiljøklagenævnet lægger vægt på, at der ikke er hjemmel til, at der kan afgives undersøgelsespåbud med efterkommelsesfrist efter arbejdsmiljølovens § 21.
Nævnet lægger herved vægt på, at lovens § 21 efter sin ordlyd alene angiver hjemmel til, at Arbejdstilsynet kan forlange, at arbejdsgiveren skal lade foretage undersøgelser med mere for at konstatere, om arbejdsforholdene er sikkerheds- og sundhedsmæssigt forsvarlige.
Reglen angiver ikke, at der kan fastsættes en frist for efterkommelse af undersøgelsespåbuddet.
 Det fremgår af § 77, stk. 1, i arbejdsmiljøloven, at Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Der skal være tale om en overtrædelse af arbejdsmiljølovens regler, førend der kan afgives et påbud med frist efter arbejdsmiljølovens regler.
 Tilbagemeldingsfristen:
 Idet [navn udeladt] er blevet meddelt en tilbagemeldingsfrist på 1 uge efter efterkommelsesfristen, hjemvises spørgsmålet herom til Arbejdstilsynet, da tilbagemeldingsfristen er fastsat til 1 uge efter efterkommelsesfristen, som er ophævet.
 Arbejdsmiljøklagenævnets afgørelser er truffet af et enigt nævn.
R E G L E R Ved afgørelsen er anvendt følgende regler:
  Om Arbejdstilsynets hjemmel til at afgive undersøgelsespåbud:
 § 21, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
  Om Arbejdstilsynets hjemmel til at afgive påbud med frist:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
 Reglerne kan læses på den følgende side.
OPLYSNINGERNE  I  SAGEN Sagen er afgjort på grundlag af mail af 24. september 2012 fra [navn udeladt], mail af 18. september 2012 fra virksomheden samt Arbejdstilsynets svar ved mail af 24. september 2012 og Arbejdstilsynets høringssvar af 8. oktober 2012.
På klagenævnets vegne [navn udeladt] Kopi til:
[navn udeladt] [navn udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
Kapitel 4 Almindelige pligter Arbejdsgiveren § 21. Når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, prøver og besigtigelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
 Stk. 2.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
