Ankestyrelsens principafgørelse 265-09 om arbejdsskade - ulykke - forudbestående sygdom - pludselig hændelse - påvirkning - personskade - årsagssammenhæng Resume:
En påvist forværring af en forudbestående sygdom kan anerkendes som en ulykke, hvis forværringen er forårsaget af en pludselig hændelse eller påvirkning inden for 5 dage og i sig selv er egnet til at medføre den anmeldte skade.
Betydningen af den forudbestående sygdom vurderes ved erstatningsudmålingen.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 5 og § 6, stk.1 Sagsfremstilling:
Sikrede arbejdede somled i sit arbejdemed testning af brandslukningsudstyr.
I løbet af en halv time løftede han 8 enheder af 50 til 70 kilo fra gulv til et løftebord i 20 til 30 centimeters højde.
Han fik smerter i ryggen og opsøgte dagen efter egen læge.
Sikrede havde en massiv forudbestående lidelse i ryggen i form af slidgigt i lænderyggen, arcolyse, det vil sige skred mellem nederste lændehvirvel og korsbenet, samt 1 ½ centimeters fremadglidning af nederste lændehvirvel.
Han havde haft tiltagende rygsmerter siden slutningen af 2005.
Ved afgørelse af 8. september 2008 afviste Arbejdsskadestyrelsen at anerkende sikredes ryggener som en ulykke.
Arbejdsskadestyrelsen vurderede, at påvirkningen ikke var egnet til at påføre en skade mod ryggen.
 Sagen blev behandlet i principielt møde med henblik på afklaring af, hvilken betydning det havde for anerkendelsen, at sikredes ryg i forvejen var svækket.
 Afgørelse:
 Ulykken den 21. august 2006, hvor sikrede, i forbindelse med flere løft af brandslukningsunits på 50 til 70 kilo, fik smerter i lænden, var en arbejdsskade.
 Ankestyrelsen fandt, at smerter, som følge af slidgigtsforandringer i ryggen, arcolysen mellem nederste lændehvirvel og korsbenet samt den 1 ½ centimeters fremadglidning af nederste lændehvirvel var forudbestående og ikke en arbejdsskade.
Ankestyrelsen lagde til grund, at sikrede i forbindelse med sit arbejdeskulle teste brandslukningsudstyr.
Testen foregik over en halv time.
Han løftede minimum 8 enheder af 50 til 70 kilo fra gulvet op på et løftebord i 20 til 30 centimeters højde.
Ankestyrelsen lagde endvidere til grund, at sikrede havde en massiv forudbestående ryglidelse i form af slidgigt i lænderyggen, arcolyse mellem nederste lændehvirvel og korsbenet samt 1 ½ centimeters fremadglidning af nederste lændehvirvel.
Det fremgik af journal fra behandlingsstedet i april 2006, at han var blevet henvist dertil på grund af tiltagende lændesmerter, igennem 6 måneder.
Han havde således inden arbejdsskaden daglige smerter i lænden, til tider med udstråling til bagsiden af venstre lår.
Ud fra en lægefaglig vurdering var det sandsynligt, at der uanset skaden ville være indtrådt en forværring af hans rygtilstand.
Ankestyrelsen fandt imidlertid, at det var tilstrækkeligt sandsynliggjort, at påvirkningen, hvor sikrede havde flere løft af brandslukningsunits på 50 til 70 kilo over en halv time, var egnet til at medføre de beskrevne rygsmerter.
Sikrede henvendte sig således dagen efter skaden hos egen læge, hvor en smerteforværring blev beskrevet i et lægenotat.
