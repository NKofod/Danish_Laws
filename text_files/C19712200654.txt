 Hoslagt fremsendes et antal eksemplarer af ministeriets cirkulære af 2.  

 marts 1971 om tjenestetiden for tjenestemandsansatte lærere ved statens  

 seminarier.
 Til cirkulæret skal man knytte følgende bemærkninger:
Det i cirkulærets § 1, stk. 1, angivne pligtige timetal på 684 timer årlig  

 er fastsat med udgangspunkt i en norm på 36 uger a 19 timer, idet der ud over  

 28 skemauger er regnet med 8 uger fordelt på 1 studieuge, 1 disponibel uge og  

 6 eksamensuger og en arbejdsbyrde i disse 8 uger, der svarer til  

 arbejdsbyrden i skemaugerne.
D.v.s., at det årlige timetal fremkommer ved at  

 multiplicere det gennemsnitlige ugentlige timetal - inklusive omregning i  

 henhold til § 1, stk. 1 - i skemaugerne med 36 og hertil at lægge eventuelle  

 andre reduktionstimer og kursustimer, jfr. cirkulærets § 3, stk. 1.  

 Kursustimer indgår således i det pligtige timetal i det omfang, hvori  

 løntimetallet ikke overstiger 684.
For undervisning i henhold til læreruddannelsesloven af 11. juni 1954  

 foretages først en omregning af det ugentlige timetal til årstimer ved  

 (uanset et varierende antal undervisningsuger på 28-32 uger årlig) at  

 multiplicere ugetimetallet - inklusive eventuel fagreduktion i  

 overensstemmelse med de hidtidige regler - med 36; hertil lægges eventuelle  

 undervisningstimer uden for det faste skema.
Dette timetal reduceres dernæst  

 ved omregning i forholder 21:19, jfr. cirkulærets § 6, stk. 1, og indgår  

 herefter i det årlige timetal på linie med timer i overensstemmelse med  

 læreruddannelsesloven af 8. juni 1966.
 Man henleder opmærksomheden med hensyn til de i cirkulærets indledning  

 omtalte vejledningstimer på vedlagte cirkulære af dags dato om  

 vejledningstimer i forbindelse med læreruddannelsesloven af 8. juni 1966.
 Endvidere vedlægges cirkulærskrivelse af dags dato om reduktionstimer for  

 varetagelse af hvervet som hovedlærer.
 De nye tjenestetidsregler gælder ligeledes for overenskomstansatte  

 seminarielærere samt timelærere med de modifikationer, der følger af reglerne  

 for visse timelærere af aflønning pr. læst time, og finder endvidere  

 tilsvarende anvendelse for lærere ved de private seminarier.
Der vil senere fremkomme nærmere regler om overtime- og timebetaling samt  

 regler vedrørende vikarbetaling i tilslutning til de ændrede  

 tjenestetidsregler.
Der vil endvidere fremkomme regler om tjenestetiden for  

 undervisning på kursus til højere forberedelseseksamen ved seminarier.
 P.M.V.
 E.B.
 Johan Deichmann.
