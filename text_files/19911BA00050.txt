Nr BSF 50 Forslag til folketingsbeslutning om udvisning af statsløse palæstinensere Fremsat af Pia Kjærsgaard (FP) Kim Behnke (FP) Tom Behnke (FP) Aage  

 Brusgaard (FP) den 28. januar 1992 Folketinget pålægger justitsministeren at effektuere udvisningen af de statsløse palæstinensere, der uden opholdstilladelse befinder sig her i landet.
Bemærkninger til forslaget Med fremsættelsen af det radikale lovforslag (L 210), der vil pålægge  

 justitsministeren at give opholdstilladelse til et halvt hundrede  

 palæstinensere, der ulovligt opholder sig i Blaagaards Kirke i København, er  

 afgørelsen om udvisning eller opholdstilladelse til de pågældende udlændinge  

 reelt taget ud af hænderne på justitsministeren og Flygtningenævnet.
 Folketingets forestående behandling af det radikale lovforslag vil reelt  

 indebære, at Folketinget stemmer om, hvorvidt statsløse palæstinensere fra  

 Libanon, der ulovligt opholder sig her i landet, skal have opholdstilladelse.  

 Vedtages lovforslaget, vil justitsministeren, medmindre han vælger at træde  

 tilbage, blive forpligtet til at meddele de pågældende statsløse personer  

 opholdstilladelse i Danmark.
Under disse meget særegne omstændigheder, hvor Folketinget træffer direkte  

 beslutning om, hvordan udlændingeloven skal administreres i forhold til en  

 bestemt, afgrænset personkreds, er det naturligvis ikke holdbart, at Tinget  

 kun har muligheden for at vedtage eller forkaste det radikale lovforslag om  

 opholdstilladelse.
Skal der opnås en regulær debat og en bæredygtig løsning  

 på det palæstinenserproblem, der ikke kun forpester Blaagaards Kirke, men  

 efterhånden hele den politiske og offentlige debat, må Folketinget  

 naturligvis også have den alternative mulighed at træffe konkret beslutning  

 om, at de pågældende personer udvises af landet.
Det er forslagsstillernes opfattelse, at den eneste værdige og holdbare  

 løsning på palæstinensersagen er, at der nu sker effektiv udvisning af de  

 pågældende.
De har ingen tilknytning til Danmark.
De opholder sig ulovligt  

 her i landet.
Den danske befolkning ønsker ikke deres tilstedeværelse.
De har  

 indtil dato kun skabt ufred, diskussion, omkostninger og negative virkninger  

 for det danske samfund.
Nu må denne ulykkelige sag finde sin logiske og  

 korrekte afslutning.
Formålet med nærværende beslutningsforslag er at sikre, at Folketinget  

 giver justitsministeren en klar instruks om, at sagen om de statsløse  

 palæstinensere nu må finde sin afslutning ved, at udvisningen af de  

 pågældende effektueres.
Vedtagelsen af forslaget fjerner samtidig enhver  

 begrundet eller ubegrundet kompetencetvivl, der måtte vanskeliggøre  

 Justitsministeriets fortolkning af, hvorvidt ansvaret for udvisning ligger  

 hos justitsministeren eller hos Flygtningenævnet.
