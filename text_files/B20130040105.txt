Bekendtgørelse om kursus for førere af fiskeskibe med en længde under 9 meter I medfør af § 12, stk. 1, og § 13, stk. 1, i lov om maritime uddannelser, jf. lovbekendtgørelse nr. 207 af 4. marts 2011, som ændret ved lov nr. 478 af 30. maj 2012, fastsættes:
Kapitel 1 Uddannelsens formål § 1. Formålet med kursus for førere af fiskeskibe med en længde under 9 meter er at sikre, at kursusdeltageren opnår viden og færdigheder, så vedkommende kan sejle som fører af et fiskeskib med en længde under 9 meter.
 Stk. 2. Kurset skal opfylde kravene i den internationale konvention om uddannelse, om sønæring og om vagthold for søfarende i fiskeskibe (STCW-F-konventionen), reglement III/1, (Training and Certification of Fishing Vessel Personnel).
Kapitel 2 Uddannelsens mål § 2. Mål for læringsudbyttet omfatter den viden, de færdigheder og kompetencer, som en kursusdeltager skal opnå i uddannelsen.
Stk. 2. Læringsmål for viden er, at kursusdeltageren efter endt uddannelse har 1) fået viden om navigation, 2) fået viden om søvejsregler og vagtholdsbestemmelser og 3) fået viden om stabilitet.
 Stk. 3. Læringsmål for færdigheder er, at kursusdeltageren efter endt uddannelse kan virke som vagthavende navigatør.
 Stk. 4. Læringsmål for kompetencer er, at kursusdeltageren efter endt uddannelse kan sejle som fører af et fiskeskib med en længde under 9 meter.
Kapitel 3 Uddannelsens tilrettelæggelse § 3. Kurset tilrettelægges, så der etableres sammenhæng mellem uddannelsens teori og kursusdeltagerens praktiske erfaring.
 Stk. 2. Ny viden og nye metoder, der er relevant for kursusdeltageren, integreres i undervisningen.
 Stk. 3. Varierende undervisningsformer skal understøtte kursusdeltagerens udvikling af selvstændighed og samarbejdsevne samt evne til at tænke nyt.
 Stk. 4. Uddannelsesinstitutionen tilrettelægger uddannelsen, således at den opfylder de i stk. 1-3 nævnte krav, det i bilag 1 angivne indhold samt kravene i STCW-F-konventionen.
 Stk. 5. Uddannelsesinstitutionen er ansvarlig for gennemførelsen af uddannelsen som helhed, herunder for eventuel udlagt undervisning.
Kapitel 4 Uddannelsens varighed § 4. Kurset er normeret til en uge, svarende til 1,5 point i European Transfer Credit System (ECTS-point).
Kapitel 5 Adgang § 5. Uddannelsesinstitutionen optager erhvervsfiskere på kursus for førere af fiskeskibe med en længde under 9 meter og sikrer, at de opfylder adgangskravene.
Stk. 2. Adgang på kursus for førere af fiskeskibe med en længde under 9 meter forudsætter, at ansøgeren 1) er i besiddelse af et gyldigt sundhedsbevis for søfarende og fiskere uden begrænsninger, 2) er skikket til udkig og 3) har mindst 12 måneders beskæftigelse som erhvervsfisker.
Kapitel 6 Evaluering og beviser § 6. Bedømmelser behandles efter gældende bekendtgørelse om eksamens- og prøveafholdelse samt bedømmelse af deltagere ved de maritime uddannelser (eksamensbekendtgørelsen).
 Stk. 2. Uddannelsesinstitutionen udsteder kursusbevis, når kursusdeltageren har gennemført kurset.
Kapitel 7 Underviseres kvalifikationer § 7. Underviserne skal samlet set have et kvalifikationsniveau, der ligger højere end afgangsniveauet for uddannelsen.
Ved kvalifikationer forstås ud over pædagogisk kompetence dokumenteret teoretisk, faglig og/eller professionsmæssig kompetence.
 Stk. 2. Nye undervisere skal inden for de første 3 ansættelsesår gennemføre relevant pædagogisk voksenunderviseruddannelse svarende til 30 ECTS-point, der kan opnås ved en kombination af teoretisk undervisning og opfølgning på egen uddannelsesinstitution.
Kapitel 8 Andre regler § 8. Uddannelsesinstitutionernes afgørelser i henhold til bekendtgørelsen kan indbringes for Styrelsen for Videregående Uddannelser og Uddannelsesstøtte af den, som afgørelsen angår, jf. gældende bekendtgørelse om klager inden for lov om maritime uddannelser.
Klagen indgives til uddannelsesinstitutionen, som videresender klagen til Styrelsen for Videregående Uddannelser og Uddannelsesstøtte ledsaget af en udtalelse.
Uddannelsesinstitutionen skal give klageren lejlighed til inden for en frist på mindst 1 uge at kommentere udtalelsen.
Den eventuelle kommentar fra klageren skal medsendes til Styrelsen for Videregående Uddannelser og Uddannelsesstøtte.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
 Stk. 3. De af Styrelsen for Videregående Uddannelser og Uddannelsesstøtte trufne afgørelser kan ikke indbringes for højere administrativ myndighed.
§ 9. Styrelsen for Videregående Uddannelser og Uddannelsesstøtte kan tillade fravigelse af bekendtgørelsen som led i forsøg.
Samtidig fastsættes forsøgets varighed og rapporteringsform.
 Stk. 2. Styrelsen for Videregående Uddannelser og Uddannelsesstøtte kan dispensere fra bekendtgørelsen, når det findes begrundet i særlige forhold.
Kapitel 9 Ikrafttrædelse § 10. Bekendtgørelsen træder i kraft den 1. maj 2013.
Styrelsen for Videregående Uddannelser og Uddannelsesstøtte, den 16. april 2013 Inge Mærkedahl / Sune Rahn Bilag 1 Beskrivelse af indholdet i kursus for førere af fiskeskibe med en længde under 9 meter Fagemne: Navigation, søvejsregler og stabilitet Kursusdeltageren skal gennem undervisningen opnå en viden om navigation, søvejsregler og stabilitet, så vedkommende kan virke som navigatør og føre et fiskeskib med en længde under 9 meter.
 Prøvekrav: Intern prøve.
 Centrale temaer:
 Navigation  positioner, kurser og distancer i et søkort, styret, sejlet og beholden kurs, herunder afdrift og strømsætning, ekkolod, farvandsafmærkning, automatiske navigationssystemer, vejrmeldinger, forholdsregler ved sejlads i is med små fartøjer, beskyttelse af havmiljøet.
 Søvejsregler  identificere forskellige kategorier af skibe ud fra førte dagsignaler og skibslys, fare for sammenstød, vigepligt, sejlads i snævre løb og i nærheden af trafiksepareringssystemer, herunder specielt hvorledes fiskeskibe skal forholde sig, lydsignaler, sejlads i nedsat sigtbarhed, nødsignaler, de internationale søvejsregler, vagthold i skibe, herunder betydningen af søvejsreglernes bestemmelse om, at der skal holdes behørigt udkig.
 Stabilitet  skibets tyngdepunkts betydning for stabiliteten, frie væskeoverflader, og væsker i tanke, deplacement og opdrift, stabilitetsmoment, stabiliteten under forskellige forhold, flydende vægte, stabiliteten ved store krængninger.
