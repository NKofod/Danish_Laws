Nr BSF 69 Forslag til folketingsbeslutning om regelforenkling gennem ændringer på  

 arbejdsmiljøområdet Fremsat af Brian Mikkelsen (KF) Bendt Bendtsen (KF) Frank Dahlgaard (KF)  

 Charlotte Antonsen (V) Helge Sander (V) Ulla Tørnæs (V) den 14. november 1997 Med henblik på at forenkle den offentlige administration, nedbringe og  

 forenkle regelmængden samt lette de administrative byrder pålægges regeringen  

 at fremsætte lovforslag om:
- at ophæve den obligatoriske, skriftlige arbejdspladsvurdering i lov om  

 arbejdsmiljø, - at liberalisere bedriftssundhedstjenesten, - at afskaffe den nye lave grænse for, hvornår virksomhederne skal  

 etablere sikkerhedsorganisation, og - at afskaffe mål- og rammestyringen af Arbejdsmiljørådets og  

 branchearbejdsmiljørådenes aktiviteter.
 Regeringen tilskyndes til i stedet at skabe mere fleksible rammer for  

 virksomhedernes arbejdsmiljøindsats, således at der tages mere hensyn til den  

 enkelte virksomheds behov, organisering, størrelse m.v.
Bemærkninger til forslaget Venstre og Det Konservative Folkeparti har sat regelforenkling og  

 afbureaukratisering højt på dagsordenen.
I folketingsåret 1996-97 fremsatte  

 Venstre og Det Konservative Folkeparti et fælles beslutningsforslag  

 (beslutningsforslag B 127), hvor regeringen blev pålagt at nedbringe og  

 forenkle regelmængden samt lette de administrative byrder.
Nærværende forslag  

 er et led i en række af konkrete beslutningsforslag om regelforenkling og en  

 opfølgning på beslutningsforslaget fra sidste folketingsår.
Ved lov nr. 379 af 10. juni 1997 påførte arbejdsministeren erhvervslivet  

 nye store byrder i form af den tvungne, skriftlige arbejdspladsvurdering og  

 krav om, at alle virksomheder med fem ansatte og derover skal etablere  

 sikkerhedsorganisation.
Hertil kommer kravet om en uges uddannelse af alle  

 sikkerhedsorganisationens medlemmer.
Også reglerne om en særlig  

 godkendelsesordning for bedriftssundhedstjenesterne vil medføre øgede  

 omkostninger og administrative byrder både for virksomhederne og  

 bedriftssundhedstjenesterne.
Ligeledes vil den med loven indførte mål- og  

 rammestyring af Arbejdsmiljørådets og branchearbejdsmiljørådenes aktiviteter  

 indebære en bureaukratisering af hele partsindsatsen på arbejdsmiljøområdet.  

 Den vil samtidig - som noget nyt - betyde en central ministerstyring af hele  

 den partsbaserede indsats på arbejdsmiljøområdet.
Loven medfører en betydelig bureaukratisering af arbejdsmiljøområdet og  

 pålægger virksomhederne mere bureaukrati og flere omkostninger.
Det  

 Konservative Folkeparti og Venstre tror ikke, at mere bureaukrati fører til  

 bedre arbejdsmiljø for den enkelte - tværtimod.
Arbejdspladsvurdering Før lovændringen afhang skriftlighedskravet for arbejdspladsvurdering  

 alene af de sikkerheds- og sundhedsmæssige forhold på arbejdspladsen, idet  

 der skulle tages hensyn til bl.a. arbejdets art, anvendte arbejdsmetoder og  

 arbejdsprocesser samt virksomhedens størrelse og organisering.
Indholdet af  

 arbejdspladsvurderingen var ikke tidligere lovfæstet.
Virksomhederne har derfor hidtil gennemført arbejdspladsvurderingen  

 afhængigt af den enkeltes behov, organisering, størrelse m.v.
Til brug for  

 udformningen og gennemførelsen af arbejdspladsvurderingen har virksomhederne  

 i stort omfang støttet sig til de relevante branchevejledninger, som  

 branchesikkerhedsrådene udgiver, og som er godkendt af Arbejdstilsynet.
 Efter lovændringen skal alle virksomheder gennemføre en  

 arbejdspladsvurdering, der indeholder følgende elementer:
- Identifikation og kortlægning af virksomhedens arbejdsmiljøforhold - Beskrivelse og vurdering af virksomhedens arbejdsmiljøproblemer - Prioritering og opstilling af en handlingsplan til løsning af  

 virksomhedens arbejdsmiljøproblemer - Retningslinjer for opfølgning på handlingsplanen.
Herudover har arbejdsministeren bemyndigelse til at fastsætte de nærmere  

 regler.
Det fremgår endvidere af loven, at Arbejdstilsynet vil kontrollere,  

 at der er udarbejdet en arbejdspladsvurdering efter lovens krav.
Metodefrihed  

 og tilpasning afhængigt af virksomhedens individuelle forhold vurderes på  

 dette grundlag at være begrænsede og vil endvidere afhænge af praksis i den  

 enkelte tilsynskreds.
Man kan derfor med rimelighed antage, at virksomhedernes nuværende arbejde  

 blot kan anvendes som inspiration og erfaringsgrundlag.
Langt de fleste  

 virksomheder vil skulle foretage en revideret arbejdspladsvurdering i henhold  

 til de nye krav.
Det vil i princippet betyde, at virksomhederne rent  

 proceduremæssigt kan starte forfra.
Dansk Arbejdsgiverforening har på baggrund af en spørgeskemaundersøgelse  

 beregnet, at lovændringen vedrørende arbejdspladsvurderingen det første år  

 vil koste virksomhederne ca. 1 mia. kr. i ekstraomkostninger til dækning af  

 indførelse og administration.
Herefter vil omkostningerne være i  

 størrelsesordenen 300 mio. kr. om året.
Arbejdsministeren erkender selv i et  

 svar til Arbejdsmarkedsudvalget, at loven vil medføre en stor merudgift for  

 erhvervslivet.
Byrdens størrelse står ikke mål med lovens formål, men er  

 udtryk for unødigt bureaukrati.
 En arbejdspladsvurdering bør udformes og gennemføres efter de konkrete  

 virksomhedsforhold på den enkelte arbejdsplads og skal som hidtil leve op til  

 de generelle krav, der er fastsat i EU's rammedirektiv om sikkerhed og  

 sundhed (Rådets direktiv af 12. juni 1989 om iværksættelse af  

 foranstaltninger til forbedring af arbejdstagernes sikkerhed og sundhed under  

 arbejdet).
 Venstre og Det Konservative Folkeparti finder det endvidere stærkt  

 kritisabelt, at lovforslaget i maj 1997 ikke engang blev forelagt  

 Erhvervsministeriets testpanel, når det så oplagt har store administrative  

 konsekvenser for erhvervslivet.
Bedriftssundhedstjenesten Reglerne for bedriftssundhedstjenesterne skal liberaliseres, og den i lov  

 nr. 379 af 10. juni 1997 indførte godkendelsesordning skal ophæves.
BST skal  

 være en almindelig rådgivnings- og servicetjeneste på arbejdsmiljøområdet,  

 der fungerer efter de samme principper som private rådgivende virksomheder.  

 Pligten til at være tilsluttet eller etablere en bedriftssundhedstjeneste  

 gældende for store dele af arbejdsmarkedet skal således ophæves, og  

 virksomhederne skal i fremtiden alene efter behov trække på  

 bedriftssundhedstjenestens ydelser.
De bureaukratiske regler for virksomhedernes tilslutningspligt,  

 betalingspligt og pligten til at træffe aftaler om samarbejdet med  

 bedriftssundhedstjenesterne vil således forsvinde og betyde store lettelser  

 for såvel virksomhederne som bedriftssundhedstjenesterne.
Arbejdstilsynets  

 kontrol med BST-pligtens efterlevelse og kontrol med BST skal ligeledes  

 forsvinde, og det vil samtidig betyde en væsentlig regelforenkling.
Den meget bureaukratiske godkendelsesordning for  

 bedriftssundhedstjenesterne, som der arbejdes på, skal ikke gennemføres.  

 Ordningens gennemførelse ville foruden nye administrative byrder også  

 indebære en væsentlig økonomisk belastning af BST-systemet, som ville skulle  

 betales af de tilsluttede virksomheder.
Godkendelsesordningen ville endvidere  

 indebære øgede krav til BST's bemanding og reelt føre til afskaffelsen af  

 velfungerende virsomhedsbedriftssundhedstjenester og mindre BST-centre.
Venstre og Det konservative Folkeparti vil foreslå, at liberaliseringen  

 gennemføres over nogle år, således at de bestående bedriftssundhedstjenester  

 får mulighed for at tilpasse sig almindelige markedsvilkår.
På den måde vil  

 den i bedriftssundhedstjenesterne samlede arbejdsmiljøekspertise kunne  

 bevares i stort omfang, da virksomhederne også i fremtiden vil efterspørge  

 rådgivning og bistand i forbindelse med deres arbejdsmiljøarbejde.
 Venstre og Det konservative Folkeparti er ikke i tvivl om, at en  

 frivillig, liberal BST-ordning vil være med til at sikre kvaliteten og  

 samtidig udgøre et understøttende element for virksomhedernes sikkerheds- og  

 sundhedsarbejde.
Sikkerhedsorganisationen De nye krav om sikkerhedsorganisation (SiO) på alle virksomheder med fem  

 ansatte og derover indebærer en væsentlig og unødig bureaukratisering af  

 virksomhedernes sikkerheds- og sundhedsarbejde.
Regler om valg af  

 sikkerhedsrepræsentant, afholdelse af møder i sikkerhedsorganisationen og  

 tvungen uddannelse af sikkerhedsorganisationens medlemmer vil især på de  

 mindre virksomheder besværliggøre og bureaukratisere sikkerheds- og  

 sundhedsarbejdet.
Den formelle ramme vil på mindre virksomheder, hvor den  

 personlige kontakt er afgørende, mere hæmme end fremme virksomhedens  

 sikkerhedsarbejde.
Det nye krav om en uges sikkerhedsuddannelse i form af et grundmodul for  

 alle sikkerhedsorganisationens medlemmer på samtlige virksomheder er ude af  

 proportioner med problemerne på de virksomheder, som især rammes af de nye  

 regler.
Det drejer sig om kontor- og administrative virksomheder og om  

 butikker.
Hvis de nye regler fastholdes, vil der mange steder blive store problemer  

 med at få valgt sikkerhedsrepræsentant og etableret sikkerhedsorganisation.  

 Et betydeligt uddannelsesapparat skal sættes på benene, og mange vil blive  

 tvunget til at gennemføre uddannelser, som de har vanskeligt ved at se  

 meningen med.
Den betydelige bureaukratisering og den væsentlige økonomiske  

 byrde, som specielt uddannelseskravet vil påføre mange virksomheder, vil mere  

 hæmme end fremme virksomhedernes sikkerheds- og sundhedsarbejde.
 Venstre og Det Konservative Folkeparti mener, at grænsen for at organisere  

 sikkerheds- og sundhedsarbejdet på virksomheder skal være som før  

 lovændringen, nemlig ti ansatte, dog 20 ansatte på kontor- og administrative  

 virksomheder.
Mål- og rammestyring af partsindsatsen Reglerne i lov nr. 379 af 10. juni 1997 vedrørende Arbejdsmiljørådets og  

 branchearbejdsmiljørådenes virksomhed samt om mål- og rammestyring af denne  

 virksomhed bør ændres, således at partsorganernes selvstyre respekteres.
Det  

 vil føre til et nyt, omfattende og helt unødvendigt bureaukrati at etablere  

 mål- og rammestyring på dette område, helt bortset fra, at det vil være det  

 samme som at indføre central, politisk styring af parternes egen frivillige  

 indsats.
Venstre og Det Konservative Folkeparti finder, at parterne på  

 arbejdsmarkedet selv skal kunne tilrettelægge deres arbejde inden for den  

 kreds af opgaver, som lovgivningen fastsætter, og at parterne selv skal kunne  

 tilrettelægge den interne organisering af arbejdet.
Parternes egne opgaver må  

 være selvstændige, ligeværdige med og uafhængige af myndighedssystemet.
For  

 den samlede overordnede indsats på arbejdsmiljøområdet finder Venstre og Det  

 Konservative Folkeparti, at et samarbejde mellem myndighedssystemet og  

 partssystemet er hensigtsmæssigt, men der er og skal være tale om to af  

 hinanden uafhængige systemer.
Skriftlig fremsættelse Brian Mikkelsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om regelforenkling gennem ændringer  

 på arbejdsmiljøområdet.
(Beslutningsforslag nr.
B 69).
 Jeg henviser i øvrigt til de bemærkninger, der ledsager lovforslaget og  

 anbefaler det til Tingets velvillige behandling.
