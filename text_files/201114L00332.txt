Betænkning afgivet af Erhvervs-, Vækst- og Eksportudvalget den 23. februar 2012 Betænkning over Forslag til lov om ændring af lov om elektroniske kommunikationsnet og -tjenester (Opgørelse af nettoomkostninger ved udbud af forsyningspligtydelser) [af erhvervs- og vækstministeren (Ole Sohn)] 1. Ændringsforslag Erhvervs- og vækstministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 18. januar 2012 og var til 1. behandling den 26. januar 2012. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring.
Den 18. januar 2012 sendte erhvervs- og vækstministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til erhvervs- og vækstministeren til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
 Et mindretal i udvalget (EL) vil ved 2. behandling redegøre for sin indstilling til lovforslaget og de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af erhvervs- og vækstministeren, tiltrådt af et flertal (udvalget med undtagelse af EL):
1) I fodnoten indsættes efter »lovgivning om forbrugerbeskyttelse« ordene: », EU-Tidende 2009, nr.
L 337, s. 11«.
[Tilføjelse af henvisning til EU-Tidende] Til § 1 2) I den i  nr. 1 foreslåede affattelse af § 18, stk. 1, affattes 1. og 2. pkt. således:
»Forsyningspligtudbydere, der i henhold til § 15, stk. 2, er udpeget til at varetage forsyningspligtydelser omfattet af § 14, stk. 2, eller fastsat i medfør af § 14, stk. 3, har ret til at få dækket dokumenterede nettoomkostninger ved udbud af forsyningspligtydelser, hvor nettoomkostninger for forsyningspligtydelser omfattet af § 14, stk. 2, dog kun dækkes, i det omfang Erhvervsstyrelsen vurderer, at varetagelsen af forsyningspligten udgør en urimelig byrde for den udpegede forsyningspligtudbyder.
Nettoomkostninger opgøres samlet for de forsyningspligtydelser, som er omfattet af § 14, stk. 2, og hver for sig for de forsyningspligtydelser, som er fastsat i medfør af § 14, stk. 3.« [Ændring af opgørelsesmetode for ydelser omfattet af § 14, stk. 3, og præcisering af 2. pkt.] Bemærkninger Til nr. 1 Der indsættes en henvisning til EU-Tidende.
Til nr. 2 Ifølge den nuværende lovgivning kan forsyningspligtudbydere få dækket dokumenterede nettoomkostninger, hvis varetagelsen af forsyningspligten udgør en urimelig byrde.
Dette gælder, uanset om nettoomkostningerne vedrører forsyningspligtydelser omfattet af § 14, stk. 2, som er ydelser omfattet direkte af forsyningspligtdirektivets kapitel II, eller supplerende forsyningspligtydelser fastsat i medfør af lovens § 14, stk. 3. De supplerende forsyningspligtydelser er ikke nævnt i forsyningspligtdirektivet, men kan fastsættes nationalt inden for rammerne af forsyningspligtdirektivets artikel 32. Det foreslås, at § 18, stk. 1, 1. pkt., ændres således, at betingelsen om, at forsyningspligten skal udgøre en urimelig byrde, for at forsyningspligtudbyderen kan få dækket dokumenterede nettoomkostninger, kun gælder ved nettoomkostninger, der vedrører forsyningspligtydelser nævnt i lovens § 14, stk. 2. Supplerende forsyningspligtydelser, der er fastsat i henhold til forsyningspligtdirektivets artikel 32 og dermed med hjemmel i telelovens § 14, stk. 3, vil ikke længere blive underkastet en urimelig byrdevurdering, men vil blive underkastet en vurdering i henhold til de gældende statsstøtteretlige regler og principper.
Det vil herefter fortsat være således, at hvis udgiften til forsyningspligtydelser, som er nævnt i lovens § 14, stk. 2, medfører, at der er et samlet underskud, vil forsyningspligtudbyderen have mulighed for at få dækket nettoomkostningerne ved disse ydelser, i det omfang Erhvervsstyrelsen vurderer, at nettoomkostningerne udgør en urimelig byrde for forsyningspligtudbyderen.
Ved vurderingen af, om varetagelsen af forsyningspligten udgør en urimelig byrde, vil Erhvervsstyrelsen som hidtil skulle lægge vægt på, om byrden har en vidtgående karakter i forhold til forsyningspligtudbyderens evne til at bære den, henset til alle forsyningspligtudbyderens særlige kendetegn, herunder bl.a. i forhold til dens udstyr, økonomiske og finansielle situation og markedsandele.
Disse kriterier følger bl.a. af EU-Domstolens praksis i sagen C-222/08, Europa-Kommissionen mod Belgien.
Hvis udgiften til supplerende forsyningspligtydelser, som er fastsat i medfør af lovens § 14, stk. 3, (f.eks. de radiobaserede maritime nød- og sikkerhedstjenester) medfører, at der er et underskud, vil forsyningspligtudbyderen ligeledes have mulighed for at få dækket nettoomkostningerne.
I medfør af den foreslåedes ændring vil det imidlertid ikke længere være en betingelse for dækning af nettoomkostninger vedrørende disse forsyningspligtydelser, at nettoomkostningerne udgør en urimelig byrde, men underskudsdækning vil ske i henhold til de gældende statsstøtteretlige regler og principper.
Hvis staten per automatik dækker forsyningspligtudbyderens nettoomkostninger, kan der være risiko for ulovlig statsstøtte.
Statens finansiering af nettounderskuddet for forsyningspligtydelser, der er fastsat efter lovens § 14, stk. 3, er omfattet af statsstøttereglerne i EUF-traktatens art. 107, stk. 1.  Der vil kunne ydes kompensation for en offentlig tjeneste af generel økonomisk interesse (SGEI), og dette vil ikke indebære statsstøtte, hvis de kumulative betingelser i dommen C-280/00 Altmark Trans overholdes, jf. meddelelse fra Kommissionen om anvendelsen af Den Europæiske Unions statsstøtteregler på kompensation for levering af tjenesteydelser af almindelig økonomisk interesse (2012/C 8/02). I de tilfælde, hvor kompensationen ikke overstiger et årligt beløb på 15 mio. euro, jf. artikel 2 i Kommissionens beslutning om anvendelse af TEUF artikel 106, stk. 2, på virksomheder pålagt at udføre tjenesteydelser af generel økonomisk interesse (2012/21/EU) og i øvrigt overholder de andre betingelser i Kommissionens beslutning, vil støtten være forenelig med det indre marked og undtaget fra betingelsen om notifikation fastlagt i artikel 108, stk. 3, i TEUF.
Ydes kompensationen på en sådan måde, at disse betingelser ikke overholdes, vil der være tale om statsstøtte, der vil kræve notifikation til og godkendelse af Kommissionen, jf.
TEUF art. 108, af »ordningen« og retsakten, der fastlægger kompensationen.
På samme måde som for ydelser nævnt i lovens § 14, stk. 2, fratrækkes fortsat værdien af forsyningspligtudbyderens eventuelle immaterielle fordele.
For så vidt angår forståelsen af »immaterielle fordele«, henvises supplerende til forsyningspligtdirektivets betragtning 20.
I forbindelse med afgørelser om eventuel underskudsfinansiering for ydelser nævnt i både lovens § 14, stk. 2, og § 14, stk. 3, skal Erhvervsstyrelsen fortsat lægge vægt på, om forsyningspligtudbyderens priser er unormalt lave.
Det er dog ikke relevant for tjenester, der skal udbydes gratis for brugeren.
 Det foreslås, at § 18, stk. 1, 2. pkt., ændres således, at der bruges samme henvisninger til lovens § 14, stk. 2 og stk. 3, som foreslås anvendt og indført i forbindelse med ændringen af § 18, stk. 1, 1. pkt.
 Bestemmelsens øvrige indhold videreføres uændret.
Benny Engelbrecht (S) Jacob Bjerregaard (S) Jan Johansen (S) Mette Reissmann (S) Karin Gaardsted (S) fmd.
Trine Bramsen (S) Simon Kollerup (S) Andreas Steenberg (RV) Nadeem Farooq (RV) Camilla Hersom (RV) Marlene Borst Hansen (RV) Annette Vilhelmsen (SF) Steen Gade (SF) Frank Aaen (EL) Henning Hyllested (EL) Kim Andersen (V) Gitte Lillelund Bech (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Mads Rørvig (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Ole Birk Olesen (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
