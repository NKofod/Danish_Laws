Landsskatteretskendelse Andelsforening, udlejning af fast ejendom A A.m.b.A. klager for indkomstårene 1996-1998 inkl. over, at den  

 stedlige told- og skatteregion ikke har anset andelsselskabets udlejning af  

 fast ejendom for omfattet af selskabsskattelovens § 1, stk. 5, og dermed  

 forhøjet indkomsten skønsmæssigt med hhv. 375.470 kr.,  

 387.186 kr. og 428.926 kr.
Det fremgår af sagens oplysninger, at andelsselskabet ejer 73 % af B  

 A/S, hvis aktivitet består i direkte tegning af alle typer  

 skadeforsikring i amtet.
Selskabet har desuden investeret i ejendomme, aktier  

 m.v.
Ejendommene er anskaffet med genudlejning for øje.
Andelsselskabet drev indtil den 1. juli 1991 forsikringsvirksomhed som et  

 gensidigt forsikringsselskab, hvor forsikringsaktiviteten blev flyttet til  

 det nystiftede selskab B A/S.
Samtidig blev det tidligere selskab omdannet  

 til et andelsselskab.
Den 28. august 1991 blev der afgivet en bindende forhåndsbesked om,  

 hvorvidt omdannelsen i 1991 til andelsselskab kunne ske uden  

 skattemæssige konsekvenser for medlemmerne, og om omdannelsen kunne ske  

 efter selskabsskattelovens regler i § 5 C.
Begge spørgsmål blev  

 besvaret bekræftende.
I den bindende forhåndsbesked blev det  

 endvidere anført, at selskabet ville blive skattepligtigt efter  

 selskabsskattelovens § 1, stk. 1, nr. 2.
 Af andelsselskabets vedtægter fremgår bl.a.:
"3.0 Formål 3.1 Selskabets primære formål er at eje aktier i B A/S  

  eller ethvert selskab, hvormed B A/S måtte fusionere.
 3.2 Selskabets sekundære formål er at foretage investeringer,  

 herunder til gavn for erhvervslivet i amtet.
4.0 Medlemmer 4.1 Andelshavere i Selskabet (i disse vedtægter betegnet  

 "medlemmer") er de til enhver tid værende forsikringstagere i B A/S  

 eller ethvert forsikringsselskab, hvormed B A/S måtte fusionere, og  

 alene disse.
 4.2 Medlemmerne hæfter ikke for Selskabets forpligtelser.
4.3 Selskabets formue og indtægter kan alene udbetales til  

 medlemmerne i tilfælde af Selskabets opløsning.
Medlemmerne har  

 dog ikke krav på nogen andel at Selskabets formue og indtægter,  

 såfremt opløsningen sker i forbindelse med en fusion af et  

 Selskabet med et andet selskab.
5.0    Valg af delegerede 5.1 For hver af amtets kommuner vælger medlemmerne fem  

 delegerede samt suppleanter til disse...
 ...
6.0  Generalforsamlingen, kompetence, sted og indkaldelse 6.1 Generalforsamlingen har den højeste myndighed i alle  

 selskabets anliggender inden for de i lovgivningen og nærværende  

 vedtægter fastsatte grænser.
6.2 På generalforsamlingen har hver delegeret og hvert medlem at  

 bestyrelsen stemmeret.
Medlemmerne har ret til at overvære  

 generalforsamlingen, men har ingen stemmeret.
 ...
9.2 Selskabets formue vil ved opløsning være at fordele  

 mellem medlemmerne i forhold til de præmieindbetalinger, som disse i de  

 sidste fem år forud for opløsningsbeslutningen har foretaget til  

 B A/S og/eller til B, gensidigt.
Udtrådte medlemmer har ikke krav  

 på andele i Selskabets formue.
 ...
10.0  Bestyrelse 10.1 Selskabet ledes at en bestyrelse på syv medlemmer valgt at  

 generalforsamlingen.
Ud at de syv bestyrelsesmedlemmer skal der være  

 tre, som har tegnet landbrugsforsikring, to, som har tegnet  

 erhvervsforsikring, og to, som har tegnet familieforsikring..." Andelsselskabet ejede ved omdannelsen den ejendom, hvorfra B A/S driver  

 sin virksomhed.
Denne ejendom solgte andelsselskabet til B A/S den 1. april  

 1993. Andelsselskabet købte herefter i 1994 fast ejendom med henblik  

 på udlejning.
Efter købet blev ejendommene renoveret, og  

 udlejningen startede i 1995. Af de samlede etagekvadratmeter på 1.200  

 udgør 190 m2  boliglejemål og 1.010 m2  erhvervslejemål.  

 Alle de til erhvervslejemålene knyttede personer er medlemmer af  

 andelsselskabet.
Med hensyn til boliglejemål er det af andelsselskabets  

 repræsentanter oplyst, at der i de tidligere indkomstår kan have  

 været enkelte, der ikke har været kunde i B A/S og dermed heller  

 ikke medlem af andelsselskabet.
 Ifølge andelsselskabets regnskaber udgjorde overskuddet af  

 udlejningsejendommene henholdsvis 397.908 kr., 455.453 kr. og 471.080 kr. for  

 de tre omhandlede indkomstår.
Ved selskabets omdannelse i 1991 fra gensidigt forsikringsselskab til B  

 A/S, blev der indsendt en manuelt udfærdiget selvangivelse for den  

 første periode 1. juli - 31. december 1991. Indsendelsen af  

 selvangivelsen bevirkede imidlertid ikke, at den stedlige skatteforvaltning  

 fik udarbejdet årsopgørelse, eller at selskabet blev registreret  

 korrekt skattemæssigt.
Selskabet fik således ikke nogen  

 selvangivelse tilsendt for de efterfølgende indkomstår, og har  

 ikke siden indsendt regnskab eller selvangivelse.
I det regnskab, der blev  

 indsendt for perioden 1. juli - 31. december 1991 er den skattepligtige  

 indkomst opgjort efter reglerne for foreninger omfattet af  

 selskabsskattelovens § 1 stk. 1 nr. 6.
 Ved den påklagede afgørelse har den stedlige told- og  

 skatteregion anset andelsselskabet for skattepligtig efter  

 selskabsskattelovens § 1 stk. 1 nr. 6, hvorved det er bemærket, at  

 fordeling af overskud eller af et evt. likvidationsprovenu ikke er sket i  

 forhold til kapitalindskuddet, men i forhold til præmieindbetalingen  

 til B A/S i de sidste 5 år, hvorfor andelsselskabet ikke er omfattet af  

 selskabsskattelovens § 1, stk. 1, nr. 2. I stedet må selskabet  

 være omfattet af opsamlingsbestemmelsen i selskabsskattelovens § 1,  

 stk. 1, nr. 6.
 Regionen har herefter fundet, at selskabets udlejning af fast ejendom i  

 sin helhed ikke kan anses for undtaget skattepligt som omfattet af  

 selskabsskattelovens § 1, stk. 5. Selvom lejerne af bygningerne er medlemmer  

 i selskabet, i kraft af at de er forsikringskunder i B A/S, har regionen ikke  

 anset udlejningen som leverancer til medlemmer.
Det er herved bl.a. bemærket, at leverancen til det enkelte medlem  

 skal være ydet i kraft af dettes egenskab af medlemskabet, hvilket ikke  

 er tilfældet.
Der er herved henvist til Told- og Skattestyrelsens  

 afgørelse i R&R 1981.111 og Landsskatterettens kendelse i TfS  

 1989.357, hvoraf regionen har udledt, at et direkte medlemskab ikke må  

 være baseret på en automatik, og at der således skal  

 være mulighed for at træffe selvstændig beslutning om  

 medlemskab, ligesom leverancen skal ske qua medlemskabet af en forening.
Det  

 er hertil anført, at ingen af disse betingelser kan anses for opfyldt  

 i denne sag, idet medlemskabet i andelsselskabet sker pr. automatik og uden  

 at forsikringskunden direkte bliver oplyst om dette, men kun via de signaler  

 som selskaberne siden omdannelsen i 1991 har ønsket at udsende om  

 forholdet mellem de to selskaber.
Forsikringskunderne har heller ikke  

 mulighed for at fravælge medlemskabet, hvis de ønsker at  

 være forsikret i B A/S.
Leverancen sker heller ikke qua medlemskabet,  

 idet alle har mulighed for at leje sig ind i bygningen, jf.  

 repræsentantens oplysning om, at der i tidligere indkomstår kan  

 have været lejere, som ikke har været kunder i B A/S.
Det er videre bemærket, at lejerne ifølge lejekontrakterne  

 har fremlejeret og afståelsesret - med udlejers godkendelse - for  

 lejlighederne på samme vilkår.
Det fremgår således  

 ikke, at lejer skal være medlem af andelsselskabet.
Endelig er det  

 anført, at leverancen ikke har en naturlig tilknytning til  

 andelsselskabets formål og virke.
Regionen har herefter ansat indkomsten ud fra det i andelsselskabets  

 regnskaber opgjorte overskud.
Herudover har regionen indrømmet et  

 skønsmæssigt fradrag for udgifter til reklame-, administrations-  

 og lønomkostninger.
Fradraget er ansat til henholdsvis 22.438 kr.,  

 68.267 kr. og 42.154 kr.
Bestyrelseshonorar, sponsorbidrag,  

 rejseomkostninger, omkostninger til møder og generalforsamling samt  

 diverse øvrige udgifter er anset at vedrøre andelsselskabets  

 arbejde og er ikke anset at skulle medgå i fordelingen.
Andelsselskabets repræsentanter har over for Landsskatteretten  

 påstået indkomsten nedsat med de af regionen foretagne  

 forhøjelser, subsidiært nedsættelse med  

 skattemæssige afskrivninger, jf.
TS-cirkulære 1999-3, og en  

 større skønnet driftsudgift.
 Til støtte for den principale påstand har  

 repræsentanterne - der er enige i, at skattepligten skal  

 henføres til selskabsskattelovens § 1, stk. 1, nr. 6 - gjort  

 gældende, at udlejningen af andelsselskabets faste ejendomme må  

 anses for omfattet af lovens § 1, stk. 5, om leverance til medlemmer.
Repræsentanterne har bemærket, at omdannelsen til aktieselskab  

 udelukkende blev foretaget på grundlag af overtagelsen af C's  

 forretning i amtet, hvor man i fællesskab stiftede B A/S.
Forud for  

 udskillelsen af forsikringsvirksomheden gik en række drøftelser  

 med Finanstilsynet om etablering af en struktur, der kunne tilgodese  

 såvel forsikringstagerne, forsikringsselskabet som Finanstilsynet.  

 Løsningen blev, at det tidligere forsikringsselskabs faste ejendomme  

 forblev i andelsselskabet.
Det var ved konstruktionen forudsat, at  

 andelsselskabet skulle "ejes" af forsikringstagerne, og det er blandt andet  

 på denne baggrund i vedtægterne for andelsselskabet bestemt, at  

 andelshaverne i andelsselskabet er de til enhver tid værende  

 forsikringstagere i B A/S.
Der er således ingen tvivl om, at  

 forsikringstagerne og medlemmerne af andelsselskabet fra starten har  

 været tænkt som en enhed.
Samtlige lejemål har forsikringsforhold med B A/S og dermed et  

 medlemskab af andelsselskabet.
B A/S foretager daglig opdatering af register  

 over forsikringskunder og dermed også en løbede opdatering af  

 medlemsfortegnelse for andelsselskabet.
I såvel B A/S som  

 andelsselskabet har der siden omdannelsen i 1991 været et klart  

 ønske om ved enhver lejlighed at udsende et signal om, at  

 forsikringskundeforhold med B A/S automatisk gav et medlemsforhold i  

 andelsselskabet, og at medlemmer af andelsselskabet ville have en  

 fortrinsstilling ved ledige lejemål i selskabets ejendomme.
I henhold til vedtægten for andelsselskabet, pkt. 4.1, er  

 andelshaverne i selskabet (i vedtægterne betegnet "medlemmer") de til  

 enhver tid værende forsikringstagere i B A/S eller ethvert  

 forsikringsselskab, hvormed B A/S måtte fusionere, og alene disse.  

 Ifølge Ole Hasselbalck "Foreningsret", 2. udgave, 1992, side 101, kan  

 medlemskab være en privatretlig forpligtelse.
Det vil sige, at man  

 foreningsretligt accepterer et direkte medlemskab, som er baseret på en  

 automatik, og dermed er det også foreningsretligt accepteret, at det  

 ikke er muligt selvstændigt at træffe beslutning om medlemskab.  

 Foreningsretligt accepteres det således, at forsikringstagere mv. i B  

 A/S automatisk bliver medlemmer af andelsselskabet, uanset at medlemskabet  

 indtræder automatisk, når man bliver forsikringstager i bliver  

 kunde i B A/S.
Når man foreningsretligt accepterer, at man automatisk  

 bliver medlem af en forening, må man også skatteretligt  

 acceptere, at optagelse af medlemmer kan ske automatisk, om ikke andet  

 når medlemskabet skatteretligt skal vurderes i forhold til  

 selskabsskattelovens § 1, stk. 1, nr. 6, som er en opsamlingsbestemmelse.
I øvrigt kan de, der "automatisk" bliver medlemmer ved at blive  

 forsikringskunde hos B A/S, undgå at blive medlem af andelsselskabet  

 ved samtidig med indgåelsen af aftalen med forsikringsselskabet at  

 meddele, at de ikke ønsker at blive medlem af andelsselskabet.  

 Medlemmerne kan i øvrigt også på et hvilket som helst  

 senere tidspunkt opsige sit medlemskab af andelsselskabet.
Så reelt er  

 medlemskabet frivilligt.
Fra praksis kendes i øvrigt en række  

 tilfælde, hvor medlemskabet er knyttet til andre retsforhold.
Som  

 eksempel kan nævnes pligtmæssigt medlemskab af en  

 grundejerforening, hvor pligten følger af en servitutbestemmelse, der  

 hviler som en byrde på ejendommen.
Som et yderligere eksempel kan  

 nævnes de situationer, hvor det i henhold til kollektive overenskomster  

 er bestemt, at virksomhedens ansatte skal være organiseret i en faglig  

 forening.
Når det accepteres foreningsretligt, at man automatisk bliver medlem  

 af en forening, må leverancen "udlejning af ejendom" også  

 være skattefri, når udlejningen finder sted til medlemmer af  

 andelsselskabet.
Det er i den forbindelse bemærket, at det er ganske  

 uden betydning for vurderingen af om en indtægt er erhvervsmæssig  

 eller ej, om denne er en direkte følge af vedtægternes  

 formålsbestemmelse.
Det afgørende for, om en indtægt er  

 skattepligtig for skattesubjekter omfattet af selskabsskattelovens § 1, stk.  

 1, nr. 6, er alene, om indtægten efter de generelle regler er at anse  

 for erhvervsmæssig og stammer fra ikke-medlemmer.
I modsætning til, hvad der var tilfældet i afgørelsen i  

 RR 1981.111, tjener andelsselskabet her i øvrigt en normal  

 foreningsretlig funktion, som er historisk velbegrundet.
Der er heller ingen  

 tvivl om, at medlemmerne kan udøve sædvanlige foreningsretlige  

 funktioner, og at medlemskabet ophører, når den  

 pågældende ønsker dette, enten ved anmodning herom eller -  

 under alle omstændigheder - ved afslutning af kontraktsforholdet med  

 forsikringsselskabet.
I øvrigt var medlemskabet tidsbegrænset.  

 Det må være klart, at i de situationer, hvor man uden  

 medlemsindflydelse mister sit medlemskab efter 2 år, er i strid med  

 foreningsretlige grundsætninger, og man fornemmer, at foreningsformen  

 muligvis var valgt for at opnå en mere gunstig skattemæssig  

 position.
Hertil kommer, at spørgsmål om f.eks. foreningsorganer  

 (generalforsamling, bestyrelse m.v.) ikke er oplyst i sagen.
Told- og  

 skatteregionen har videre henvist til en ikke-offentliggjort afgørelse  

 fra Landsskatteretten fra 1979, hvor en haveforenings indtægt ved  

 bortforpagtning af et marketenderi ikke ansås som en medlemsleverance  

 på trods af, at forpagteren var medlem af andelsselskabet.  

 Afgørelsen er indholdsmæssigt ikke dækkende for den  

 aktuelle sag.
Kendelsen omhandler en forpagtningsafgift, ikke indtægt  

 ved udlejning af fast ejendom.
Hertil kommer, at Landsskatteretten formentlig  

 har set på, at indtægten hos marketenderen hidrørte fra  

 omsætning med såvel medlemmer som ikke-medlemmer, mens  

 forpagtningsafgiften, som "afspejlede" marketenderens omsætning,  

 udelukkende ønskedes henført til (skattefri)  

 medlemsomsætning.
Endelig kan det ikke udelukkes, at Landsskatteretten  

 har vurderet, at forpagtningsafgiften reelt var en overskudslignende  

 omsætningsandel, der sidestilles med direkte deltagelse i en virksomhed  

 (og dermed skattepligtig for foreningen).
Regionens vurdering i denne sag er i strid med Ligningsvejledningen 1998,  

 afsnit S.C.6.1.3., hvor der anføres følgende: "Foreninger er  

 desuden skattepligtige, når de har indtægt ved drift, udlejning  

 eller bortforpagtning af fast ejendom.
Udlejning af lokaler til  

 foreningsmedlemmer er ikke omfattet af skattepligten, idet denne udlejning  

 betragtes som leverance til medlemmer, se selskabsskattelovens § 1, stk. 5."  

 I Ligningsvejledningen medtages således ingen reservationer.
Alle  

 former for udlejning af fast ejendom til medlemmer er således  

 skattefri.
 Det er endelig bl.a. bemærket, at medlemskabet er almindelig kendt i  

 amtet, hvor 16.000 er medlem af andelsselskabet ud af en samlet befolkning  

 på ca. 44.000, heraf ca. 23.000 husstande.
Til støtte for den subsidiære påstand er det gjort  

 gældende, at den skønnede driftsudgift forøges,  

 således at en del af bestyrelseshonorarerne og omkostninger til  

 møder og generalforsamling også kan fradrages, da både  

 bestyrelse og den daglige ledelse bruger tid på administration af  

 ejendomme.
Vedrørende afskrivninger har regionen efterfølgende  

 tilkendegivet, at man er enig i, at regionen skulle have gjort  

 andelsselskabet opmærksom på adgangen til inden for  

 afskrivningslovens rammer at foretage afskrivninger i et sådant omfang,  

 at den skattemæssige effekt af den påtænkte ændring  

 udlignes helt eller delvis, jf.
TS-cirkulære 1999-3. Følges den  

 principale påstand således ikke, bør dette  

 spørgsmål hjemvises.
 Landsskatteretten udtaler:
I det omfang udlejning af de af andelsselskabet ejede ejendomme rent  

 faktisk sker til medlemmer af andelsselskabet, således som disse er  

 defineret i vedtægterne, finder retten efter en konkret vurdering, at  

 indtægten herved må  anses for omfattet af selskabsskattelovens §  

 1, stk. 5 om medlemsleverancer.
Der findes således ikke grundlag for i  

 det konkrete tilfælde at anvende en så indskrænkende  

 fortolkning af bestemmelsen som de stedlige myndigheder har gjort, når  

 det samtidig tages i betragtning, at der er tale om en forening med helt  

 sædvanlige foreningsmæssige karakteristika.
Det findes uden  

 betydning, at medlemskabet sker i kraft af, at der tegnes forsikring i B A/S.  

 Der er endelig henset til, at det af Ligningsvejledningen - som anført  

 af andelsselskabets repræsentant - ganske utvetydigt og uforbeholdent  

 er anført, at udlejning af (fast ejendom) til andelsselskabets  

 medlemmer er omfattet af bestemmelsen.
 Den påklagede afgørelse ændres i overensstemmelse  

 hermed, dog således at det overlades til de stedlige skattemyndigheder  

 at foretage en fornyet ansættelse af andelsselskabets skattepligtige  

 indkomst på dette punkt, såfremt der i de pågældende  

 indkomstår har fundet udlejning sted til ikke-medlemmer.
