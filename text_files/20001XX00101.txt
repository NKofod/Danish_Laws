Skriftlig fremsættelse (10. november  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af forskellige  

 afgiftslove. (Forhøjelse af afgiften for behandling af affald på  

 visse forbrændingsanlæg, forhøjelse af afgiften af  

 glødelamper og forhøjelse af vægtafgiften af visse  

 traktorer).
(Lovforslag nr.
L 92).
 Som led i udmøntningen af finanslovsaftalen for  

 2001 mellem regeringen (Socialdemokratiet og Det Radikale Venstre),  

 Socialistisk Folkeparti og Enhedslisten foreslås det, at der anvendes  

 én og samme forbrændingssats på affald, at afgiften  

 på glødelamper forhøjes med 50 pct., samt at  

 vægtafgiften for registrerede, ikke-benzindrevne traktorer og  

 påhængsvogne hertil forhøjes.
Oprindeligt var hensigten med at have to forskellige  

 forbrændingssatser for affald at fremme forbrændingen af affald  

 med elproduktion.
I dag vurderes effekten dog at være begrænset,  

 da hovedparten af de anlæg, der kan omstilles til elproduktion, nu er  

 omstillet eller er ved at blive omstillet, og da affaldsproducenterne pga. af  

 kommunernes anvisningspligt sædvanligvis ikke har mulighed for selv at  

 vælge, hvilket forbrændingsanlæg de vil levere til.  

 På den baggrund foreslås det at fjerne opdelingen af afgiften for  

 forbrænding af affald, så affaldet fra den 1. januar 2001  

 forbrændes til en sats på 330 kr. pr. ton uafhængigt af, om  

 der sker en produktion af kraftvarme eller ej.
Dermed forhøjes  

 afgiften på affald til forbrænding med elproduktion med 50 kr.  

 pr. ton.
Brugen af elpærer er energikrævende.  

 Produktion af energi er forbundet med udledning af miljøskadelige  

 stoffer som eksempelvis drivhusgasser, hvorfor anvendelsen af produkterne  

 belaster miljøet.
Anvendelse af mindre energikrævende  

 elpærer eller et reduceret forbrug af traditionelle elpærer  vil  

 have en positiv miljøeffekt.
Lavenergipærer bruger ca. en  

 fjerdedel strøm i forhold til traditionelle elpærer og holder  

 betydeligt længere.
Det foreslås at forhøje afgiften  

 på almindelige elpærer for at understøtte  

 bestræbelserne på at forøge brugen af  

 lavenergipærer.
Det foreslås endvidere, at den årlige  

 vægtafgift på registreringspligtige, ikke-benzindrevne traktorer  

 og registreringspligtige påhængsvogne hertil kommer til at svare  

 til satserne for vare- og lastvogne i samme vægtklasse.
Hermed  

 sidestilles  lokale transporter af særligt landbrugsprodukter med  

 vognmandserhvervet, som i dag betaler fuld afgift.
Afgiftsforhøjelsen  

 betyder endvidere, at samfundet i højere grad kompenseres for det  

 forholdsmæssigt store vejslid, som traktorer forårsager i forhold  

 til andre trafikanter.
 Det foreslås, at ændringerne træder i  

 kraft den 1. januar 2001. For finansåret 2001 skønnes  

 ændringerne samlet at medføre et provenu på 150 mill. kr.  

 Heraf vil ændringen af affaldsafgiften give et provenu på ca. 60  

 mill. kr., forhøjelsen af afgiften af glødelamper vil  

 medføre et provenu på ca. 50 mill. kr. og ændringen af  

 vægtafgiften af traktorer vil medføre et provenu på ca. 40  

 mill. kr.
 Idet jeg i øvrigt henviser til bemærkninger i  

 lovforslaget, skal jeg anbefale det til tingets velvillige behandling.
