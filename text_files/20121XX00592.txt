Skriftlig fremsættelse (28. februar 2013) Justitsministeren (Morten Bødskov):
 Herved tillader jeg mig for Folketinget at fremsætte:
Forslag til lov om Offerfonden (Lovforslag nr.
L 165) Forslaget har til formål at styrke indsatsen over for ofre gennem oprettelse af en offerfond.
 Som anført i regeringsgrundlaget fra oktober 2011, »Et Danmark, der står sammen«, ønsker regeringen, at ofre for kriminalitet skal hjælpes bedre.
Som led heri har regeringen i samarbejde med Enhedslisten fremlagt en offerpakke bestående af initiativer, der skal sikre, at ofre for kriminalitet får bedre hjælp.
Offerpakken består af tre tiltag: Etablering af en offerfond, udvidelse af underretningsordningen over for ofre samt et tiltag, som skal kunne sætte offerets version af sagen i centrum i retssager.
Som et yderligere tiltag har regeringen i samarbejde med Enhedslisten besluttet at gennemføre en styrkelse af rammerne for behandlingen af sager om offererstatning.
 Med lovforslaget gennemføres tiltaget om etablering af en offerfond.
 Tiltagene om henholdsvis udvidelse af underretningsordningen over for ofre og styrkelse af rammerne for behandlingen af sager om offererstatning behandles samlet i et sideløbende lovforslag.
 Offerfonden vil have til formål at yde tilskud til projekter og aktiviteter, der generelt kan styrke viden om eller indsatsen til støtte for ofre for forbrydelser og trafikofre eller grupper heraf.
 Fondens midler foreslås anvendt til at yde tilskud til offerrådgivninger, forskning, uddannelsesindsatser, seminarer, informationsmateriale, forsøgs- og udviklingsaktiviteter, og lignende projekter og aktiviteter.
 Det foreslås, at fondens midler administreres af et uafhængigt råd bestående af i alt tre medlemmer.
 Offerfonden foreslås finansieret af et nyt offerbidrag på 500 kr., som skal betales af lovovertrædere i sager, hvor der vedtages bødeforelæg eller idømmes straf, forvaring eller ungdomssanktion for overtrædelse af straffeloven, hvor der idømmes betinget eller ubetinget fængselsstraf eller ungdomssanktion for overtrædelser af andre love end straffeloven, hvor der vedtages eller idømmes betinget eller ubetinget frakendelse af førerretten, hvor der vedtages eller idømmes kørselsforbud, eller hvor den pågældende lovovertrædelse efter færdselsloven indebærer et såkaldt klip i kørekortet.
 Politiet vil varetage opkrævningen af offerbidragene, og restancemyndighederne vil varetage inddrivelsen heraf.
Offerfondens økonomi vil hvile i sig selv.
Der vil således årligt kunne udbetales midler svarende til indtægterne fra offerbidragene fratrukket omkostningerne til administrationen af ordningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
