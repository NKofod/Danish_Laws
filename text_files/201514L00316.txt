Betænkning afgivet af Transport- og Bygningsudvalget den 15. december 2015 Betænkning over Forslag til lov om ændring af lov om luftfart (Fri adgang til og fra ankomst- og afgangsterminaler, trafikledelsesordninger på flyvepladsernes områder og opkrævning af betaling) [af transport- og bygningsministeren (Hans Christian Schmidt)]:
1. Ændringsforslag Der er stillet 3 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1. Transport- og bygningsministeren har stillet ændringsforslag nr. 2 og 3.
2. Udvalgsarbejdet Lovforslaget blev fremsat den 29. oktober 2015 og var til 1. behandling den 3. november 2015. Lovforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og transportministeren sendte den 14. april 2015 dette udkast til udvalget, jf. folketingsåret 2014-15, 1. samling, TRU alm. del  bilag 229. Den 29. oktober 2015 sendte transport- og bygnignsministeren de indkomne høringssvar og et notat herom til udvalget.
Deputationer Dansk Erhverv og Danske Busvognmænd har mundtligt over for udvalget redegjort for deres holdning til lovforslaget.
Spørgsmål Udvalget har stillet 5 spørgsmål til transport- og bygningsministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (S og V) indstiller lovforslaget til vedtagelse med de af transportministeren stillede ændringsforslag.
Mindretallet vil stemme imod det af Enhedslisten stillede ændringsforslag.
 Et andet mindretal i udvalget (DF, ALT og SF) indstiller lovforslaget til vedtagelse med de stillede ændringsforslag.
Et tredje mindretal i udvalget (EL) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
Enhedslistens medlemmer af udvalget finder lovforslaget overflødigt, da der i forvejen er en frivillig aftale på området.
Enhedslisten er dog opmærksom på, at der under et foretræde for udvalget er tilkendegivet utilfredshed med processen omkring indgåelsen af den nuværende frivillige aftale.
Enhedslisten kan desuden konstatere, at der ikke ser ud til at være flertal for det af Enhedslisten stillede ændringsforslag om at indsætte en revisionsbestemmelse med henblik på en evaluering af loven efter en passende periode, og vil derfor stemme hverken for eller imod lovforslaget.
Et fjerde mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de af transportministeren stillede ændringsforslag og vil stemme imod det af Enhedslisten stillede ændringsforslag.
Liberal Alliances medlemmer af udvalget finder grundlæggende lovforslaget overflødigt, da der i forvejen er en frivillig aftale på området.
Såfremt lovforslaget vedtages, opfordrer Liberal Alliance regeringen til i folketingsåret 2016-17 at evaluere loven med henblik på en eventuel revision af loven.
 Et femte mindretal i udvalget (RV) indstiller lovforslaget til vedtagelse uændret.
Et sjette mindretal i udvalget (KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Ny paragraf Af et mindretal (EL), tiltrådt af et mindretal (DF, ALT, SF og KF):
 1) Efter § 1 indsættes som ny paragraf:
»§ 01 Transport- og bygningsministeren fremsætter senest i folketingsåret 2016-17 forslag om revision af loven.« [Indsættelse af revisionsbestemmelse] Til § 2 Af transport- og bygningsministeren, tiltrådt af et flertal (udvalget med undtagelse af RV):
 2) I stk. 1 ændres »1. januar 2016« til: »1. juli 2016«.
[Nyt ikrafttrædelsestidspunkt] 3) I stk. 2 ændres »1. januar 2017« til: »1. juli 2017«.
[Nyt tidspunkt for overgangsordningen] Bemærkninger Til nr. 1 Forslagsstillerne er af den opfattelse, at der med lovforslaget kan være tale om lovgivning, der løber en åben dør ind.
Det kan således konstateres, at der allerede er indgået en frivillig aftale om taxibetjeningen af Københavns Lufthavn, Kastrup, mellem lufthavnen og de fire taxicentraler i hovedstadsområdet.
Forslagsstillerne mener som udgangspunkt, at en velfungerende frivillig aftale kan være at foretrække, og at det på den baggrund vil være hensigtsmæssigt efter en periode at evaluere loven. Ændringsforslaget medfører, at ministeren senest i folketingsåret 2016-17 fremsætter lovforslag om revision af loven.
Til nr. 2 Med forslaget udskydes tidspunktet for lovens ikrafttræden til den 1. juli 2016. Årsagen til ændringen er, at der er tale om erhvervsrettet lovgivning, som ikke kan nå at blive vedtaget så betids, at erhvervslivet kan nå at indrette sig på ændringen inden den 1. januar 2016.
Til nr. 3 Med forslaget udskydes tidspunktet for, hvornår allerede etablerede trafikledelsesordninger vil være omfattet af lovens krav.
Herefter kommer det til at fremgå af bestemmelsen, at loven finder anvendelse på aftaler om trafikledelse, der er indgået før lovens ikrafttræden, fra det tidspunkt hvor de kan opsiges til ophør af begge parter, dog tidligst fra den 1. juli 2017. Baggrunden for ændringen er udskydelsen af tidspunktet for lovens ikrafttræden.
Kim Christiansen (DF) nfmd.
Morten Marinus (DF) Peter Kofod Poulsen (DF) Mette Hjermind Dencker (DF) Jan Erik Messmann (DF) Bent Bøgsted (DF) Kristian Pihl Lorentzen (V) Hans Andersen (V) Torsten Schack Pedersen (V) Jane Heitmann (V) Louise Schack Elholm (V) Jan E.
Jørgensen (V) Leif Mikkelsen (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Lea Wermelin (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Henning Hyllested (EL) Eva Flyvholm (EL) Christian Poll (ALT) Nikolaj Amstrup (ALT) Andreas Steenberg (RV) Karsten Hønge (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
