Skriftlig fremsættelse (14. december 2016) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om klage- og erstatningsadgang inden for sundhedsvæsenet (Godtgørelse til forældre, der har mistet et barn som følge af skade påført i sundhedsvæsenet) (Lovforslag nr.
L 99) Når et barn dør som følge af en erstatningsberettigende skade påført i forbindelse med undersøgelse, behandling el.lign. i sundhedsvæsenet, får forældrene ofte ikke udbetalt erstatning.
Det skyldes, at det erstatningsbeløb, de er berettiget til, falder under bagatelgrænsen for erstatningsudbetaling i lov om klage- og erstatningsadgang inden for sundhedsvæsenet (klage- og erstatningsloven).
 Denne retstilstand er efter regeringens opfattelse hverken hensigtsmæssig eller retfærdig.
 Med dette lovforslag ønsker regeringen, at forældre, der har mistet et barn som følge af en erstatningsberettigende skade påført i sundhedsvæsenet, sikres en vis økonomisk kompensation.
 Regeringen foreslår derfor, at forældrene får ret til en godtgørelse på 162.000 kr. (2017-niveau) i de tilfælde, hvor Patienterstatningen har anerkendt den pågældende skade som erstatningsberettigende efter reglerne i klage- og erstatningsloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
