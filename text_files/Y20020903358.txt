Lønsumsafgift  

 fællesregistrering af forening og selskab Referencer:  

 Lønsumsafgiftsloven § 4, stk. 1 og  4  

 Lønsumsafgiftsloven § 4, stk. 2, nr. 4  

 Momsloven § 47, stk. 4, 2. pkt.  

 Lønsumsafgiftsvejledningen 2001 C.4 Told- og Skattestyrelsen er blevet spurgt om, hvorledes afgiftsgrundlaget  

 efter lønsumsafgiftsloven skal opgøres, når en forening  

 og et selskab er fællesregistreret efter momslovens § 47, stk. 4, 2.  

 pkt.
 Situationen var den, at foreningen var omfattet af  

 lønsumsafgiftspligten som anden økonomisk virksomhed, der mod  

 vederlag leverer ydelser, der ikke er afgiftspligtige efter momsloven, jf.  

 lønsumsafgiftslovens § 1, stk. 1. Selskabet udøvede  

 momsfritagne rejsebureauaktiviteter, jf. momslovens § 13, stk. 1, nr. 16, og  

 var dermed omfattet af lønsumsafgiftspligten, jf.  

 lønsumsafgiftslovens § 1, stk. 1. Foreningen ejede alle aktierne i  

 selskabet og personalet var udelukkende ansat i foreningen.
 For at undgå, at foreningen skulle betale moms ved udlejningen af en  

 del af personalet til selskabet, jf. momslovens § 4, stk. 1, blev foreningen  

 og selskabet fællesregistreret efter momslovens § 47, stk. 4, 2.  

 pkt.
Styrelsen har svaret, at virksomheder, der er fællesregistreret  

 efter momslovens § 47, stk. 4, 2. pkt., og som udøver  

 lønsumsafgiftspligtige aktiviteter, skal registreres under et, jf.  

 lønsumsafgiftsbekendtgørelsens § 2, stk. 2, 1. pkt.  

 Virksomheder, der er registreret under et, betragtes som en virksomhed, jf.  

 lønsumsafgiftsbekendtgørelsens § 2, stk. 2, 3. pkt.
Dette er  

 også fastslået af Landsskatteretten i SKM2001.212.LSR.
 En fællesregistrering mellem en forening og et selskab har  

 imidlertid ikke  den konsekvens, at fællesregistreringen udelukkende  

 skal betale lønsumsafgift som en forening (metode 1).
Styrelsen fandt, at der i henhold til lønsumsafgiftslovens § 4,  

 stk. 4, 2. pkt. og lønsumsafgiftsbekendtgørelsens § 4, stk. 5  

 skal ske en sektoropdeling af virksomheden.
Afgiftsgrundlaget for den del af  

 virksomheden, som udgøres af foreningen, skal opgøres efter  

 lønsumsafgiftslovens § 4, stk. 2, nr. 4 (metode 1), mens  

 afgiftsgrundlaget for den del af virksomheden, som udgøres af  

 selskabet, skal opgøres efter lønsumsafgiftslovens § 4, stk. 1  

 (metode 4).
 Virksomhedens samlede lønsum skal efter de almindelige regler  

 fordeles mellem selskabet og foreningen i forhold til foreningens og  

 selskabets lønsumsafgiftspligtige aktiviteter, uanset om medarbejderne  

 formelt er ansat i foreningen eller selskabet.
 Det er styrelsens opfattelse, at Landsskatterettens kendelse i  

 SKM2001.212.LSR ikke kan tillægges betydning for hvilken metode  

 fællesregistrerede foreninger og selskaber skal afregne  

 lønsumsafgift efter.
I SKM2001.212.LSR var en bank fællesregistreret efter momslovens §  

 47, stk. 4, 2. pkt.
Fællesregistreringen omfattede 40 selskaber,  

 herunder et selskab, som indkøbte, producerede og solgte edb-ydelser.  

 Fællesregistreringen skulle betragtes som en virksomhed, således  

 at edb-selskabet var lønsumsafgiftspligtig efter samme metode (metode  

 2) som resten af fællesregistreringen.
Edb-ydelserne blev således  

 anset for at være en integreret del af bankens  

 lønsumsafgiftspligtige virksomhed efter lønsumsafgiftslovens §  

 1, stk. 1.
 I den foreliggende sag kan selskabets  

 lønsumsafgiftspligtige rejsebureauaktiviteter ikke anses for at  

 være en integreret del af foreningens lønsumsafgiftspligtige  

 aktiviteter, fordi rejsebureauydelserne rent faktisk leveres af selskabet  

 direkte til 3. mand.
