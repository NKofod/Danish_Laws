Nr BTL 114 Betænkning over Forslag til lov om ændring af lov om social bistand  

 (Kommunalbestyrelsens ansvar for hjemmehjælperens berigelsesforbrydelser)  

  

 Nr L 114 1996-97, 1. samling Afgivet af Socialudvalget Afgivet: 19970507 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Der er af et mindretal stillet et ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
 Et mindretal inden for flertallet (Venstres og Det Konservative  

 Folkepartis medlemmer af udvalget) mener ikke, at lovforslaget er godt nok  

 belyst, og at det tværtimod mistænkeliggør en stor gruppe mennesker, der er  

 offentligt ansat.
 Derimod må der henvises til Socialministeriets vejledning om sociale  

 tilbud til ældre m.fl. af juni 1996, hvor det ganske klart kommer til udtryk,  

 at »kommunen bør oplyse om og anbefale beboerne at tegne forsikring for  

 almindeligt indbo m.v.« Det nævnes desuden i vejledningen, at  

 Forsikringsoplysningen har udarbejdet en pjece, der i kort form beskriver de  

 forskellige forsikringsmæssige aspekter, man skal være opmærksom på, når man  

 bor på plejehjem, ældreboliger m.v.
 Venstre og Det Konservative Folkeparti ønsker derfor, at socialministeren  

 opfordrer kommunerne til at tegne en forsikring for deres ansatte, på  

 tilsvarende vis som private firmaer gør.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med det stillede ændringsforslag.
 ÆndringsforslagAf et mindretal (FP):
 Til titlen 1) Undertitlen affattes således:
»(Kommunalbestyrelsens ansvar for visse ansattes  

 berigelsesforbrydelser)».Bemærkninger Til nr. 1 Da lovforslaget også omhandler andre grupper af kommunalt  

 ansatte end hjemmehjælpere, foreslås undertitlen ændret, således at det  

 fremgår, at kommunalbestyrelsen er ansvarlig og derved erstatningspligtig,  

 når de i lovforslaget nævnte ansatte begår berigelseskriminalitet under  

 ansættelsesforholdet.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
