Nr LSF 163 Forslag til Lov om råstoffer Fremsat af miljøministeren (Lone Dybkjær) den 18. januar 1990 Kapitel 1 Formål m.v.
 § 1. Lovens formål er at sikre:
1) at udnyttelsen af råstofforekomsterne på land og hav sker som led i en  

 bæredygtig udvikling efter en samlet interesseafvejning og efter en samlet  

 vurdering af de samfundsmæssige hensyn, der er nævnt i § 3, 2) at indvinding og efterbehandling tilrettelægges således, at det  

 efterbehandlede areal kan indgå som led i anden arealanvendelse, 3) en råstofforsyning på længere sigt, 4) at råstofferne anvendes i forhold til deres kvalitet, og 5) at naturbundne råstoffer i videst muligt omfang erstattes af  

 affaldsprodukter.
§ 2. Loven omfatter sten, grus, sand, ler, kalk, kridt, tørv, muld og  

 lignende forekomster.
Loven gælder ikke for råstoffer, der er omfattet af lov  

 om anvendelse af Danmarks undergrund.
§ 3. Ved lovens anvendelse skal der på den ene side lægges vægt på  

 råstofressourcernes omfang og kvalitet og en sikring af råstofressourcernes  

 udnyttelse samt tages erhvervsmæssige hensyn.
På den anden side skal der  

 lægges vægt på miljøbeskyttelse og vandforsyningsinteresser, beskyttelse af  

 arkæologiske interesser, naturbeskyttelse, herunder bevarelsen af  

 landskabelige værdier og videnskabelige interesser, en hensigtsmæssig  

 byudvikling, infrastrukturanlæg, jord- og skovbrugsmæssige interesser,  

 sandflugtsbekæmpelse og kystsikkerhed, fiskerimæssige interesser, ulemper for  

 skibs- og luftfarten samt ændringer i strøm- og bundforhold.
Kapitel 2 Råstofhusholdning § 4. Miljøministeren kan med henblik på at sikre en ressourceøkonomisk  

 anvendelse af råstofforekomsterne fastsætte regler om:
1) mængden og kvaliteten af de råstoffer, der må anvendes ved udførelsen  

 af bygge- og anlægsarbejder, 2) at der ved udførelsen af bygge- og anlægsarbejder skal anvendes  

 affalds- eller erstatningsprodukter eller ske genanvendelse, 3) mængden og kvaliteten af de råstoffer, der må anvendes ved fremstilling  

 af industriprodukter, 4) oparbejdning af visse råstofkvaliteter i forbindelse med indvindingen.
Kapitel 3 Forekomster på landjorden Kortlægning § 5. Amtsrådet udfører en kortlægning af råstofforekomsterne på  

 landjorden.
 § 6. Miljøministeren kan fastsætte nærmere regler om amtsrådets opgaver  

 efter § 5.
 Tilladelse m.v.
§ 7. Erhvervsmæssig indvinding af råstoffer må kun ske efter tilladelse  

 fra amtsrådet.
Tilladelse til indvinding på strandbredder og andre  

 kyststrækninger, hvor der ikke findes sammenhængende landvegetation, kan kun  

 meddeles med tilslutning fra Kystinspektoratet.
Stk. 2. Ikke-erhvervsmæssige indvindinger på mere end 200 m3 årligt skal  

 anmeldes til amtsrådet inden indvindingen påbegyndes.
Anmeldelsen skal  

 indeholde oplysning om indvindingsområdet, samt arten, mængden og anvendelsen  

 af råstoffet.
Amtsrådet kan inden 4 uger efter, at anmeldelsen er modtaget,  

 stille særlige vilkår for indvindingen.
På strandbredder og andre  

 kyststrækninger, hvor der ikke findes sammenhængende landvegetation, kan  

 amtsrådet til enhver tid forbyde yderligere indvinding eller stille særlige  

 vilkår for indvindingen.
 § 8. En ansøgning om tilladelse efter § 7 gælder også som ansøgning om  

 tilladelse efter anden lovgivning til råstofindvinding i jorden.
§ 9. Tilladelse til indvinding af råstoffer kan gives for indtil 10 år.
I  

 særlige tilfælde kan en tilladelse gives for en længere periode.
Stk. 2. Inden for det område, som tilladelsen omfatter, kan der indvindes  

 andre råstoffer eller større mængder end angivet i tilladelsen, såfremt der  

 sker anmeldelse til amtsrådet inden 4 uger efter, at den pågældende  

 indvinding er påbegyndt.
Amtsrådet kan, inden 4 uger efter at anmeldelsen er  

 modtaget, forbyde videre indvinding, der strider mod den meddelte tilladelse  

 eller stille særlige vilkår for indvindingen.
 § 10. En tilladelse efter § 7 skal blandt andet indeholde vilkår om:
1) at indvinding og efterbehandling sker efter en godkendt plan, der  

 indeholder hovedelementerne for indvindingen og efterbehandlingen, 2) at der stilles fornøden sikkerhed for opfyldelsen af vilkår om  

 efterbehandling.
 Stk. 2. Vilkår, der knyttes til en tilladelse efter stk. 1, er bindende  

 for ejere og indehavere af andre rettigheder over ejendommen uden hensyn til,  

 hvornår retten er stiftet.
 Stk. 3. Amtsrådet foranlediger, at vilkår om efterbehandling tinglyses på  

 ejendommen for ejerens regning.
 Stk. 4. En tilladelse efter stk. 1 bortfalder, hvis den ikke udnyttes  

 inden 3 år efter, at den er meddelt, eller ikke har været udnyttet i 3 på  

 hinanden følgende år.
 § 11. En tilladelse kan i tilfælde af grov eller gentagen overtrædelse af  

 vilkår eller af lovgivningen i øvrigt tilbagekaldes af amtsrådet.
 Stk. 2. En tilladelse til råstofindvinding på strandbredder og andre  

 kyststrækninger, hvor der ikke findes sammenhængende landvegetation, kan til  

 enhver tid begrænses eller tilbagekaldes af amtsrådet.
Underretning og klage § 12. Amtsrådet skal underrette de klageberettigede, jf. § 15 om  

 afgørelser, der kan påklages efter § 13. Underretning til de, der er nævnt i  

 § 15, nr. 3 og 5, kan dog finde sted ved offentlig annoncering.
 § 13. Amtsrådets afgørelser efter loven eller de regler, der fastsættes i  

 medfør af loven, kan for så vidt angår forekomster på landjorden påklages  

 efter bestemmelserne i §§ 14-16. Amtsrådets afgørelser efter § 7, stk. 2, §  

 9, stk. 2 og § 11 kan dog ikke påklages til anden administrativ myndighed.
 Stk. 2. Miljøministerens afgørelser efter loven eller de regler der  

 fastsættes i medfør af loven, kan ikke påklages til anden administrativ  

 myndighed.
§ 14. Det naturklagenævn, der er oprettet i henhold til særlig lov herom,  

 afgør klager, der indgives af miljøministeren eller indeholder spørgsmål, som  

 efter nævnets vurdering har meget væsentlig interesse i forhold til lovens  

 formål.
Miljøministeren afgør andre klager.
 § 15. Klageberettiget er:
1) adressaten for afgørelsen, 2) en offentlig myndighed, 3) enhver, der i øvrigt har en væsentlig, individuel interesse i  

 afgørelsen, 4) Danmarks Naturfredningsforening, 5) lokale foreninger og organisationer, der har en væsentlig interesse i  

 afgørelsen.
§ 16. Klagefristen er 4 uger fra den dag, afgørelsen er meddelt.
Er  

 afgørelsen offentligt bekendtgjort, regnes klagefristen dog altid fra  

 bekendtgørelsen.
Hvis klagefristen udløber på en lørdag eller helligdag,  

 forlænges fristen til den følgende hverdag.
 Stk. 2. Klage indgives skriftligt til amtsrådet, der videresender den til  

 Naturklagenævnet ledsaget af den påklagede afgørelse og det materiale, der er  

 indgået i sagens bedømmelse.
 Stk. 3. En tilladelse må ikke udnyttes, før klagefristen er udløbet.
 Stk. 4. Rettidig klage har opsættende virkning for den påklagede  

 afgørelse, medmindre klagemyndigheden bestemmer andet.
Efterforskning § 17. Miljøministeren kan fastsætte regler om, at efterforskning af  

 råstoffer i særlige tilfælde kun må ske efter tilladelse fra amtsrådet.
Kapitel 4 Forekomster på søterritoriet og kontinentalsoklen Kortlægning og planlægning § 18. Miljøministeren udfører en kortlægning af råstoffer på søterritoriet  

 og kontinentalsoklen.
 Stk. 2. Miljøministeren udarbejder på grundlag af kortlægningen efter stk.  

 1 planer for råstofindvindingen på søterritoriet og kontinentalsoklen.
 Tilladelse m.v.
 § 19. Efterforskning og indvinding af råstoffer på søterritoriet og  

 indvinding af råstoffer på kontinentalsoklen må kun ske efter tilladelse fra  

 miljøministeren.
 Stk. 2. En tilladelse kan gives på nærmere angivne vilkår og for en  

 tidsbegrænset periode til indvinding på hele havbundsområdet eller på en  

 afgrænset del deraf.
 § 20. Miljøministeren kan til enhver tid med henblik på varetagelsen af de  

 i loven nævnte formål fastsætte begrænsninger i arten og mængden af de  

 råstoffer, der må indvindes i henhold til en tilladelse efter § 19.
 § 21. Miljøministeren kan i særligt afgrænsede områder begrænse eller  

 standse en indvinding samt fastsætte generelle eller stedlige dybdegrænser.
Stk. 2. Miljøministeren kan fastsætte regler om, at indvinding ikke må ske  

 i særlige naturtyper.
Reglerne kan omfatte hele havbunden eller nærmere  

 afgrænsede dele af denne.
 § 22. Miljøministeren kan give tilladelse til indvinding og efterforskning  

 af råstoffer på søterritoriet og til indvinding af råstoffer på  

 kontinentalsoklen i et område som nævnt i § 21, stk. 1.
 Stk. 2. En tilladelse gives til en eller flere indvindere i et afgrænset  

 område og for en periode på indtil 10 år.
 Stk. 3. En tilladelse efter stk. 1 kan blandt andet indeholde vilkår om:
1) at tilladelsesindehaveren deltager i kortlægning og efterbehandling af  

 området eller helt eller delvist udreder udgifterne hertil, 2) at råstoffet anvendes til bestemte formål eller virksomheder, 3) at der stilles fornøden sikkerhed for udførelse af efterbehandling, 4) at der indvindes et bestemt angivet minimum eller maximum pr. kvartal/  

 halvår.
 § 23. En tilladelse efter §§ 19 og 22 bortfalder, hvis den ikke udnyttes  

 inden 3 år efter, at den er meddelt, eller ikke har været udnyttet i 3 på  

 hinanden følgende år.
§ 24. Miljøministeren kan tilbagekalde en tilladelse efter § 19, stk. 1.  

 Tilbagekaldelsen skal ske med et varsel på mindst 10 år.
I tilfælde af grov  

 eller gentagen overtrædelse af vilkår eller lovgivningen i øvrigt kan  

 tilbagekaldelsen ske uden varsel.
 § 25. Miljøministeren kan til enhver tid begrænse eller tilbagekalde en  

 tilladelse efter § 22.
Anlæg på kontinentalsoklen § 26. Dansk ret gælder for anlæg, som med henblik på indvinding på  

 kontinentalsoklen befinder sig på sokkelområdet.
Ved bestemmelse af danske  

 domstoles og administrerende myndigheders stedlige myndighedsområde henregnes  

 anlægget til det område, der ligger nærmest, medmindre andet fastsættes af  

 miljøministeren.
 Stk. 2. Følgende love gælder ikke for de i stk. 1 nævnte anlæg:
1) lov om saltvandsfiskeri, 2) lov om jagt og vildtforvaltning.
Kapitel 5 Ekspropriation § 27. Amtsrådet kan ekspropriere fast ejendom, der ikke tilhører staten,  

 og rettigheder over sådan ejendom, når ekspropriationen vil være af væsentlig  

 betydning for at realisere en planlægning til fremme af de formål, der er  

 nævnt i § 1.
 Stk. 2. Ved ekspropriation til erhvervelse af ejendomsret bortfalder alle  

 rettigheder over det eksproprierede, medmindre andet bestemmes i det enkelte  

 tilfælde.
 Stk. 3. Ved ekspropriationens gennnemførelse finder bestemmelserne i lov  

 om offentlige veje §§ 47-49 tilsvarende anvendelse.
 Stk. 4. Taksationsmyndighederne efter lov om offentlige veje fastsætter  

 erstatning for ekspropriation efter stk. 1.
 Stk. 5.Om sagens behandling for taksationsmyndighederne og om  

 erstatningens fastsættelse og udbetaling finder bestemmelserne i lov om  

 offentlige veje §§ 51-56 og 59-67 tilsvarende anvendelse.
Kapitel 6 Indberetninger og undersøgelser § 28. Den, der udfører en råstofboring eller en prøvegravning i jorden, på  

 søterritoriet eller kontinentalsoklen, skal inden 3 måneder efter udførelsen  

 underrette Danmarks Geologiske Undersøgelse om boringens beliggenhed, de  

 forefundne jordlag og vandstanden samt indsende prøver af de gennemborede  

 lag.
Inden for samme frist skal resultater af geofysiske undersøgelser og  

 andre råstofundersøgelser, herunder om råstoffernes kvalitet, indberettes til  

 Danmarks Geologiske Undersøgelse.
Stk. 2. Miljøministeren kan fastsætte nærmere regler om udførelse af  

 boringer efter råstoffer.
Miljøministeren kan fastsætte nærmere regler om, de  

 oplysninger, der skal indsendes til Danmarks Geologiske Undersøgelse, og om,  

 at oplysninger i særlige tilfælde ikke skal indberettes.
 § 29. Miljøministeren kan fastsætte regler om, at den, der foretager  

 råstofindvinding, skal give oplysninger om indvindingen, blandt andet om  

 beliggenhed, art og mængde af de forekomster, der indvindes, og om  

 anvendelsen heraf.
Adgang til undersøgelser på fremmed grund § 30. Miljøministeren og et amtsråd kan på en fremmed grund lade foretage  

 boringer, geofysiske undersøgelser og andre tekniske forarbejder og  

 undersøgelser, som skønnes nødvendige i forbindelse med opgaver efter denne  

 lov.
 Stk. 2. Mindst 2 uger forud skal der gives skriftlig meddelelse til ejere  

 og brugere af vedkommende ejendom, eller hvis dette ikke er muligt, ske  

 offentliggørelse i et eller flere lokale blade.
 Stk. 3. Skader, der forvoldes i forbindelse med undersøgelserne, skal  

 erstattes.
Stk. 4. I mangel af enighed påhviler det den, der har ladet  

 foranstaltningen udføre, at indbringe erstatningsspørgsmålet for  

 Taksationskommissionen.
Lov om offentlige veje §§ 51-58 finder tilsvarende  

 anvendelse.
Kapitel 7 Tilsyn § 31. Amtsrådet påser for så vidt angår råstofindvinding på landjorden, at  

 loven og de regler, der er fastsat med hjemmel i loven, overholdes, at påbud  

 eller forbud efterkommes, og at vilkår fastsat i tilladelser overholdes.
 Stk. 2. Miljøministeren påser for så vidt angår indvinding og  

 efterforskning af råstoffer på søterritoriet og indvinding af råstoffer på  

 kontinentalsoklen, at loven og de regler, der er fastsat med hjemmel i loven,  

 overholdes, at påbud eller forbud efterkommes, og at vilkår fastsat i  

 tilladelser overholdes.
 Stk. 3. Tilsynsmyndigheden, jf. stk. 1 og 2, skal foranledige et ulovligt  

 forhold lovliggjort, medmindre forholdet har underordnet betydning.
 Stk. 4. Kommunalbestyrelsen skal foretage indberetning til  

 tilsynsmyndigheden, når kommunalbestyrelsen får kendskab til et ulovligt  

 forhold.
 Stk. 5. Miljøministeren kan fastsætte nærmere regler for udøvelsen af  

 amtsrådets tilsynsvirksomhed.
 Stk. 6. Miljøministeren kan bestemme, at tilsyn skal udøves af andre  

 myndigheder.
§ 32. Miljøministeren og amtsrådet eller personer, der af disse  

 myndigheder er bemyndiget hertil, har uden retskendelse adgang til offentlige  

 og private ejendomme og lokaliteter, samt skibe eller andet  

 indvindingsmateriel for at udøve de beføjelser, der er tillagt dem i medfør  

 af denne lov, herunder for at foretage undersøgelser af betydning for lovens  

 formål.
Legitimation skal forevises efter anmodning.
 Stk. 2. Politiet yder nødvendig bistand til at udnytte adgangsretten efter  

 stk. 1.
 Stk. 3. Ved eftersyn af erhvervsvirksomheder skal indehaveren og  

 beskæftigede personer yde de i stk. 1 nævnte myndigheder fornøden vejledning  

 og hjælp.
 § 33. Det påhviler den til enhver tid værende ejer eller bruger af en  

 ejendom at berigtige et ulovligt forhold.
Stk. 2. Tilsynsmyndigheden, jf. § 31, stk. 1 og 2, kan for ejerens regning  

 lade et påbud om at berigtige et ulovligt forhold tinglyse på ejendommen.
Når  

 forholdet er berigtiget, skal vedkommende myndighed lade påbudet aflyse fra  

 tingbogen.
Stk. 3. Såfremt et påbud om at berigtige et ulovligt forhold ikke  

 efterkommes rettidigt, kan tilsynsmyndigheden umiddelbart foretage det  

 nødvendige på ejerens eller brugerens bekostning.
Politiet yder nødvendig  

 bistand hertil.
Kapitel 8 Administrative bestemmelser § 34. Miljøministeren kan fastsætte regler om, hvilke oplysninger en  

 ansøgning om tilladelse til råstofindvinding skal indeholde.
Det kan  

 bestemmes, at en ansøgning skal indgives på et særligt skema.
 § 35. Miljøministeren kan fastsætte nærmere regler for amtsrådenes  

 administration af § 7.
 Stk. 2. Miljøministeren kan efter forhandling med vedkommende ministre  

 fastsætte regler for samarbejdet mellem amtsrådet og andre myndigheder.
 § 36. Miljøministeren kan fastsætte regler om, at tilladelser efter § 7,  

 stk. 1, i nærmere angivne tilfælde af mere vidtrækkende betydning meddeles af  

 ministeren.
 Stk. 2. Miljøministeren kan beslutte at overtage amtsrådets beføjelser  

 efter loven i sager, der berører andre myndigheders lovbestemte opgaver eller  

 har større betydning.
Oplysningspligt § 37. Miljøministeren kan pålægge amtsrådene at tilvejebringe oplysninger  

 til brug for vurdering af forhold, der er omfattet af loven.
Oplysningerne  

 kan forlanges afgivet i en bestemt form.
Delegation af ministerens beføjelser § 38. Miljøministeren kan bemyndige en under ministeriet oprettet styrelse  

 eller tilsvarende institution til at udøve de beføjelser, der i denne lov er  

 tillagt ministeren.
 Stk. 2. Ministeren kan fastsætte regler om adgangen til at påklage  

 afgørelser, der er truffet i henhold til bemyndigelse efter stk. 1, herunder  

 at afgørelserne ikke skal kunne indbringes for ministeren.
Sagkyndige råd § 39. Miljøministeren kan nedsætte sagkyndige råd til at rådgive  

 myndighederne i spørgsmål om råstoffer.
Gebyrer § 40. Miljøministeren kan fastsætte regler om gebyrer til dækning af  

 myndighedernes omkostninger ved administration og tilsyn efter loven.
Internationale forpligtelser § 41. Regeringen kan indgå overenskomster med fremmede stater om fælles  

 foranstaltninger til opfyldelse af lovens formål.
 Stk. 2. Miljøministeren fastsætter regler til opfyldelse af internationale  

 overenskomster, der indgås i henhold til stk. 1.
Københavns og Frederiksberg Kommuner § 42. De opgaver og beføjelser, som loven henlægger til amtsrådet udføres  

 for Københavns og Frederiksberg Kommuners vedkommende af kommunalbestyrelsen.  

 Dette gælder dog ikke amtsrådets opgaver efter § 5.
Kapitel 9 Søgsmål og straf § 43. Søgsmål til prøvelse af afgørelser efter loven eller de regler, der  

 fastsættes i medfør af loven, skal være anlagt inden 6 måneder efter, at  

 afgørelsen er meddelt.
Er afgørelsen offentligt bekendtgjort, regnes  

 søgsmålsfristen dog altid fra bekendtgørelsen.
 Stk. 2. Spørgsmål, der kan prøves af Taksationskommissionen, jf. § 27,  

 stk. 4, og § 30, stk. 4, kan ikke indbringes for domstolene, før  

 Overtaksationskommissionens afgørelse foreligger.
 Stk. 3. Søgsmål om ekspropriation efter § 27 anlægges ved den landsret,  

 under hvilken ejendommen er beliggende.
§ 44. Medmindre højere straf er forskyldt efter anden lovgivning, straffes  

 med bøde den, der 1) overtræder § 7, stk. 1 og 2, § 9, stk. 2, § 16, stk. 3, § 19, § 22, §  

 28, stk. 1, § 32 og § 33, 2) indvinder råstoffer i jorden uden adkomst efter § 5, stk. 1, i lov nr.  

 285 af 7. juni 1972, 3) tilsidesætter vilkår eller begrænsninger, der er fastsat i en  

 tilladelse eller i forbindelse med en anmeldelse efter loven eller efter  

 regler udstedt i medfør af denne, 4) tilsidesætter forbud eller påbud efter § 7, stk. 2, § 9, stk. 2, og §  

 31, stk. 3, eller undlader at efterkomme forbud eller påbud, der er udstedt  

 efter regler fastsat i medfør af loven, 5) tilsidesætter forbud eller overtræder vilkår, der er stillet i medfør  

 af § 5, stk. 3, i lov nr. 285 af 7. juni 1972 eller er stillet i medfør af  

 samme lovs § 7, stk. 2.
Stk. 2. Straffen kan stige til hæfte eller fængsel i indtil 1 år, hvis  

 overtrædelsen er begået forsætligt eller ved grov uagtsomhed, og hvis der ved  

 overtrædelsen er 1) voldt skade på miljøet eller fremkaldt fare herfor eller 2) opnået eller tilsigtet en økonomisk fordel for den pågældende selv  

 eller andre, herunder ved besparelser.
Stk. 3. I regler, der udstedes i medfør af loven, kan der fastsættes straf  

 af bøde for overtrædelse af bestemmelserne i reglerne.
Det kan endvidere  

 fastsættes, at straffen kan stige til hæfte eller fængsel i indtil 1 år under  

 de i stk. 2 anførte omstændigheder.
Stk. 4. For overtrædelse, der begås af aktieselskaber, andelsselskaber  

 eller lignende, kan der pålægges selskabet som sådant bødeansvar.
Er  

 overtrædelsen begået af staten, en amtskommune, en kommune eller et kommunalt  

 fællesskab, jf. § 60 i lov om kommunernes styrelse, kan der pålægges staten,  

 amtskommunen, kommunen eller det kommunale fællesskab bødeansvar.
 Stk. 5. Sker der ikke konfiskation af udbytte, som er opnået ved  

 overtrædelsen, skal der ved udmåling af bøde, herunder tillægsbøde, tages  

 særligt hensyn til størrelsen af en opnået eller tilsigtet økonomisk fordel,  

 jf. stk. 2, nr. 2.
Stk. 6. Sagerne behandles som politisager.
Retsmidlerne i retsplejelovens  

 kapitel 73 kan anvendes i samme omfang som i statsadvokatsager.
 § 45. Der er udpantningsret for gebyrer efter § 40 og for udgifter til  

 selvhjælpshandlinger efter § 33, stk. 3, som tilsynsmyndighederne har krav på  

 at få dækket.
Kapitel 10 Ikrafttrædelses- og overgangsbestemmelser m.v.
 § 46. I lov om kontinentalsoklen, jf. lovbekendtgørelse nr. 182 af 1. maj  

 1989, foretages følgende ændringer:
 1. § 2, stk. 1, 2. punktum affattes således:
»Miljøministeren kan tillade indvinding af de råstoffer, der er  

 omfattet af lov om råstoffer, efter reglerne i lov om råstoffer.« 2. § 2, stk. 3-10, § 6 a og § 6 b ophæves.
 § 47. I lov om frikommuner, jf. lovbekendtgørelse nr. 583 af 31. august  

 1989, affattes § 28, e, stk. 1 og 2, således:
 »Miljøministeren kan godkende regler for frikommuneforsøg, hvorefter  

 en frikommune får mulighed for at meddele tilladelse til indvinding af højst  

 1.000 m3 råstoffer pr. år i medfør af § 7, stk. 1, i lov om råstoffer.
 Stk. 2. Miljøministeren kan i forbindelse med godkendelse i henhold til  

 stk. 1 godkende regler, der fraviger bestemmelserne om klage i råstoflovens §  

 13«.
 § 48. Loven træder i kraft den 1. januar 1991.
 Stk. 2. Lov nr. 237 af 8. juni 1977 om råstoffer ophæves. § 5, stk. 3 og  

 4, i lov nr. 285 af 7. juni 1972 om udnyttelse af sten, grus og andre  

 naturforekomster i jorden og på søterritoriet forbliver dog i kraft indtil  

 30. juni 2003 for så vidt angår andre råstoffer end sten, grus og sand.
§ 49. Regler, der er udstedt efter bestemmelserne i § 46, nr. 2, og § 48,  

 stk. 2, forbliver i kraft, indtil de afløses af regler fastsat i henhold til  

 denne lov.
Overtrædelse af reglerne straffes efter de hidtil gældende regler.
§ 50. Afgørelser efter de regler, der er nævnt i § 46, nr. 2, § 48, stk.  

 2, og § 49, bevarer deres gyldighed, indtil der i medfør af loven eller  

 regler udstedt med hjemmel i loven træffes nye afgørelser.
Overtrædelse af  

 sådanne afgørelser straffes efter de hidtil gældende regler.
 § 51. Sager om rettigheder, anmeldt efter § 5, stk. 1, nr. 1-3, i lov nr.  

 285 af 7. juni 1972 om udnyttelse af sten, grus og andre naturforekomster i  

 jorden og på søterritoriet, behandles efter de hidtil gældende regler.
 Stk. 2. Sager om efterbehandling af brunkullejer, der er under behandling  

 ved lovens ikrafttræden behandles efter lov om brunkullejer.
 Stk. 3. Sager om tilladelse efter § 7, stk. 1 og 2, og sager om anmeldelse  

 efter § 7, stk. 3, og § 9, stk. 3, i lov nr. 237 af 8. juni 1977 om  

 råstoffer, der er modtaget af amtsrådet, før denne lovs ikrafttræden,  

 behandles af amtsrådet efter de hidtil gældende regler.
 Stk. 4. Sager, der er indbragt for Skov- og Naturstyrelsen eller  

 Miljøankenævnet før lovens ikrafttræden, færdigbehandles efter de hidtil  

 gældende regler.
 § 52. Retten til råstofindvinding i henhold til anmeldelse efter § 5, stk.  

 1, nr. 1-3, i lov nr. 285 af 7. juni 1972 om udnyttelse af sten, grus og  

 andre naturforekomster i jorden og på søterritoriet, bortfalder for andre  

 råstoffer end sten, grus og sand den 1. juli 2003.
 § 53. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Det foreliggende lovforslag skal - sammen med de samtidigt fremsatte  

 forslag til lov om miljøbeskyttelse, lov om naturbeskyttelse, lov om  

 planlægning og lov om vandløb, samt lov om oprettelse af et Naturklagenævn -  

 ses som miljøministerens forslag om at gennemføre en modernisering og  

 styrkelse af de centrale dele af Miljøministeriets lovgivning.
 Arbejdet med de grundlæggende ændringer af lovgivningen blev indledt med  

 miljøministerens beslutning i efteråret 1988 om ved en »lovpause«  

 at udsætte en del af de på daværende tidspunkt påtænkte lovinitiativer med  

 henblik på at få en bredere debat om lovgivningen.
 Debatten blev indledt i efteråret 1988 med udsendelse til en bred kreds af  

 Miljøministeriets debatoplæg »Enkelt og Effektivt« og  

 »Planlægningsloven - forenkling og modernisering«, som blev fulgt  

 op af regeringens »Landsplanredegørelse 1988«, som også havde  

 karakter af et debatoplæg.
Den efterfølgende debat dannede grundlaget for udarbejdelse af  

 lovudkastet, der den 14. juli 1989 blev sendt til høring hos en meget bred  

 kreds af interesseorganisationer, ministerier m.v.
Høringsfristen udløb den  

 1. november 1989.
 I grundlaget indgår ligeledes regeringens  

 »afbureaukratiseringsplan« fra december 1988 og  

 Indenrigsministeriets betænkning nr. 1168 af maj 1989 fra udvalget om de  

 kommunale opgavers fordeling og finansiering (»Lotz-III-udvalget«).
 Lovforslagene er udarbejdet med et overordnet udgangspunkt i  

 »Brundtlandrapporten« og i regeringens »Handlingsplan for  

 miljø- og udvikling« (december 1988) til opfølgning af denne rapport.
 De modtagne høringssvar har givet anledning til, at det nu fremsatte  

 lovforslag på flere punkter er ændret i forhold til det udkast, der blev  

 udsendt til høring.
2. Lovforslagets indhold Forslaget afløser råstofloven, lov nr. 237 af 8. juni 1977 om råstoffer,  

 som ændret ved lov nr. 250 af 23. maj 1984, lov nr. 118 af 11. marts 1987 og  

 lov nr. 355 af 13. maj 1987, jf.
Miljøministeriets lovbekendtgørelse nr. 108  

 af 30. januar 1989, som ændret ved lov nr. 192 af 29. marts 1989.
 I det følgende redegøres nærmere for de væsentligste ændringer,  

 lovforslaget indebærer i forhold til 77-loven.
2.1. Kortlægning og planlægning En række formkrav til den amtskommunale sektorplanlægning blev ophævet i  

 1987 foranlediget af forslagene i arealudvalgets 1. delbetænkning.
Det  

 hidtidige krav om udarbejdelse af råstofplaner blev erstattet af en  

 forpligtelse for amtskommunerne til at udarbejde planredegørelser på  

 råstofområdet.
Der henvises til lov nr. 355 af 13. maj 1987, jf.  

 Folketingstidende 1986-87, sp. 90, 1499 ff, sp. 10139 ff og sp. 10536 ff,  

 tillæg A, sp. 343 og tillæg B, sp. 683.
I betænkning fra »Lotz-udvalget« er det foreslået, at reglerne  

 om den amtskommunale sektorplanlægning, herunder råstofplanlægningen,  

 afformaliseres helt.
Lovforslaget er udformet i overensstemmelse hermed.
Det betyder ikke, at planlægning inden for råstofområdet bortfalder.
Det  

 forudsættes, at der fortsat - afhængigt af de enkelte amtskommuners behov -  

 foretages den nødvendige planlægning for at sikre varetagelsen af de  

 interesser, der er nævnt i formålsbestemmelserne.
Dette har betydning som  

 redskab for lovens administration og som grundlag for den tværgående  

 interesseafvejning i den sammenfattende fysiske planlægning.
Endvidere er  

 planlægningsarbejdet af betydning for at sikre, at de værdifulde  

 råstofforekomster så vidt muligt udnyttes, før de beslaglægges til andre  

 formål samtidigt med, at der tages mest muligt hensyn til landskabelige  

 forhold og naturen.
Endelig skal planlægningen skabe mulighed for, at  

 ressourcerne bliver fordelt og anvendt hensigtsmæssigt.
 Det bemærkes, at det følger af miljøministerens bekendtgørelse nr. 857 af  

 14. december 1988 om ikrafttræden af forskellige bestemmelser i lov om  

 ændring af forskellige miljø- og planlægningslove, der jf. lovforslagets §  

 49, stk. 1, forudsættes opretholdt, at de råstofplaner, der efter de  

 hidtidige regler er udarbejdet af amtsrådene men endnu ikke godkendt  

 (»førstegenerationsplanerne«), skal færdiggøres og godkendes efter  

 de hidtige regler.
 Regionplanlægningen skal fortsat fungere som den overordnede  

 sammenfattende planlægning, hvor råstofinteresserne afvejes over for andre  

 arealinteresser i det åbne land.
 Regionplanerne skal således som hidtil udlægge graveområder, hvor  

 ressourcerne er til stede, samtidigt med at der tages mest muligt hensyn til  

 landskabelige forhold, naturen, jordbrugsmæssige forhold m.v., således at  

 indvindingen kan foregå i størst mulig harmoni hermed.
Bestemmelserne om kortlægning af råstofforekomsterne med henblik på at  

 fastlægge beliggenhed, art, kvalitet og udstrækning heraf er dog opretholdt.  

 Resultaterne af kortlægningen skal først og fremmest danne baggrund for  

 amtsrådenes udpegning af graveområder i regionplanerne.
Herudover skal  

 kortlægningen medvirke til at skabe grundlag for en afvejning af, at  

 værdifulde råstoffer ikke beslaglægges ved arealernes anvendelse til andre  

 formål, der vil umuliggøre en senere indvinding.
Endvidere er den viden om  

 den aktuelle ressourcesituation, som det løbende kortlægningsarbejde giver,  

 en nødvendig forudsætning for, at miljøministeren kan varetage det  

 overordnede hensyn om at sikre forsyningssikkerheden på længere sigt.
 Kortlægning af forekomsterne på havbunden skal som hidtil forestås af  

 miljøministeren, der tillige som nu skal indsamle viden om andre interesser i  

 de råstofholdige områder med henblik på at udarbejde planer for  

 råstofindvindingen på havbunden.
 I den gældende lov er det forudsat, at den statslige styring af  

 råstofudnyttelsen skal ske ved, at miljøministeren, blandt andet på baggrund  

 af den amtskommunale råstofplanlægning, udarbejder en forsyningsplanlægning.  

 Forsyningsplanlægningen skal sikre landets og erhvervets forsyning med  

 råstoffer, herunder eksempelvis fordelingen af sø- og landmaterialer.
 Den eksisterende lov indeholder samtidig en hjemmel for ministeren til at  

 bestemme, at forsyningsplanlægningen skal lægges til grund ved behandlingen  

 af enkeltsager efter loven.
Lovforslaget indeholder ikke længere bestemmelser om en statslig  

 forsyningsplanlægning.
Udmøntning af de nationale synspunkter om  

 indvindingsforhold og forsyningssikkerhed forudsættes for fremtiden at skulle  

 ske gennem udstedelse af landsplandirektiver med henblik på opfølgning i  

 regionplanlægningen.
Det er derfor nødvendigt, at ministeren til stadighed har et samlet  

 overblik over den aktuelle ressourcesituation, som skal danne baggrund for  

 udviklingen af råstofhusholdningssynspunkter og iværksættelse af  

 kortlægningsinitiativer, hvor de overordnede forsyningsforhold tilsiger det.  

 Grundlaget herfor er som nævnt dels det løbende kortlægningsarbejde  

 vedrørende landmaterialer, dels det amtskommunale planlægningsarbejde, som  

 allerede er foretaget, og som formodes i et vist omfang at blive vedligeholdt  

 af amtsrådene uanset afformaliseringen af råstofplanerne.
Hertil kommer  

 kortlægnings- og planlægningsarbejdet for sømaterialer.
2.2. Enkeltsagsbehandling I overensstemmelse med de overordnede principper for lovarbejdet er det  

 hovedreglen i lovforslaget, at amtsrådenes afgørelser for så vidt angår  

 forekomster på landjorden skal kunne påklages.
Visse nærmere definerede  

 afgørelser er dog endelige.
 Klagemyndigheden fordeles mellem det naturklagenævn, der foreslås oprettet  

 ved særlig lov, og miljøministeren, idet klager vedrørende spørgsmål af meget  

 væsentlig interesse i forhold til lovens formål behandles af  

 naturklagenævnet, mens andre klager behandles af ministeren (Skov- og  

 Naturstyrelsen efter bemyndigelse, jf. § 38).
2.3. Havområdet Miljøministeren har den 19. maj 1989 tiltrådt, at der sker en ændring i  

 praksis for administrationen af råstofindvindingen på havbunden i  

 overenstemmelse med redegørelsen »Råstofindvinding på havet - forslag  

 til ny administrations- og tilladelsespraksis«, Skov- og Naturstyrelsen,  

 februar 1989. Lovforslaget indeholder en række forslag til ændringer, som er  

 foreslået i redegørelsen.
De hidtil gældende regler om indvinding af råstoffer på kontinentalsoklen  

 er udtaget af kontinentalsokkelloven og er foreslået integreret i forslagets  

 kapitel 4 om indvinding på søterritoriet og kontinentalsoklen.
Dette  

 indebærer, at administrationen af råstofindvinding på havområdet fremover  

 alene skal ske i henhold til råstofloven.
Efterforskning af råstoffer på  

 kontinentalsoklen er som hidtil omfattet af kontinentalsokkelloven.
Lovforslaget udbygger miljøministerens mulighed for at foretage nærmere  

 regulering af indvindingen i overensstemmelse med den ovennævnte redegørelse.  

 Det indebærer, at en stor del af indvindingen over en kortere årrække vil  

 blive omfattet af konkrete tilladelser.
Forslaget indeholder nu yderligere  

 hjemmel for ministeren til at forbyde indvinding i særlige naturtyper, for  

 eksempel stenrev.
Endvidere vil specielt EF-fuglebeskyttelsesområder og  

 Ramsar-områder blive underkastet en vurdering.
 På grundlag af drøftelser med Foreningen af Danske Ral- og Sandsugere vil  

 der blive fastlagt retningslinier for udførelse af efterbehandling og  

 gennemførelse af kortlægninger og undersøgelser m.m., bl.a. med henblik på at  

 sikre, at erhvervet får mulighed for at vurdere de økonomiske forhold i  

 forbindelse med indvindingsopgaver.
2.4. Øvrige ændringer De gældende bestemmelser om betaling af afgifter af råstoffer, der  

 indvindes, er udtaget i forslaget.
Reglerne indgår i lov om afgift af affald  

 og råstoffer.
 Lovforslaget indholder endvidere en hjemmel for amtsrådet til at  

 ekspropriere fast ejendom og rettigheder, der er knyttet til fast ejendom,  

 når det vil være af væsentlig betydning for at realisere en ønsket  

 planlægning.
 Baggrunden for bestemmelsen er ønsket om en stærkere samfundsmæssig  

 styring af udnyttelsen af den begrænsede råstofressource og en mere  

 hensigtsmæssig efterbehandling af større, sammenhængende indvindingsområder.
I følge den gældende råstoflov er det alene indvinding af råstoffer på  

 landjorden, der kræver en forudgående tilladelse fra amtsrådet.
Lovforslaget  

 har imidlertid medtaget en hjemmel, hvorefter ministeren i særlige tilfælde  

 kan fastsætte regler om, at også efterforskning af råstoffer kræver en  

 forudgående tilladelse.
 Baggrunden herfor er, at der kan knytte sig mere overordnede interesser  

 til en mere omfattende efterforskning af specialiserede råstoffer, hvorfor  

 der kan være et behov for at stille særlige vilkår m.v. for efterforskningen.
 For at sikre en mere resourceøkonomisk anvendelse af råstofferne indebærer  

 lovforslaget, at der i højere grad end nu kan stilles krav om anvendelse af  

 erstatningsmaterialer m.m.
Der er endvidere foretaget en række mindre ændringer og tilføjelser.
Under  

 bemærkningerne til lovforslagets enkelte bestemmelser vil der blive redegjort  

 nærmere herfor.
3. Økonomiske, administrative bemærkninger 3.1. Indledning Med lovforslaget afformaliseres den amtskommunale sektorplanlægning helt.
 Amtsrådene skal fortsat forestå en råstofkortlægning af forekomsterne på  

 landjorden.
Amtsrådenes afgørelser efter loven kan som hovedregel påklages og  

 behandles af enten Naturklagenævnet eller Skov- og Naturstyrelsen efter  

 bemyndigelse fra ministeren.
Visse nærmere definerede afgørelser kan, jf. det  

 ovenfor anførte, dog ikke påklages.
3.2. Miljøministeriets besparelser Begrænsninger i klageadgangen Amtsrådenes afgørelser har hidtil kunnet påklages til Miljøministeriet ved  

 Skov- og Naturstyrelsen, hvis afgørelser igen kunne indbringes for  

 Miljøankenævnet.
 Den foreslåede klageordning vil betyde, at langt de fleste klager også for  

 fremtiden vil blive behandlet af ministeren (Skov- og Naturstyrelsen efter  

 bemyndigelse).
 Kun ganske få klager forventes at skulle afgøres af Naturklagenævnet, idet  

 de vedrører spørgsmål af væsentlig interesse i forhold til lovens formål.
 De afgørelser, som i loven er gjort endelige, udgør et meget begrænset  

 antal.
 Da der i øvrigt medgår ressourcer i forbindelse med Naturklagenævnets  

 behandling af klager skønnes den foreslåede klageadgang ikke at medføre  

 nævneværdige besparelser på Miljøministeriets budget.
3.3. Amtskommunale besparelser Afformalisering af råstofplanlægningen Ved lovens ikrafttræden vil der foreligge råstofplaner for samtlige  

 amtskommuner udarbejdet efter de hidtil gældende regler.
 De amtskommuner, der allerede har gennemført en rimelig detaljeret  

 sektorplanlægning, vil, uanset en afformalisering, sandsynligvis kunne spare  

 ressourcer ved enkeltsagsbehandlingen, idet en række forhold allerede vil  

 være afklaret gennem sektorplanlægningen.
De amtskommuner, hvor planlægningen ikke har nået et tilsvarende  

 detaljeringsniveau, kan ikke umiddelbart antages at ville indstille  

 planlægningsarbejdet, selvom råstofplanlægningen afformaliseres.
Baggrunden  

 for denne antagelse er, at eventuelle besparelser på planlægningsområdet  

 sandsynligvis vil blive udlignet ved merarbejde i forbindelse med  

 enkeltsagsbehandlingen, en sammenhæng som flere amtskommuner har givet udtryk  

 for.
 På denne baggrund skønnes der ikke at blive tale om nævneværdige  

 amtskommunale besparelser som følge af den fuldstændige afformalisering af  

 råstofplanlægningen.
Bemærkninger til de enkelte bestemmelser Til kapitel 1. Formål Til § 1 Formålsbestemmelsen er i forhold til 1977-lovens § 2 udvidet og  

 omformuleret.
Nr. 1 er omformuleret i forhold til 1977-lovens § 2, nr. 1, blandt andet i  

 lyset af Brundtland-kommissionens anbefalinger, hvorefter det bør tilstræbes,  

 at udnyttelsen af ikke-gendannelige råstoffer sker som led i en bæredygtig  

 udvikling.
Det indebærer, at presset på råstofressourcerne i videst muligt  

 omfang skal søges reduceret, at der skal udvikles teknologier med henblik på  

 at højne kvaliteten af underlødige materialer for derved at øge  

 råstofressourcen og endelig, at der skal sættes ind på at finde egnede  

 erstatningsmaterialer, der kan erstatte de naturbundne råstoffer.
Råstofudnyttelsen skal fortsat ske på grundlag af en samlet  

 interesseafvejning.
I det omfang amtsrådene ikke længere udarbejder en  

 egentlig råstofplanlægning, vil afvejningen af råstofinteresserne over for  

 andre sektorinteresser alene ske i regionplanlægningen.
 Interesseafvejningen på havområdet skal som hidtil foregå ved, at  

 ministeren på baggrund af havbundskortlægningen og viden om andre interesser  

 udarbejder planer for råstofindvindingen i havbunden.
 De samfundsmæssige hensyn, der skal indgå ved interesseafvejningen,  

 fremgår af forslagets § 3.
Bestemmelsen i nr. 2 skal ses i lyset af den foreslåede bestemmelse  

 om, at der i forbindelse med råstofindvindingstilladelser på landjorden altid  

 skal stilles krav til ansøgeren om udarbejdelse af en indvindings- og  

 efterbehandlingsplan.
Planen skal godkendes af det pågældende amtsråd.  

 Amtsrådet får herved bedre mulighed for i samarbejde med den pågældende  

 ansøger at sikre, at den aktuelle indvinding og efterbehandling foregår i  

 overensstemmelse med den omgivende faktiske eller planlagte arealanvendelse.  

 Indvindings- og efterbehandlingsplanen vil indebære, at det allerede ved  

 indvindingens påbegyndelse er fastlagt, om arealerne efter indvindingens  

 ophør skal anvendes til jordbrugsmæssige formål, eller om arealerne i henhold  

 til den amtskommunale eller kommunale planlægning skal anvendes til  

 ikke-jordbrugsmæssige formål.
Råstofferne udgør en begrænset ressource, og bestemmelsen angiver i nr.  

 3, at et af hovedformålene med loven er at sikre landets fortsatte  

 forsyning med råstoffer fra hav og land.
Det kræver, at miljøministeren til  

 stadighed har et overblik over den totale ressourcesituation.
Forudsætningen  

 herfor er først og fremmest kendskabet til det amtskommunale  

 kortlægningsarbejde og rummeligheden af de udlagte graveområder samt de  

 politiske redegørelser for den fremtidige regionale indvinding.
For  

 indvindinger på havbunden vil ministeren tage udgangspunkt i kortlægnings- og  

 planlægningsarbejdet og i den til rådighed værende  

 erhvervsindvindingskapacitet.
 Ministeren kan i den sammenhæng blandt andet tage stilling til, hvor store  

 dele af råstofforsyningen i de enkelte dele af landet, der bør komme fra  

 havområdet.
 Der henvises i øvrigt til de almindelige bemærkninger.
 Bestemmelserne i nr. 4 og 5 svarer indholdsmæssigt til  

 bestemmelserne i 1977-lovens § 2, nr. 2. Hensigten er at sikre, at der i  

 videst mulig omfang tilvejebringes en råstofhusholdning, der især skal sikre,  

 at råstofferne anvendes i forhold til deres kvalitet, og at der til stadighed  

 sættes ind på at finde egnede erstatningsmaterialer for de naturbundne  

 råstoffer.
Til § 2 Bestemmelsen angiver som 1977-lovens § 1, hvilke råstoffer, loven finder  

 anvendelse på, idet dog kun de praktisk mest betydningsfulde er særligt  

 nævnt.
Loven omfatter ikke de råstofforekomster, der er omfattet af  

 undergrundsloven.
Specielt for råstoffet methan skal det bemærkes, at det kun  

 er methan, der er dannet i mellemistidsaflejringer (kvartære lag), der er  

 omfattet af råstofloven.
Methan i de dybere lag er omfattet af  

 undergrundsloven.
Det skal anføres, at indvinding af sand med henblik på at udnytte de i  

 sand forekommende særlige mineraler og metaller er omfattet af råstofloven.  

 »Lignende forekomster« kan f.eks. være flyveaske fra afsluttede  

 depoter, der indvindes erhvervsmæssigt med henblik på videresalg og  

 anvendelse inden for bygge- og anlægssektoren.
Indvinding fra sådanne depoter  

 må i henseende til gener og ulemper sidestilles med indvinding af naturbundne  

 råstoffer, ligesom der kan være et tilsvarende behov for en efterbehandling  

 af området.
 Det bemærkes, at opgravning fra depoter i drift er omfattet af  

 miljøbeskyttelsesloven og kræver en supplerende tilladelse efter denne lovs  

 kap. 5.
 Opgravning af deponeret byggeaffald med henblik på tilsvarende anvendelse  

 som de naturbundne råstoffer er også omfattet af »lignende  

 forekomster«, jf. det ovenfor anførte.
Til § 3 Bestemmelsen indeholder i lighed med 1977-lovens § 3 en udtømmende  

 opregning af de hensyn, der skal vurderes og afvejes imod hinanden ved  

 afgørelsen af, om en tilladelse til råstofindvinding skal gives eller ej, og  

 på hvilke vilkår indvindingen i givet fald skal foregå.
 Det er nu særligt fremhævet, at der udover råstofressourcernes omfang og  

 sikring af deres udnyttelse fremover også skal tages hensyn til lødigheden af  

 den pågældende ressource, når råstofmyndigheden skal foretage afvejning  

 overfor de modstående hensyn, såsom vandforsyningsinteresser,  

 naturbeskyttelseshensyn m.v.
 I forhold til den tilsvarende bestemmelse i 1977-loven er det yderligere  

 fastsat, at hensyn til infrastrukturanlæg og ulemper for luftfarten også skal  

 indgå i afvejningen.
 Med »infrastrukturanlæg« tænkes navnlig på el-, naturgas- og  

 teleledninger.
Erfaringerne viser, at der kan opstå problemer for ledningsejere på  

 arealer, hvor der foregår råstofindvinding, og at visse anlæg skal ombygges  

 som følge af en påtænkt råstofindvinding.
Bestemmelsen skal først og fremmest  

 sikre, at der ved vilkårsfastsættelsen tages højde herfor, herunder afklares,  

 hvilke aftaler, der i givet fald skal ligge til grund for en ombygning.
På  

 tilsvarende vis bør det indgå i en tilladelse, hvordan anlægget skal indgå i  

 terrænet, når området skal efterbehandles.
 Baggrunden for, at ulemper for luftfarten nu er medtaget i opregningen,  

 er, at der kan opstå flyvesikkerhedsmæssige problemer, såfremt en  

 råstofindvinding vil efterlade en gravesø i en sådan afstand fra offentlige  

 og/eller militære flyvestationer, at fuglene flyver i indflyvningsområdet  

 mellem gravesøen og flyvepladsen.
Til kapitel 2. Råstofhusholdning Til § 4 I 1977-loven findes i § 6 en hjemmel for ministeren til at fastsætte  

 regler med henblik på at sikre en ressourceøkonomisk anvendelse af  

 råstofforekomsterne.
Herefter kan miljøministeren fastsætte regler for såvel  

 mængde som kvalitet af råstoffer, der anvendes i bygge- og anlægssektoren,  

 herunder foreskrive anvendelse af erstatningsmaterialer i stedet for de  

 traditionelle råstoffer.
Hjemlen har ikke hidtil været udnyttet.
Det er dokumenteret, at flyveaske kan anvendes primært som råmateriale ved  

 cementfabrikation, til fyld og ved vejbygning.
Flyveaske genanvendes i dag op  

 mod 100 %. Det er på tilsvarende måde dokumenteret, at slagger kan anvendes  

 ved vejbyggeri, men det er ikke fundet fornødent at fastsætte egentlige  

 regler om anvendelsen heraf.
Der foreligger endnu ikke tilstrækkelig dokumentation for  

 bygningsaffaldets egnethed inden for bygge- og anlægssektoren.
Det samme gør  

 sig gældende for afsvovlingsprodukter.
Denne dokumentation er under  

 opbygning, og behovet for regler på området vil blive vurderet i lyset heraf.
 I overvejelserne af ved genanvendelse at spare på de danske  

 råstofforekomster indgår også muligheden for at nyttiggøre det  

 havbundsmateriale, der dumpes (klappes). Det vil ligeledes i den forbindelse  

 blive overvejet, om der skal udarbejdes regler om anvendelse af  

 klapmateriale.
 Bestemmelsen er i forhold til den tilsvarende bestemmelse i 1977-loven  

 udvidet, så den muliggør regulering af materialeforbruget, ikke alene inden  

 for bygge- og anlægssektoren, men også i forbindelse med fremstilling af  

 industriprodukter.
 Der er endvidere indføjet en hjemmel, hvorefter ministeren kan fastsætte  

 regler om, at visse råstofkvaliteter i forbindelse med selve indvindingen  

 skal oparbejdes med henblik på anvendelse til mere lødige formål.
 Ud over de ressourceøkonomiske aspekter vil også de samfundsøkonomiske  

 hensyn indgå ved vurderingen af behovet for regler på området.
 Eventuelle regler vil blive forhandlet med de berørte myndigheder bl.a.  

 Boligministeriet og Trafikministeriet og de berørte brancheforeninger, såsom  

 Foreningen af Danske Grus- og Stenindustriier, Danske Ral- og Sandsugere og  

 Entreprenørforeningen.
Til kapitel 3. Forekomster på landjorden Til § 5 Som nævnt i de almindelige bemærkninger skal amtsrådene fortsat forestå en  

 kortlægning af råstofferne efter art, mængde og beliggenhed.
Kortlægningen  

 vil indgå som grundlag for regionplanlægningen og fastsættelse af  

 retningslinier for anvendelse af arealer til råstofindvinding.
Det skal i den  

 sammenhæng særligt bemærkes, at der i henhold til Miljøministeriets  

 bekendtgørelse nr. 446 af 23. juni 1989 om vurdering af større anlægs  

 virkning på miljøet (VVM) skal udarbejdes et regionplantillæg med et særligt  

 indhold, før der gives tilladelse til råstofindvinding i mere end 10 år eller  

 i større mængder end 200.000 m3 årligt for så vidt angår andre forekomster  

 end sand, sten og grus.
Til § 6 Ministeren kan som hidtil fastsætte nærmere regler om amtsrådenes  

 kortlægningsarbejde efter § 5. Sådanne regler vil i givet fald blive fastsat  

 efter forhandling med Amtsrådsforeningen.
Til § 7 Bestemmelsen i forslagets § 7, stk. 1, svarer til den tilsvarende  

 bestemmelse i § 7, stk. 1, i 1977-loven.
Det er herefter fortsat amtsrådet,  

 der meddeler tilladelse til erhvervsmæssig indvinding af råstoffer på  

 landjorden.
På strandbredder og andre kyststrækninger, hvor der ikke findes  

 sammenhængende landvegetation, kan amtsrådet, som i dag, jf. 1977-lovens § 7,  

 stk. 2, ikke mod Kystinspektoratets indstilling meddele tilladelse til  

 råstofindvinding.
Amtsrådet skal følge Kystinspektoratets indstilling om  

 vilkår.
Ifølge forslaget skal sager, hvor Kystinspektoratet eller et amtsråd er  

 ansøger, for fremtiden behandles af amtsrådet efter § 7, stk. 1. Som følge  

 heraf bliver § 1 b) i Miljøministeriets bekendtgørelse nr. 328 af 27. juni  

 1978 om Fredningsstyrelsens, amtsrådenes og Hovedstadsrådets kompetence efter  

 lov om udnyttelse af sten, grus og andre naturforekomster og efter  

 råstofloven ophævet, når loven træder i kraft.
Ifølge bestemmelsen har Skov-  

 og Naturstyrelsen kompetencen til at meddele tilladelse, når et  

 amtsråd/Hovedstadsrådet eller Kystinspektoratet er ansøger.
 Det skal understreges, at der er tale om en erhvervsmæssig  

 råstofindvinding, såfremt et amtsråd, som ejer eller bruger af en given  

 ejendom, optræder som ansøger efter råstofloven i forbindelse med et bygge-  

 og/eller anlægsarbejde.
Efter § 7, stk. 3, i 77-loven kan ikke-erhvervsmæssig indvinding ske uden  

 tilladelse.
Såfremt indvindingen er af ikke ringe omfang, skal der dog ske  

 anmeldelse af den påtænkte indvinding til råstofmyndigheden.
 Bestemmelsen er i stk. 2 foreslået ændret, således at der skal ske  

 anmeldelse forinden påbegyndelse af enhver ikke-erhvervsmæssig indvinding,  

 der vil overstige 200 m3 årligt.
 Baggrunden for ændringen er, at der har vist sig et behov for, at  

 råstofmyndigheden også får kendskab til mere beskedne indvindinger, som vil  

 kunne efterlade uheldige skår i landskabet, især hvis indvindingen foregår i  

 et særligt naturbeskyttelsesområde eller lignende.
Der er derfor tillige skabt mulighed for, at råstofmyndigheden inden 4  

 uger efter anmeldelsens modtagelse kan stille særlige vilkår.
Vilkårene vil  

 typisk vedrøre den praktiske måde, indvindingen tilrettelægges på, samt  

 fastlægge en løbende efterbehandling af området.
 Indvindingen kan påbegyndes i umiddelbar forlængelse af anmeldelsens  

 indgivelse til amtsrådet.
 Bestemmelsen i 1977-lovens § 7, stk. 3, om at amtsrådene til enhver tid  

 kan forbyde ikke-erhvervsmæssige indvindinger på strandbredder og andre  

 kyststrækninger, hvor der ikke findes sammenhængende landvegetation, er  

 opretholdt i forslagets § 7, stk. 2. Bestemmelsen i 77-loven om, at amtsrådet  

 skal følge Kystinspektoratets indstilling om forbud eller vilkår, vil blive  

 indarbejdet i de bindende regler om samarbejdet mellem amtsrådet og andre  

 myndigheder, der med hjemmel i § 35 vil blive udarbejdet i forlængelse af  

 loven.
Til § 8 Forslaget er i overensstemmelse med den tilsvarende bestemmelse i § 8,  

 stk. 1, i 1977-loven.
En ansøgning efter råstofloven gælder således som  

 hidtil også som ansøgning efter andre love, når der efter disse love kræves  

 tilladelse til selve den påtænkte indvinding, herunder som ansøgning efter  

 landbrugsloven, skovloven og naturbeskyttelsesloven.
Ansøgninger efter råstofloven skal således som hidtil alene indsendes til  

 amtsrådet.
Det påhviler herefter amtsrådet at forelægge sagen for de andre  

 myndigheder, som har kompetence med hensyn til selve den påtænkte indvinding.  

 Det skal i den forbindelse nævnes, at Landbrugsministeriet har delegeret  

 kompetencen til at meddele tilladelse efter landbrugslovens § 7a, stk. 4, til  

 amtsrådene, når indvindingen skal foregå på et landbrugspligtigt areal, hvor  

 landbrugspligten ikke søges ophævet.
Der skal derimod fortsat indsendes en særskilt ansøgning om andre  

 tilladelser, som ikke vedrører selve indvindingen, men som dog kan være en  

 forudsætning for indvindingsvirksomhedens etablering.
Det kan for eksempel  

 være tilladelse til spildevandsudledning efter miljøbeskyttelsesloven eller  

 tilladelse efter landbrugsloven i forbindelse med udstykning og ophævelse af  

 landbrugspligten og med henblik på erhvervelse af en landbrugsejendom.
Til § 9 Forslagets § 9, stk. 1, er i overensstemmelse med 1977-lovens § 9, stk. 1.  

 Det vil sige, at der skal foreligge ganske særlige forhold som begrundelse  

 for, at en tilladelse skal gives for en længere årrække end 10 år.
Sådanne  

 særlige forhold vil f.eks. foreligge, hvor der kræves meget store  

 arealreservationer for at sikre en virksomheds fortsatte indvinding eller  

 hvor der kræves meget betydelige investeringer i indvindingsvirksomheden og  

 virksomheden derfor har behov for at være sikret en længere periode med  

 henblik på afskrivning af anlægsudgifter.
 Også tilladelser, der vedrører en længere indvindingsperiode end 10 år,  

 skal for fremtiden gives af amtsrådene.
 § 1 a) i Miljøministeriets bekendtgørelse nr. 328 af 27. juni 1978,  

 hvorefter tilladelser, der vedrører en invindingsperiode på mere end 10 år,  

 skal gives af Skov- og Naturstyrelsen, vil herefter blive ophævet, samtidig  

 med lovens ikrafttræden.
Stk. 2 svarer i hovedtræk til § 9, stk. 3, i 1977-loven, hvorefter der kan  

 foretages erhvervsmæssig indvinding i større mængder eller af andre råstoffer  

 end forudsat i indvindingstilladelsen, såfremt der sker anmeldelse herom til  

 amtsrådet.
Bestemmelsen finder alene anvendelse »for andre  

 råstoffer«, i det omfang disse ikke er omhandlet i råstoftilladelsen og  

 dennes vilkår.
 Fremgår det således af vilkårene for en tilladelse til indvinding af sand,  

 sten og grus, at muld og overjord ikke må fjernes fra indvindingsarealet, kan  

 der ikke lovligt foretages indvinding af muld og overjord, uanset der  

 indgives anmeldelse herom til amtsrådet efter § 9, stk. 2.
Forslaget indebærer, at amtsrådet ud over at forbyde videre indvinding,  

 der strider mod den meddelte tilladelse, nu tillige kan stille særlige vilkår  

 for indvindingen.
Vilkårene skal være begrundet i ændret råstofmængde eller  

 -art og skal stilles inden 4 uger fra anmeldelsens modtagelse.
Til § 10 Efter forslagets § 10, stk. 1, skal tilladelse til råstofindvinding altid  

 indeholde vilkår om, at der på ansøgerens foranledning udarbejdes en grave-  

 og efterbehandlingsplan.
Planen skal godkendes af amtsrådet, inden  

 indvindingen påbegyndes.
 Planen skal som nævnt under bemærkningerne til § 1 medvirke til at sikre,  

 at det efterbehandlede areal på en hensigtsmæssig måde kan indpasses til  

 omgivelsernes faktiske eller planlagte anvendelse.
 Efter forslaget skal der - som hidtil, når der er tale om erhvervsmæssig  

 indvinding - altid stilles vilkår om sikkerhedsstillelse for opfyldelse af  

 forpligtelsen til at efterbehandle.
Derudover kan amtsrådene som hidtil fastsætte andre vilkår for  

 indvindingens og efterbehandlingens tilrettelæggelse, som kræves til  

 varetagelse af de i § 3 nævnte hensyn.
En egentlig lovbestemmelse herom som i  

 1977-lovens § 10, stk. 2, er dog ufornøden.
 Stk. 2 er uændret i forhold til 1977-lovens § 10, stk. 3.
Stk. 3 er ændret i forhold til 1977-lovens § 10, stk. 4, idet det som  

 noget nyt foreslås, at tinglysningen af vilkårene om efterbehandling sker på  

 bekostning af ejendommens ejer.
Det er dog fortsat amtsrådet, der skal  

 foranledige tinglysningen foretaget.
 Stk. 4 svarer i hovedtræk til 1977-lovens § 23, idet det dog nu yderligere  

 er fastsat, at en tilladelse også bortfalder, såfremt den ikke har været  

 udnyttet i 3 på hinanden følgende år.
Til § 11 § 11, stk. 1 og 2 om tilbagekaldelse af tilladelser til erhvervsmæssig  

 råstofindvinding svarer til § 24, stk. 1 og 2, i 1977-loven.
Bestemmelsen om,  

 at råstofmyndigheden skal følge Kystinspektoratets indstilling om begrænsning  

 eller tilbagekaldelse af tilladelser på de i § 7, stk. 2, nævnte  

 kyststrækninger, vil blive indarbejdet i de bindende regler om samarbejdet  

 mellem amtsrådet og andre myndigheder, der med hjemmel i § 35 vil blive  

 udarbejdet i forlængelse af loven.
 Til § 12.
 Bestemmelsen om underretning af de klageberettigede svarer stort set til  

 1977-lovens § 11. Det er dog præciseret, at også underretning til lokale  

 organisationer og foreninger kan ske ved offentlig annoncering.
Til § 13 Paragraffen afgrænser de afgørelser vedrørende råstofindvinding på  

 landjorden, som ifølge lovforslaget skal kunne efterprøves af en anden  

 administrativ myndighed.
I stk. 1 foreslås i 1. pkt., at amtsrådenes afgørelser vedrørende  

 forekomster på landjorden som udgangspunkt skal kunne påklages.
Det gælder  

 også amtsrådets afgørelser om ekspropriation efter forslagets § 27.
Ved 2. pkt. i stk. 1. gøres visse af amtsrådenes afgørelser dog  

 endelige.
Det gælder amtsrådene afgørelser efter § 7, stk. 2, om fastsættelse  

 af vilkår for ikke-erhvervsmæssige råstofindvindinger.
Endvidere gælder det  

 for afgørelser efter § 9, stk. 2, vedrørende anmeldelser om, at der foretages  

 erhvervsmæssig indvinding i større mængde eller af andre råstoffer end  

 forudsat i tilladelsen.
Det gælder endelig afgørelser efter § 11 om  

 tilbagekaldelse af tilladelser til råstofindvinding i jorden.
I stk. 2 foreslås det, at en afgørelse i medfør af loven, som  

 træffes af miljøministeren, ikke skal kunne påklages.
Bestemmelsen omfatter  

 ikke blot - hvad der er selvfølgeligt - miljøministerens anvendelse af  

 hjemlen til at fastsætte generelle forskrifter.
Bestemmelsen omfatter tillige  

 konkrete afgørelser, som træffes af ministeren som 1. eller 2. instans.  

 Forslaget har sammenhæng med den opspaltning af klagemyndigheden, som fremgår  

 af § 14. Når ministeren under ansvar for Folketinget (eller efter ministerens  

 bemyndigelse, jf. § 38, en styrelse under ministeriet) har truffet en  

 afgørelse, bør afgørelsen ikke kunne efterprøves af det foreslåede  

 Naturklagenævn.
Betragtningen gælder både ministerens (styrelsens) afgørelser  

 som klagemyndighed (§ 14) og efter indkaldelse af en for amtsrådet verserende  

 sag (§ 36, stk. 2).
Til § 14 Paragraffen fordeler klagemyndigheden mellem det naturklagenævn, der  

 foreslås oprettet ved særlig lov, og miljøministeren.
Det er ikke muligt i  

 råstofloven at anvende lovhjemlen for en afgørelse som kriterium for, om en  

 klage bør afgøres af nævnet eller ministeren.
Fordelingen af klagemyndigheden  

 foreslås derfor fastlagt alene efter det kriterium, om klagen angår spørgsmål  

 af meget væsentlig interesse i forhold til lovens formål.
Der vil således  

 blive tale om en konkret afgørelse for hver enkelt klage, og det foreslås  

 overladt til nævnet at tage stilling til, om interessekriteriet bør føre til,  

 at nævnet skal afgøre den pågældende klage.
Den foreslåede ordning vil medføre, at de fleste klager bliver afgjort af  

 ministeren (Skov- og Naturstyrelsen efter bemyndigelse, jf. § 38), ligesom  

 det er tilfældet efter den gældende råstoflov.
Der henvises tillige til  

 bemærkningerne til forslaget til lov om oprettelse af et naturklagenævn.
Til § 15 Paragraffen afgrænser kredsen af klageberettigede og svarer i princippet  

 til den gældende lovs § 12, stk. 1. Det er selvfølgeligt, at den, der har  

 ansøgt om en tilladelse til råstofindvinding i jorden, skal kunne påklage  

 afgørelsen.
Afgørelser efter råstofloven kan imidlertid have en ganske  

 væsentlig betydning for andre end ansøgeren og bør - som efter den gældende  

 lovs § 12, stk. 1 - kunne påklages af enhver, der har en væsentlig individuel  

 i sagens udfald, jf. forslagets stk. 15, nr. 3.
 Råstofindvindingens samfundsmæssige betydning gør det ønskeligt, at også  

 andre offentlige myndigheder skal kunne foranledige efterprøvelse af en  

 afgørelse, som et amtsråd har truffet i medfør af loven, jf. forslagets § 15,  

 nr. 2. Det gælder ikke blot de myndigheder, der har været inddraget i sagens  

 behandling, og som er klageberettiget efter den gældende råstoflovs § 12,  

 stk. 1, nr. 2, men også andre offentlige myndigheder.
 Hensynet til at muliggøre generel interessevaretagelse har ført til, at  

 der ligesom i den gældende lovs § 12, stk. 1, nr. 4, tillægges Danmarks  

 Naturfredningsforening og lokale foreninger og organisationer, der har en  

 væsentlig interesse i afgørelsen en klageadgang, jf. § 15, nr. 4 og 5.
Til § 16 Bestemmelsen i stk. 1 om klagefristens længde svarer til § 12, stk.  

 3, i 1977-loven.
Bestemmelsen indeholder dog en præcisering på visse punkter  

 af beregningen af klagefristens længde.
 Bestemmelsen i stk. 2 svarer til § 12, stk. 4, i 1977-loven.
 Stk. 3 og 4 svarer til 1977-lovens § 12, stk. 5 og 6.
Til § 17 Efterforskning af råstoffer på landjorden kan efter 77-loven ske uden  

 forudgående tilladelse.
Loven indeholder dog en bestemmelse om, at den, der  

 udfører boringer efter råstoffer, skal give Danmarks Geologiske Undersøgelse  

 meddelelse om boringen og om resultatet af eventuelle råstofundersøgelser  

 m.v.
I § 17 er det foreslået at give miljøministeren en hjemmel til at  

 fastsætte regler om, at iværksættelse af en efterforskning i særlige tilfælde  

 kun kan ske efter forudgående tilladelse.
Baggrunden for bestemmelsen er, at  

 der inden for de senere år har været stigende interesse for at foretage  

 efterforskning af mere specialiserede råstoffer som f.eks. tungsand og  

 bentonit.
Sådanne undersøgelser vil typisk vedrøre et større afgrænset område  

 og omfatte detaljerede og længerevarende undersøgelser, hvorfor der kan være  

 et særligt behov for at fastsætte vilkår for efterforskningen med henblik på  

 varetagelse af mere overordnede interesser og i øvrigt for at minimere  

 eventuelle gener og ulemper fra efterforskningsvirksomheden.
Til kapitel 4. Forekomster på søterritoriet og kontinentalsoklen Til § 18 Bestemmelsen svarer indholdsmæssigt til § 4, stk. 1, og § 5, stk. 1, i  

 1977-loven.
Til § 19 Bestemmelsen svarer til § 15 i 1977-loven og § 2, stk. 1 andet punktum i  

 lov om kontinentalsoklen.
Tilladelser meddeles som hidtil til fartøjer og andet indvindingsmateriel.  

 De eksisterende tilladelser til stenfiskeri er opsagt pr. 1. juli 1989 med 10  

 års varsel.
Dette indebærer, at der ikke udstedes nye generelle tilladelser  

 til stenfiskeri, medmindre der foreligger ganske særlige omstændigheder.
 De eksisterende tilladelser til ral- og sandsugning kan fortsat udnyttes  

 uden tidsbegrænsning, og der kan efter behov udstedes nye tilladelser.  

 Indvinding på grundlag af disse tilladelser kan ske på havbunden, hvor der  

 ikke er gennemført forbud eller særlige reguleringer efter lovforslagets §§  

 20 og 21. Indvindingen bør dog efterhånden ske på grundlag af konkrete  

 tilladelser, jf. lovforslagets § 22. I forbindelse med konkrete tilladelser  

 vil det normalt være en forudsætning, at der tillige foreligger en tilladelse  

 i henhold til lovforslagets § 19 til det pågældende indvindingsmateriel.
 I stk. 2 fastslås det, at en tilladelse kan gives såvel tidsmæssigt  

 som arealmæssigt afgrænset, for eksempel i forbindelse med en tilladelse til  

 at anvende særligt entreprenørmateriel til råstofindvinding i forbindelse med  

 et havnearbejde eller andet anlægsarbejde.
 Den tidsmæssige begrænsning vil også kunne anvendes i forbindelse med nye  

 generelle tilladelser, for eksempel som en tidsbegrænsning på 10 år, eller en  

 længere periode for ekstraordinært store investeringer.
Til § 20 Bestemmelsen svarer indholdsmæssigt til § 17 i 1977-loven og § 2, stk. 6,  

 første punktum i lov om kontinentalsoklen.
 I henhold til de hidtidige bestemmelser er der fastsat en række  

 begrænsninger i råstofindvindingen i særlige områder.
For større leverancer af fyldsand og søsten vil der tillige blive fastsat  

 regler, hvorefter der skal udstedes konkrete tilladelser.
For fyldsand gælder  

 dette, hvis leverancen er på mere end 1 mio. m3, eller hvis en leverance på  

 mere end 250.000 m3 ønskes gennemført fra et særligt sårbart område.
For  

 søsten (sten mellem 5 og 3000 kg, optaget med kran eller gravemaskine fra et  

 stenfiskerfartøj) gælder det tilsvarende, hvis leverancen er på mere end  

 5.000 tons ialt, eller på mere end 2.000 tons fra et særligt sårbart område.
Til § 21 Bestemmelsen i stk. 1 svarer til § 18 i 1977-loven samt § 2, stk.  

 6, andet punktum i lov om kontinentalsoklen.
I henhold til de hidtidige bestemmelser er der udstedt en række  

 bekendtgørelser af miljøministeren.
Disse bekendtgørelser fastsætter dels  

 sikkerhedsbestemmelser for indvinding i forhold til kysten, sømærker,  

 bundgarn m.m., dels bestemmelser om indvindingsforhold i særligt afgrænsede  

 områder.
 Der vil for en række havområder blive udstedt bekendtgørelser med henblik  

 på, at indvinding derefter skal ske på grundlag af konkrete tilladelser i  

 henhold til § 22.
 Umiddelbart kan nævnes:
 Havområdet ud for Bornholm, Øresund, Grønsund, Vestlige Limfjord, Fakse  

 Bugt, Horns Rev, Storebælt, Stavns Fjord-området og havområdet ved Anholt.
 I forbindelse med udstedelse af bekendtgørelserne og vurderingen af  

 behovet for konkrete tilladelser efter lovforslagets § 22 vil der ske en  

 gennemgang af de interesser, der er knyttet til de pågældende havområder,  

 samt behovet for indvinding af de pågældende råstoffer.
Gennemgangen vil ske på grundlag af Skov- og Naturstyrelsens  

 havbundsundersøgelsesrapporter, der redegør for den råstofgeologiske  

 kortlægning og en række andre interesser.
Disse er arkæologi, kulturhistorie,  

 biologi i form af bundflora og -fauna, havfugle og pattedyr, landskabelige og  

 geologiske fredningsinteresser.
Hertil kommer de interesser, der varetages af  

 andre ministerier i form af kystsikkerhed, fiskeriforhold og  

 besejlingsforhold m.m. samt de amtskommunale interesser i de kystnære  

 farvande.
Heroverfor stilles behovet for indvindingen af de pågældende råstoffer og  

 de erhvervsmæssige forhold knyttet til indvindingen m.m.
I den forbindelse  

 skal der bl.a. lægges vægt på de råstofforsyningsmæssige aspekter for de  

 forskellige egne af Danmark, idet ikke alle regioner har samme naturgivne  

 muligheder for at fremskaffe alle nødvendige råstoffer fra land.
 Endvidere skal der lægges vægt på, at til en række anlægsarbejder vil  

 anvendelse af fyldsand fra havbunden være eneste realistiske mulighed.
Bestemmelsen i stk. 2 er ny og skal anvendes med henblik på at  

 beskytte særlige naturtyper på havbunden.
Disse naturtyper kan være stenrev  

 og andre naturtyper af tilsvarende biologisk betydning.
 Endvidere vil de særlige biologiske interesseområder (Ramsarområder og  

 EF-fuglebeskyttelsesområder m.v.) blive gennemgået med henblik på regulering  

 af eventuel fortsat råstofindvinding.
Til § 22 Bestemmelsen svarer indholdsmæssigt til § 19 i 1977-loven.
 Forslaget betyder, at muligheden for at give et eller flere firmaer eneret  

 til indvinding på et mindre havbundsområde nu også udvides til  

 kontinentalsoklen.
 Bestemmelsen kan finde anvendelse i områder, hvor særlige indvindings-  

 eller ressourceforhold gør sig gældende, for eksempel på kontinentalsoklen:
- den svært tilgængelige Robbedale-forekomst ved Bornholm, - områder ved Anholt, hvor der er store koncentrationer af historiske vrag  

 og marinbiologiske interesseområder, - Horns Rev.
 Endvidere vil indvindingen af de almindelige tilslagsmaterialer til beton  

 m.v. fra en række områder blive omfattet af konkrete tilladelser.
 Efterhånden som der sker udlæg af sådanne regulerede områder, vil dog også  

 de andre indvindinger indenfor området blive reguleret.
 Dette indebærer, at f.eks. større indvindinger af sandfyld, jf.  

 bemærkningerne til lovforslagets § 20, vil kunne være umiddelbart  

 gennemførlige, idet der på forhånd er taget stilling til muligheden for at  

 foretage indvinding inden for sådanne områder.
Når et område skal omfattes af en tilladelsesordning efter § 22, indhentes  

 der udtalelse fra blandt andet Fiskeriministeriet.
I de kystnære områder, der  

 er omfattet af den amtskommunale recipientkvalitetsplanlægning, vil der  

 tillige blive indhentet udtalelse fra den pågældede amtskommune.
 I stk. 3 foreslås det, at de detaljerede bestemmelser om mulighed  

 for vilkårsfastsættelse bibeholdes.
Vilkårene om kortlægning og efterbehandling er tænkt anvendt i områder,  

 hvor den samlede afvejning kræver en meget detaljeret kortlægning for at  

 afgrænse et muligt indvindingsområde.
Der foretages for tiden undersøgelser  

 af tidligere indvindingsområder for at vurdere, hvorvidt dyre- og plantelivet  

 naturligt retableres, eller om det fremover vil være nødvendigt også at  

 efterbehandle havbunden efter endt råstofindvinding.
Vilkåret om anvendelse af råstoffer kan stilles for blandt andet at sikre,  

 at kvalitetsmaterialer ikke anvendes til for ringe formål, for eksempel  

 opfyldningsarbejder.
I forbindelse med større anlægsarbejder kan der være  

 behov for at reservere ressourcer til et bestemt arbejde, for eksempel  

 Storebæltsbroen.
Det vil ved udpegningen blive sikret, at der fortsat er  

 nødvendige ressourcer til lokale behov.
 Vilkåret om sikkerhed er medtaget for at sikre bedre muligheder for at  

 nødvendig efterbehandling rent faktisk udføres.
 Detaljerede retningslinier for hvordan sikkerheden skal stilles, og  

 hvordan ansvaret fordeles, hvis flere firmaer indvinder i samme område, vil  

 blive fastlagt på grundlag af drøftelser med Foreningen af Danske Ral- og  

 Sandsugere.
 I denne forbindelse vil der tillige blive drøftet retningslinier for  

 fastsættelse af efterbehandlingsforpligtelser og samarbejde om gennemførelse  

 af undersøgelser, kortlægning m.m.
 Vilkåret om, at der skal indvindes en bestemt råstofmængde pr.  

 kvartal/halvår er begrundet i et ønske om, at det kun er seriøse firmaer, der  

 foretager indvinding.
Til § 23 Bestemmelsen indebærer, at en given tilladelse skal udnyttes for at kunne  

 forblive i kraft.
Bortfaldsfristen på 3 år svarer til den tilsvarende  

 bestemmelse i forslagets § 10, stk. 4, om indvinding på landjorden.
Til § 24 Bestemmelsen i § 24 om tilbagekaldelse svarer dels til § 16 og § 24, stk.  

 1, i 1977-loven, dels til § 2, stk. 5, i lov om kontinentalsoklen.
Til § 25 Bestemmelsen svarer til § 24, stk. 4, i 1977-loven.
Til § 26 Bestemmelsen er ny og fastslår, at dansk ret gælder for indvindingsanlæg  

 opstillet på sokkelområdet.
Bestemmelsen svarer til § 3 i lov om  

 kontinentalsoklen.
Til kapitel 5. Ekspropriation Til § 27 Bestemmelsen er ny, og er en hjemmel for amtsrådet til at ekspropriere  

 fast ejendom og rettigheder, der er knyttet til fast ejendom, når det er af  

 væsentlig betydning for at realisere en planlægning til fremme af de formål,  

 der er nævnt § 1. Hjemlen kan således finde anvendelse for at sikre, at  

 udnyttelsen af råstofforekomsterne sker som led i en bæredygtig udvikling og  

 på baggrund af en samlet interesseafvejning og vurdering af nærmere angivne  

 samfundshensyn, og at den konkrete indvinding og efterbehandling  

 tilrettelægges således, at det efterbehandlede areal kan indgå som led i  

 anden planlagt arealanvendelse.
Der er i dag alene mulighed for at genemføre en ekspropriation på baggrund  

 af en lokalplan, der udlægger et område som råstofindvindingsområde og  

 samtidig fastlægger områdets fremtidige anvendelse.
Amtsrådet vil således  

 altid - når særlig ekspropriationshjemmel savnes - være afhængig af, at  

 kommunalbestyrelsen tager initiativet til tilvejebringelse af en lokalplan.
 Gennem den foreslåede bestemmelse får amtsrådene en selvstændig  

 ekspropriationsadgang med henblik på at sikre, at intentionerne i den  

 amtskommunale planlægning bliver realiseret.
 Ekspropriationsgrundlaget kan være regionplanen, en råstofindvindingsplan  

 for et større sammenhængende indvindingsområde eller anden detaljeret  

 amtskommunal planlægning, der fastlægger et graveområdes fremtidige  

 anvendelse.
Planlægningen skal sikre, at de værdifulde råstofforekomster så vidt  

 muligt udnyttes før de beslaglægges til andre formål samtidig med, at der  

 tages mest mulig hensyn til andre sektorinteresser i det åbne land såsom  

 vandforsyningsinteresser, landskabelige forhold m.v.
Planlægningen giver  

 endvidere mulighed for, at ressourcerne bliver fordelt og anvendt  

 hensigtsmæssigt ud fra et kendskab til ressourcerne og til, hvordan de  

 resterende ressourcer udnyttes på den samfundsmæssigt mest hensigtsmæssige  

 måde.
 Da råstofferne udgør en begrænset ressource, er det nødvendigt med en  

 stærk samfundsmæssig styring af råstofudnyttelsen, idet der i modsat fald kan  

 opstå alvorlige forsyningsmæssige og samfundsøkonomiske problemer.
 Hjemlen forventes først og fremmest at finde anvendelse, såfremt det på  

 grund af modvilje fra en enkelt eller nogle få grundejere ikke er muligt at  

 gennemføre en samlet indvinding og efterbehandling af et større  

 indvindingsområde i overensstemmelse med de planlægningsmæssige intentioner.
Amtsrådet vil normalt ekspropriere et givet areal med henblik på  

 overdragelse til en indvinder, der vil disponere over arealet i  

 overensstemmelse med den stedfundne planlægning.
Grundlovens § 73 er således  

 ikke til hinder for, at der - under iagttagelse af grundlovens øvrige  

 ekspropriationsbetingelser - foretages ekspropriation også til fordel for  

 private.
Som et led i forenklingen af Miljøministeriets samlede lovgivning er det  

 besluttet, at fremgangsmåden ved ekspropriation og fastsættelse af erstatning  

 herfor behandles i medfør af reglerne i vejlovgivningen.
Der er derfor indsat  

 henvisninger til reglerne herom.
 Amtsrådets afgørelser om ekspropriation kan påklages efter reglerne i §§  

 13-16.
Til kapitel 6. Indberetninger og undersøgelser Til § 28 Bestemmelsen svarer til 1977-lovens § 26 med visse mindre tilføjelser.  

 Tilsvarende bestemmelser om underretning af Danmarks Geologiske Undersøgelse  

 findes i den gældende vandforsyningslov, kontinentalsokkelloven og  

 undergrundsloven.
Disse bestemmelser skal tilsammen sikre, at Danmarks  

 Geologiske Undersøgelse til stadighed får kendskab til enhver oplysning om  

 Danmarks geologi, herunder om råstoffernes kvalitet.
Ændringerne indebærer, at der efter forslaget også skal gives meddelelse  

 om vandstanden.
Dette skyldes, at en sikring af grundvandsressourcerne har  

 fået stigende betydning.
Ved meddelelse af tilladelser til råstofindvinding  

 skal der således også tages hensyn til grundvandsbeskyttelsen.
Efter stk. 2 kan ministeren endvidere give nærmere regler om  

 udførelse af boringer efter råstoffer.
Sådanne regler skal blandt andet  

 sikre, at der ikke sker forurening af grundvandet ved udførelse af  

 råstofboringer.
Bestemmelsen indeholder endvidere en hjemmel for ministeren  

 til at fastsætte regler om kravene til de oplysninger, der skal indberettes  

 til Danmarks Geologiske Undersøgelse, ligesom ministeren kan bestemme, at  

 indberetning i særlige tilfælde ikke skal ske.
Der kan således bl.a.  

 fastsættes regler om, at der ikke skal ske indberetning til Danmarks  

 Geologiske Undersøgelse, såfremt Danmarks Geologiske Undersøgelse har adgang  

 til de omhandlede oplysninger på anden måde.
Til § 29 Bestemmelsen svarer til den gældende lovs § 27. Bemyndigelsen er udnyttet  

 ved Miljøministeriets bekendtgørelse nr. 329 af 27. juni 1978 om ansøgninger  

 og indberetninger efter råstofloven.
 Det fremgår af denne bekendtgørelse, at der en gang om året for hver  

 råstofgrav for sig skal indgives oplysninger til Danmarks Geologiske  

 Undersøgelse om arten, mængden og anvendelsen af de råstoffer, der indvindes.
Indberetninger om råstofindvinding fra havbunden sker kvartalsvis med  

 angivelse af de positioner, hvorfra optagning har fundet sted og om arten og  

 mængden af indvundne råstoffer.
Virksomheder med flere fartøjer kan foretage  

 en samlet indberetning, når det samtidig oplyses, hvilke fartøjer, der  

 omfattes af indberetningen.
 I 1990 omlægges indberetningen for havbunden bl.a. således, at oplysninger  

 afgives for hvert fartøj for sig.
Til § 30 Bestemmelsen svarer til § 25 i den gældende lov.
Til kapitel 7. Tilsyn Til § 31 Stk. 1-5 svarer til den gældende råstoflovs § 20, stk. 1-6, dog er  

 kontinentalsoklen indføjet i stk. 2 som en konsekvens af, at reglerne om  

 råstofindvinding på kontinentalsoklen foreslås overflyttet til råstofloven,  

 jf. de almindelige bemærkninger.
I stk. 6 foreslås det som noget nyt, at miljøministeren kan  

 bestemme, at tilsynet i visse tilfælde skal udøves af andre myndigheder.
Der  

 tænkes her på, at tilsynet med råstofindvinding på havet kan delegeres til  

 blandt andet Forsvaret og Fiskerikontrollen, der også fører tilsyn med  

 overholdelsen af havmiljøloven.
Dette svarer til den nuværende praksis, hvor  

 de pågældende myndigheder bistår med tilsynet.
Til § 32 Bestemmelsen i § 32, stk. 1, svarer til den hidtidige bestemmelse om  

 råstofmyndighedernes adgang til offentligt- og privatejede arealer.  

 Formuleringen er imidlertid moderniseret, så den svarer til den ordlyd, som  

 er anbefalet i betænkning nr. 1039/1985 om tvangsindgreb udenfor  

 strafferetsplejen.
Det fremgår endvidere af bestemmelsen, at også personer,  

 som af råstofmyndighederne er bemyndiget dertil, har en adgangsret, samt at  

 adgangen kan ske uden retskendelse.
Dette har betydning i for eksempel de  

 tilfælde, hvor råstofmyndighederne benytter private konsulentfirmaer til at  

 løse opgaver i forbindelse med undersøgelsesopgaver i henhold til loven.
Det er endvidere præciseret, at besigtigelser kan foretages også i  

 forbindelse med undersøgelser af betydning for varetagelse af  

 råstofinteresserne.
Der vil herunder kunne udtages prøver af for eksempel  

 vand- og jordbundsforholdene, når det kan ske uden gene eller skade for  

 ejeren.
Det forudsættes, at der som hidtil så vidt muligt skal gives forudgående  

 meddelelse om besigtigelsen.
Udover, hvor forudgående meddelelse ikke kan  

 gives af praktiske grunde, kan forudgående meddelelse undlades, hvor øjemedet  

 med eftersynet ville forspildes, hvis en sådan meddelelse blev givet.
I betænkning nr. 1039/1985 om tvangsindgreb udenfor strafferetsplejen  

 anbefaler udvalget, at det af lovbestemmelser bør fremgå, at borgerne har  

 pligt til at yde vejledning og hjælp til myndighederne, når disse udnytter de  

 beføjelser, som er tillagt dem i loven.
Det er på den baggrund fundet  

 hensigtsmæssigt i stk. 3 at indsætte en bestemmelse, som udtrykkeligt  

 pålægger såvel indehavere som ansatte i de i bestemmelsen omhandlede  

 erhvervsvirksomheder at yde myndighederne vejledning og bistand under  

 myndighedernes besigtigelse eller eftersyn.
Til § 33 Stk. 1 fastslår i overensstemmelse med den gældende lov, at en ejer eller  

 bruger af en ejendom skal berigtige ulovlige forhold efter forudgående påbud  

 om lovliggørelse fra tilsynsmyndigheden.
 Et lovliggørelsespåbud kan på foranledning af tilsynsmyndigheden som nu  

 tinglyses på ejendommen, jf. stk. 2.
 Såfremt et lovliggørelsespåbud ikke efterkommes rettidigt skal påbudet  

 efter de hidtil gældende regler søges effektueret efter en dom til  

 lovliggørelse, idet der i dommen kan fastsættes tvangsbøder.
 Der er alene mulighed for at foretage selvhjælpshandling uden forudgående  

 dom, såfremt det ulovlige forhold frembyder fare, og der således er behov for  

 en hurtig indgriben.
 De gældende bestemmelser foreslås ændret, jf. stk. 3, således at der kan  

 foretages selvhjælpshandling i enhver situation, hvor et administrativt påbud  

 om lovliggørelse ikke efterkommes.
 Baggrunden for ændringen er, at det i henhold til de hidtidige regler har  

 været vanskeligt og langsommeligt i praksis at få opfyldt specielt vilkår om  

 efterbehandling.
 Bestemmelsen svarer til reglerne i den gældende miljøbeskyttelseslov og  

 vandløbslov.
 Klage over spørgsmål, som knytter sig til selve påbudet, f.eks.  

 berettigelsen af, at det (eventuelt) indeholder krav om en bestemt  

 lovliggørelsesmåde, kan påklages efter lovens regler om klage.
Til kapitel 8. Administrative bestemmelser Til § 34 Bestemmelsen svarer til § 8, stk. 2, i 1977-loven.
Der kan blandt andet  

 fastsættes regler om, at der ved ansøgningen skal gives oplysning om  

 forekomstens omfang baseret på prøveboringer og andre undersøgelser.
Til § 35 Bestemmelsen om amtsrådenes behandling af ansøgninger om tilladelse til  

 råstofindvinding, herunder om samarbejdet med andre myndigheder svarer til §  

 7, stk. 5, og § 8, stk. 3, i 1977-loven.
Det gældende  

 »administrationscirkulære« af 24. juni 1986 påtænkes som tidligere  

 nævnt revideret i lyset af det foreliggende lovforslag.
Til § 36 Bestemmelsen i stk. 1 svarer til § 7, stk. 4, i 1977-loven.
Stk.  

 2 svarer i princippet til 77-lovens § 13. En tilsvarende bestemmelse er  

 indføjet i de øvrige forslag til nye miljølove, som samtidig er fremsat.
Til § 37 Bestemmelsen er ny.
En tilsvarende bestemmelse er indføjet i de øvrige  

 forslag til modernisering af miljølovgivningen.
Bestemmelsen omfatter oplysninger, der er af betydning for såvel generelle  

 opgaver som konkrete sager.
Såfremt amtsrådene ikke allerede er i besiddelse  

 af de oplysninger, der anmodes om, må disse fremskaffes.
Med hensyn til generelle opgaver kan bestemmelsen have betydning for Skov-  

 og Naturstyrelsens centrale styringsfunktioner, herunder  

 informationsvirksomhed og indsamling af data om råstofindvinding.
Det  

 foreslås endvidere, at ministeren kan bestemme, at oplysningerne skal  

 indgives i en bestemt form, for eksempel på edb.
 Efter bestemmelsen er der adgang for ministeren til at udstede generelle  

 forskrifter til amtsrådene, ligesom der er adgang til at rette henvendelse  

 til et enkelt eller flere amtsråd.
Til § 38 Bestemmelsen svarer til den gældende lovs § 31.
Til § 39 Bestemmelsen er ny og giver ministeren mulighed for at nedsætte sagkyndige  

 råd med henblik på rådgivning i særlige spørgsmål om råstoffer.
Der er ikke  

 aktuelle planer om at nedsætte et sådant råd.
 En tilsvarende bestemmelse findes i forslagene til de andre miljølove.
Til § 40 Bestemmelsen giver miljøministeren bemyndigelse til at fastsætte regler om  

 brugerbetaling i forbindelse med lovens administration, herunder til dækning  

 af myndighedernes omkostninger til bl.a. tilsyn og ved behandling af sager om  

 tilladelser eller anmeldelser og ved behandling af klagesager.
 Miljøministeriet vil i øvrigt tage initiativ til drøftelser med de berørte  

 parter om mulighederne for og udformningen af sådanne  

 brugerbetalingsordninger.
 Specielt vedrørende gebyrer på klagesagsbehandling kan nævnes, at der  

 bl.a. i den nedsatte kontaktgruppe, har været en bred enighed om, at sager af  

 mindre betydning for natur- og miljøbeskyttelsen ikke skal kunne påklages,  

 men afgøres endeligt af 1. instansmyndigheden.
 Der er derfor i lovforslagene anført en række konkrete sagsområder, som  

 afgøres endeligt af 1. instansmyndigheden.
Det har imidlertid på visse områder været vanskeligt at afgrænse de  

 sagstyper, der er af mindre betydning for natur- og miljøbeskyttelsen.
På  

 denne baggrund har det været overvejet, at indsætte en generel bestemmelse  

 om, at sager af mindre betydning for natur- og miljøbeskyttelsen ville kunne  

 afvises af klagemyndigheden.
Det har imidlertid vist sig, at en sådan bestemmelse vil være  

 administrativ vanskelig og tillige ressourcekrævende.
En sådan bestemmelse er  

 derfor ikke medtaget i lovforslagene.
Miljøministeriet vil også for så vidt angår gebyr for klagesagsbehandling  

 sammen med de berørte parter vurdere, om og i hvilket omfang der kan indføres  

 klagegebyrer m.v. med henblik på at afskære de mindre betydende klagesager i  

 overensstemmelse med den brede enighed herom.
Ministeriet vil i denne  

 forbindelse lægge til grund, at klageordningen må hvile på det princip, at  

 klagegebyret skal tilbagebetales, når klagen imødekommes.
I dette arbejde vil  

 erfaringerne fra klagegebyrordningen i den nugældende vandløbslov, som  

 tilsyneladende har medført en væsentlig begrænsning af klagesagsantallet,  

 kunne indgå.
Til § 41 Bestemmelsen er ny.
En tilsvarende bestemmelse er medtaget i de øvrige  

 forslag til nye miljølove.
Til § 42 Bestemmelsen svarer til § 34 c, som blev indføjet i råstofloven ved lov  

 nr. 192 af 29. marts 1989 om ændring af forskellige lovbestemmelser, som  

 følge af nedlæggelsen af Hovedstadsrådet.
Til kapitel 9. Søgsmål og straf Til § 43 Stk. 1 svarer til den gældende lovs § 35.
 Det foreslås i stk. 2 at medtage en bestemmelse om, at de  

 administrative muligheder for at få tilkendt erstatning skal være udtømt, før  

 der kan anlægges en retssag.
 I stk. 3 er det foreslået, at der i loven medtages en regel om  

 værneting ved søgsmål om ekspropriation.
Til § 44 Bestemmelsen svarer til 1977-lovens § 36, idet det dog nu foreslås i  

stk. 2 og 3, at straffen under særlige omstændigheder kan stige  

 til hæfte eller fængsel i indtil 1 år.
Der er tillige mulighed for at pålægge  

 en statslig myndighed straf for overtrædelse af loven, jf. stk. 4. Den  

 foreslåede bestemmelse i stk. 5 svarer til den gældende  

 miljøbeskyttelseslovs § 83, stk. 5. En tilsvarende bestemmelse er medtaget i  

 forslaget til lov om naturbeskyttelse og til lov om vandløb.
Bestemmelsen i stk. 6 svarer til § 84 i den gældende  

 miljøbeskyttelseslov.
Det fastslås heri, at påtalen tilkommer politimesteren  

 og ikke statsadvokaten, selv om der er hjemmel til fængselsstraf, jf.  

 retsplejelovens §§ 720 og 721.
 Retsplejelovens kap. 73 omhandler ransagning.
Til § 45 En tilsvarende bestemmelse er medtaget i forslaget til lov om  

 naturbeskyttelse.
 Til kapitel 10. Ikrafttrædelses- og overgangsbestemmelser m.v.
Til § 46 Bestemmelsen er en konsekvens af, at indvinding af råstoffer på  

 kontinentalsoklen for fremtiden skal ske efter reglerne i råstofloven.
Til § 47 Der er endnu ikke godkendt frikommuneforsøg på råstoflovens område.
Til § 48 Det foreslås, at loven skal træde i kraft den 1. januar 1991 samtidigt med  

 de øvrige forslag til 4 hovedlove inden for Miljøministeriets område.
Efter stk. 2 forbliver 1972-lovens § 5, stk. 3 og 4 i kraft indtil  

 den 30. juni 2003. Dette svarer til den frist, der er anført i 1977-lovens §  

 22, stk. 2, for udløb af de anmeldte rettigheder for andre råstoffer end  

 sten, sand og grus.
De anmeldte rettigheder for sten, sand og grus udløb den  

 1. juli 1988.
 Amtsrådene vil således fortsat kunne stille betingelser om blandt andet  

 efterbehandling af anmeldte arealer, ligesom forbud mod fortsat indvinding  

 vil kunne nedlægges af miljøministeren, som hovedregel mod erstatning fastsat  

 af de i §§ 57 og 58 i lov om offentlige veje nævnte taksationskommissioner.
Amtsrådene har hidtil i anmeldelsessager stillet krav om efterbehandling  

 af de arealer, som efter fremsættelse af forslaget til 1972-loven den 9.  

 oktober 1972 er indtaget til råstofindvinding.
Enkelte amtsråd har dog valgt  

 en senere skæringsdato.
Der er ligeledes krævet sikkerhedsstillelse for  

 opfyldelsen af de stillede vilkår.
Det har betydet, at der i praksis stort  

 set gælder samme vilkår for gammel og ny indvinding, hvorved blandt andet  

 konkurrenceforvridning virksomhederne imellem er undgået.
 Der er kun i få tilfælde nedlagt forbud efter 1972-lovens § 5, stk. 3,  

 imod igangværende eller planlagt indvinding efter § 5, stk. 1, nr. 1-3. I  

 andre tilfælde er gravning derimod forhindret med hjemmel i andre love, såsom  

 vejloven, naturfredningsloven, miljøbeskyttelsesloven, vandforsyningsloven og  

 landbrugsloven.
Til § 49 og 50 Bestemmelserne fastslår i overensstemmelse med almindelig praksis, at  

 regler, udstedt med hjemmel i de hidtidige love eller afgørelser truffet med  

 hjemmel heri, fortsat gælder, indtil andet bliver bestemt.
Til § 51 Stk. 1 svarer til den gældende lovs § 38, stk. 1.
 Stk. 2 svarer til den gældende lovs § 38, stk. 3.
 Bestemmelsen i stk. 3 fastslår, at de verserende ansøgninger om  

 tilladelse til råstofindvinding efter § 7, stk. 1 og 2, og anmeldelser efter  

 § 7, stk. 3, og § 9, stk. 3, i den gældende lov behandles af amtsrådet efter  

 de regler, der var gældende, da sagen startede.
 Bestemmelsen i stk. 4 omfatter alle klagesager efter råstofloven.
Til § 52 Svarer til den gældende lovs § 22, stk. 2, 2. punkt.
Til § 53 Svarer til den gældende lovs § 39.
