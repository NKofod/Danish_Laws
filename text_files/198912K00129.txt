Nr LSF 129 Forslag til Lov om ændring af lov om markedsføring Fremsat af industriministeren (Anne Birgitte Lundholt) den 17. januar 1990 Vedtaget ved tredjebehandling den 10. maj 1990 Lov nr. 307 af 16/05/1990 § 1 I lov om markedsføring, jf. lovbekendtgørelse nr. 55 af 28. januar 1987,  

 foretages følgende ændringer:
 1. I § 8 indsættes efter stk. 2 som nyt stykke:
» Stk. 3. Bestemmelsen i stk. 1 finder ikke anvendelse på  

 pengeinstitutters fordeling af gevinster i henhold til lov om  

 gevinstopsparing.« 2. Efter kapitel 4 indføjes som et nyt kapitel 4 a:
»Kapitel 4 a Sikkerhedskrav til legetøj og produkter, som på grund af deres ydre  

 fremtræden kan forveksles med levnedsmidler § 12 a.
Industriministeren kan fastsætte regler om sikkerhedskrav til  

 legetøj og produkter, der på grund af deres ydre fremtræden kan forveksles  

 med levnedsmidler og herigennem være til fare for forbrugernes sundhed eller  

 sikkerhed.
§ 12 b.
De i § 12 a omhandlede regler kan indeholde regulering på følgende  

 områder:
 1) Forbud mod fremstilling og markedsføring, herunder forbud mod  

 indførsel.
 2) Krav vedrørende fremstilling i overensstemmelse med standarder,  

 vedrørende typegodkendelse samt vedrørende mærkning.
 3) Betaling for typegodkendelse.
 4) Myndighedskontrol, herunder adgang til relevante lokaliteter uden  

 retskendelse samt betaling af omkostninger forbundet med kontrol.
5) Udstedelse af påbud for så vidt angår tilbagekaldelse fra markedet,  

 tilbagekøb eller afhjælpning.« 3. I § 15 indsættes som nye stykker:
 » Stk. 2. Tilsyns-, godkendelses- og kontrolforanstaltninger  

 efter kapitel 4 a udføres af dertil af industriministeren bemyndigede  

 statslige eller kommunale myndigheder eller private foretagender, jf. dog  

 stk. 3.
Stk. 3. Påbud i henhold til § 12 b, nr. 5, meddeles af  

 Forbrugerombudsmanden.
Forbrugerombudsmanden kan bemyndige de i stk. 2 nævnte  

 myndigheder og foretagender til at udstede påbud.« Stk. 2 bliver herefter stk. 4.
 4. I § 19 indsættes som nyt stk. 6:
»Stk. 6. Industriministeren kan i forskrifter udstedt med hjemmel i §  

 12 a fastsætte straf af bøde for overtrædelse af forskrifterne.« Stk. 6 bliver herefter stk. 7.
 5. I § 22, stk. 2, ændres »§ 19, stk. 6« til: »§ 19,  

 stk. 7«.
§ 2 Stk. 1. § 1, nr. 2-5, træder i kraft dagen efter bekendtgørelsen i  

 Lovtidende.
 Stk. 2. § 1, nr. 1, træder i kraft den 1. juli 1990.
Oprindeligt fremsat forslag § 1 I lov om ændring af lov om markedsføring, jf. lovbekendtgørelse nr. 55 af  

 28. januar 1987, foretages følgende ændringer:
 1. §§ 6-8 a ophæves.
 2. Efter kapitel 4 indføjes som et nyt kapitel 4a:
»Kapitel 4a Sikkerhedskrav til legetøj og produkter, som på grund af deres ydre  

 fremtræden kan forveksles med levnedsmidler.
§ 12a.
Industriministeren kan fastsætte regler om sikkerhedskrav til  

 legetøj og produkter, der på grund af deres ydre fremtræden kan forveksles  

 med levnedsmidler og herigennem være til fare for forbrugernes sundhed eller  

 sikkerhed.
§ 12b.
De i § 12a omhandlede regler kan indeholde regulering på følgende  

 områder:
 1) Forbud mod fremstilling og markedsføring, herunder forbud mod  

 indførsel.
 2) Krav vedrørende fremstilling i overensstemmelse med standarder,  

 vedrørende typegodkendelse samt vedrørende mærkning.
 3) Betaling for typegodkendelse.
 4) Myndighedskontrol, herunder adgang til relevante lokaliteter uden  

 retskendelse samt betaling af omkostninger forbundet med kontrol.
5) Udstedelse af påbud for så vidt angår tilbagekaldelse fra markedet,  

 tilbagekøb eller afhjælpning.« 3. I § 15 indsættes som nye stykker:
 » Stk. 2. Tilsyns-, godkendelses- og kontrolforanstaltninger  

 efter kapitel 4a udføres af dertil af industriministeren bemyndigede  

 statslige eller kommunale myndigheder eller private foretagender, jf. dog  

 stk. 3.
Stk. 3. Påbud i henhold til § 12b, nr. 5, meddeles af  

 Forbrugerombudsmanden.
Forbrugerombudsmanden kan bemyndige de i stk. 2 nævnte  

 myndigheder og foretagender til at udstede påbud.«.
 Stk. 2 bliver herefter stk. 4.
 4. I § 16, stk. 1, udgår: »og § 8a«.
 5. I § 19, stk. 3, udgår: », §§ 6-8a«.
 6. I § 19 indsættes som nyt stk. 6:
 »Stk. 6. Industriministeren kan i forskrifter udstedt med hjemmel i §  

 12 a fastsætte straf af bøde for overtrædelse af forskrifterne.«.
 Stk. 6 bliver herefter stk. 7.
 7. I § 22, stk. 2, ændres »§ 19, stk. 6« til: »§ 19,  

 stk. 7«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Baggrunden for forslaget om ophævelse af §§ 6-8 a Regeringens afbureaukratiseringsudvalg har foreslået markedsføringslovens  

 §§ 6-8 (om tilgift, rabatmærker og præmiekonkurrencer ophævet.
Tilsvarende  

 blev foreslået i rapporten fra Industriministeriets fremtidssikringsudvalg,  

 der endvidere foreslog § 8 a om rentefri kredit ophævet.
 Forbudet imod tilgift i § 6 i markedsføringsloven kan føres tilbage til  

 den tidligere konkurrencelovs § 12, stk. 1, dog således at konkurrenceloven  

 ikke omfattede tilgift ved fast ejendom.
 §§ 7 og 8 i markedsføringsloven kom til i 1975 i forbindelse med  

 markedsføringslovens ikrafttræden.
 Som et led i karetoffelkuren i efteråret 1986 blev § 8 a om forbud mod  

 rentefri kredit indsat i markedsføringsloven.
Forslag om ophævelse af disse bestemmelser begrundedes af  

 fremtidssikringsudvalget med, at nytteværdien af de nævnte forbud i  

 markedsføringsloven ikke står mål med de ressourcer, der anvendes til sikring  

 af reglernes overholdelse.
Der peges dog på de værdier, sådanne bestemmelser  

 har for de erhvervsdrivende indbyrdes, idet reglerne forhindrer, at der  

 konkurreres ved smarte præmiekonkurrencer og tilgiftstiltag og lignende frem  

 for på det egentlige produkt.
Udvalget mente dog, at forbrugerne i dag er så  

 bevidste, at de ikke vælger et produkt på grund af tilgift.
 Selv om bestemmelserne i §§ 6-8 i markedsføringsloven foreslås ophævet, er  

 det ikke meningen, at ethvert tiltag inden for dette område herefter skal  

 betragtes som værende i overensstemmelse med markedsføringsloven.
Spørgsmålet om deres lovlighed vil i så fald bero på en konkret vurdering  

 i medfør af generalklausulen i markedsføringslovens § 1, der forbyder  

 handlinger i strid med god markedsføringsskik.
Når tiltag inden for området  

 tilgift, rabatmærker og præmiekonkurrencer skal bedømmes efter § 1 i  

 markedsføringsloven, vil kravet om god markedsføringsskik alene give mulighed  

 for, at der i enkeltstående tilfælde skrides ind over for  

 markedsføringsforanstaltninger.
For eksempel når disse tiltag må forudses at  

 skabe mindre grad af gennemsigtighed i markedsføringen, som f.eks. hvis  

 markedsføringsforanstaltninger virker prisslørende over for forbrugerne.
Er markedsføring med tilgift, rabat eller konkurrencer vildledende, vil  

 Forbrugerombudsmanden endvidere kunne påtale dette efter markedsføringslovens  

 § 2, stk. 1, der forbyder urigtige, vildledende eller urimeligt mangelfulde  

 angivelser af betydning for udbud og efterspørgsel.
Bestemmelsen er  

 strafsanktioneret, jf. markedsføringslovens § 19.
 Vurdering og bedømmelse af sådanne sager alene efter § 1 i  

 markedsføringsloven må forudsætte, at Forbrugerombudsmanden optager  

 forhandlinger med erhvervslivets og forbrugernes organisationer om de  

 retningslinjer, der skal gælde for den fremtidige anvendelse af tilgift,  

 rabatmærker og konkurrencer i markedsføringen.
 Baggrunden for § 8 a i markedsføringsloven var et ønske om at fremme  

 opsparingen og nedbringe gældsætningen, idet bestemmelsen tog sigte på at  

 dæmme op for den på det tidspunkt omsiggribende markedsføring af rentefri  

 kontoordninger.
 Bestemmelsen indeholder ikke blot et forbud mod at yde og reklamere med  

 rentefri kredit, men det er yderligere bestemt, at forbrugeren skal betale en  

 mindsterente på for tiden 11 pct. p.a.
 Borset fra perioden umiddelbart efter vedtagelsen i efteråret 1986 har der  

 kun været ganske få sager til behandling vedrørende § 8 a i  

 markedsføringsloven.
 P.g.a. udviklingen i skatte- og afgiftslovgivningen er bestemmelsen i § 8  

 a i markedsføringsloven overflødig, og det er fundet mest hensigtsmæssigt at  

 ophæve bestemmelsen.
 Industriministeriet forelagde i december 1989 en række  

 erhvervsorganisationer m.v. forslaget om ophævelse af §§ 6-8a.
2. Baggrunden for forslaget om særlige regler om sikkerhedskrav til  

 legetøj og produkter, som kan forveksles med levnedsmidler Hovedformålet med forslaget er at skabe grundlag for en gennemførelse af  

 EF-direktivet om indbyrdes tilnærmelse af medlemsstaternes lovgivning om  

 sikkerhedskrav til legetøj samt EF-direktivet om indbyrdes tilnærmelse af  

 medlemsstaternes lovgivning om produkter, der på grund af deres ydre  

 fremtræden kan forveksles med andre produkter og herigennem være til fare for  

 forbrugernes sundhed eller sikkerhed.
Direktiverne blev vedtaget i  

 ministerrådet hhv. den 3. maj 1988 og den 10. juni 1987. Direktiverne er  

 optaget som bilag til lovforslagets bemærkninger.
Lovforslaget indeholder ikke i sig selv forskrifter om, hvilke  

 sikkerhedskrav, der skal gælde for legetøj.
Forslaget er derimod en  

 bemyndigelseslov, der skaber hjemmel for industriministeren til at fastsætte  

 nærmere regler herom, jf. § 12a.
Direktivet om legetøjs sikkerhed er det første rådsdirektiv, der er  

 baseret på den nye metode med generel henvisning til standarder.
Metoden  

 indebærer, at de væsentligste sikkerheds- og sundhedskrav fastsættes i  

 direktivet.
Herefter udarbejder de europæiske standardiseringsorganer fælles  

 standarder, som indeholder tekniske specifikationer, hvormed de fastsatte  

 sikkerheds- og sundhedskrav kan opfyldes.
Standarderne er ikke bindende, idet  

 direktivet åbner mulighed for, at legetøj, der ikke opfylder standarderne,  

 kan markedsføres, såfremt det ved en typegodkendelse er konstateret, at  

 legetøjet er tilstrækkelig sikkert.
Der er på nuværende tidspunkt udfærdiget  

 standarder vedrørende legetøjs fysiske, mekaniske og elektriske egenskaber  

 samt vedrørende legetøjs antændelighed.
En standard vedrørende  

 eksperimentelle sæt til kemiske forsøg og lignende aktiviteter forventes at  

 foreligge pr. 1. januar 1990, mens en standard vedrørende andet kemisk  

 legetøj end kemisæt forventes at foreligge pr. 1. januar 1991.
Hovedindholdet i direktivet om legetøjs sikkerhed er, at det af direktivet  

 omfattede legetøj ved markedsføring skal opfylde de væsentlige sikkerheds- og  

 sundhedskrav.
Dette sikres ved at stille krav om, at legetøjet enten skal  

 være produceret i overensstemmelse med de harmoniserede standarder eller være  

 i overensstemmelse med en type, der er godkendt af et dertil særligt nedsat  

 typegodkendelsesorgan.
Legetøjet skal være forsynet med EF-mærke, hvorved  

 den, som er ansvarlig for markedsføringen, indestår for, at legetøjet er  

 produceret i overensstemmelse med ovenstående.
Direktivet om legetøj indeholder imidlertid en snæver definition på  

 legetøj, idet en række produkter, som er beregnet til legeformål, er undtaget  

 fra direktivets bestemmelser, jf. artikel 1, stk. 2, jf. bilag I.
Da det kan  

 tænkes, at der kan opstå behov for at fastsætte sikkerhedsforskrifter for en  

 del af de produkter, som ikke er omfattet af direktivet, indeholder  

 lovforslaget hjemmel til, at industriministeren kan udstede  

 sikkerhedsforskrifter for alle produkter, som er beregnet til legeformål.
Det  

 er dog på nuværende tidspunkt alene tanken at udnytte hjemlen til  

 implementering af de nævnte direktiver.
 Hovedindholdet i direktivet om farlige levnedsmiddelefterligninger er at  

 forbyde markedsføring af produkter, der på grund af deres ydre fremtræden kan  

 forveksles med levnedsmidler og derved være til fare for forbrugernes -  

 navnlig børns - sikkerhed eller sundhed.
 Industriministeriet forelagde i foråret 1989 samt i december 1989  

 legetøjsbranchen m.fl. udkast til gennemførelsesbestemmelser.
Gældende ret I medfør af den gældende markedsføringslovs §§ 1-3 og 15 har  

 Forbrugerombudsmanden mulighed for at gribe ind over for farlige produkter.  

 Efter §§ 2 og 3 i markedsføringsloven kan der således stilles krav til  

 markedsføringen af farlige produkter, herunder krav om, at der gives  

 forsvarlig vejledning om farligheden ved produktet.
Endvidere er der mulighed  

 for i medfør af generalklausulen i § 1 om god markedsføringsskik at tage  

 produktsikkerhedsspørgsmål op, og der kan med hjemmel i markedsføringslovens  

 § 16 anlægges forbudssag ved domstolene.
 Herudover indeholder en række speciallove bestemmelser til regulering af  

 sikkerhedsaspekter ved særlige produkter, bl.a. inden for miljølovgivningen.
Der er således ikke efter gældende ret detaljerede forskrifter vedrørende  

 sikkerhedskrav til legetøj, ligesom det ikke ved en systematisk opsøgende  

 kontrol sikres, at farligt legetøj ikke markedsføres.
Endvidere er der ikke  

 efter den gældende markedsføringslov hjemmel til generelt at nedlægge forbud  

 imod markedsføring af farlige produkter, ligesom der ej heller er hjemmel til  

 at kræve, at farlige produkter, der allerede er bragt ud i omsætningen eller  

 solgt til forbrugerne, tilbagekaldes.
Direktiverne Direktivet om legetøj gælder for legetøj til børn under 14 år.
Visse  

 former for legetøj, herunder dampmaskiner, luftbøsser og sportsudstyr er  

 undtaget fra direktivet. (Direktivets bilag I).
Direktivet præciserer, at der ved bedømmelsen af, om legetøj er  

 tilstrækkeligt sikkert, skal tages hensyn ikke kun til den fare, som en  

 forskriftsmæssig anvendelse af legetøjet indebærer.
Der skal endvidere tages  

 hensyn til den måde, som børn normalt anvender det pågældende legetøj på.
Direktivet indeholder i bilag II en række sikkerhedskrav.
Det drejer sig  

 dels om generelt udformede sikkerhedsforskrifter, herunder krav om, at der  

 ved mærkning eller i en medfølgende brugsanvisning skal gøres effektivt  

 opmærksom på alle risici, der er forbundet med anvendelsen af produktet.
Der  

 er desuden opstillet sikkerhedskrav for følgende særlige risici: Fysiske og  

 mekaniske egenskaber, antændelighed, kemiske egenskaber, elektriske  

 egenskaber, hygiejne og radioaktivitet.
 Disse sikkerhedskrav er generelt formuleret, og de nærmere tekniske  

 anvisninger på, hvorledes kravene skal opfyldes, vil blive fastsat af  

 standardiseringsorganerne.
Medlemsstaterne skal træffe alle nødvendige foranstaltninger for at sikre,  

 at legetøj kun kan markedsføres, såfremt det opfylder de væsentlige  

 sikkerhedskrav.
Dette opnås ved at stille krav om, at legetøj skal være  

 forsynet med et EF-mærke, der kun må påsættes, hvis produktet enten  

 opfylder de fælles standarder eller er typegodkendt af et dertil  

 særligt nedsat typegodkendelsesorgan, jf. artikel 5 og artikel 7. EF-mærket  

 påsættes af den for markedsføringen ansvarlige, dvs. som udgangspunkt  

 fabrikanten.
Hvis fabrikanten ikke er etableret i Fællesskabet, påhviler  

 ansvaret den i Fællesskabet etablerede repræsentant for fabrikanten.
Hvis  

 fabrikanten ikke har nogen repræsentant i Fællesskabet, er importøren af  

 legetøjet i Fællesskabet ansvarlig for markedsføringen.
 Den for markedsføringen ansvarlige skal kunne fremlægge dokumentation for,  

 at betingelserne for at anvende EF-mærket er opfyldt, jf. artikel 8.
 Direktivet indeholder i artikel 5 en formodningsregel, hvorefter de  

 enkelte medlemsstater går ud fra, at legetøj, der er forsynet med EF-mærke,  

 opfylder sikkerhedsforskrifterne.
Direktivet indeholder i bilag III en række forskrifter for  

 typegodkendelsesorganer.
Det er således foreskrevet, at såvel ledere som  

 teknikere i typegodkendelsesorganet skal være uafhængige af alle kredse,  

 grupper og personer, der direkte eller indirekte har en interesse på  

 legetøjsområdet.
Direktivet forudsætter, at typegodkendelsesorganet kan være  

 et privat organ uden for offentligt regie.
 Artikel 11 i direktivet fastsætter krav om, at legetøjet ud over EF-mærket  

 skal være forsynet med navn og adresse på fabrikanten eller dennes  

 repræsentant eller importør i Fællesskabet samt krav om, at visse former for  

 legetøj skal være forsynet med advarsler og oplysninger om  

 forsigtighedsregler ved brugen.
Direktivet foreskriver i artikel 12, at medlemsstaterne ved stikprøver  

 skal kontrollere, at legetøjet ikke markedsføres i strid med de foranstående  

 forskrifter.
Kontrolmyndigheden skal have adgang til fabrikations- eller  

 lagersted og kan forlange at den krævede dokumentation fremlægges.
 Såfremt det konstateres, at EF-mærket uberettiget er påsat, skal  

 medlemsstaten træffe alle fornødne foranstaltninger, herunder forbud mod  

 markedsføring og påbud om at trække produktet tilbage fra markedet, jf.  

 artikel 7. For at sikre en effektiv fjernelse af farligt legetøj, som er nået  

 ud i omsætningen, indeholder lovforslaget hjemmel til at påbyde tilbagekøb af  

 legetøjet.
Direktivet om levnedsmidddelefterligninger finder anvendelse på produkter,  

 der på grund af deres ydre fremtræden - herunder udseende og størrelse - kan  

 forveksles med levnedsmidler og herigennem være til fare for forbrugernes -  

 navnlig børns - sikkerhed eller sundhed.
Artikel 2 indeholder et forbud mod  

 »markedsføring, indførsel og enten fremstilling eller udførsel« af  

 de i direktivet omhandlede produkter, og artikel 3 pålægger medlemsstaterne  

 at sikre, at de i direktivet omhandlede produkter ikke findes på markedet  

 eller trækkes tilbage fra markedet.
 Ifølge lovforslaget bemyndiger industriministeren statslige eller  

 kommunale myndigheder eller private foretagender til at udføre tilsyns-,  

 godkendelses- og kontrolforanstaltninger i overensstemelse med de foreslåede  

 regler.
3. Lovforslagets økonomiske konsekvenser F.s.v.a. de administrative og økonomiske konsekvenser af forslaget om  

 ophævelse af §§ 6-8 a kan det oplyses, at besparelsen er indarbejdet på  

 Finansloven for 1990.
 Med hensyn til forslaget om særlige regler for legetøj og  

 levendsmiddelefterligninger bemærkes, at de med lovforslagets administration  

 forbundne omkostninger forventes for Forbrugerombudsmandens og  

 Forbrugerstyrelsens vedkommende at blive afholdt inden for  

 Industriministeriets eksisterende budgetramme.
Bemærkninger til de enkelte bestemmelser Til § 1 Til nr. 1 Der henvises til almindelige bemærkninger, pkt. 1, baggrunden for  

 forslaget om ophævelse af §§ 6-8 a.
Til nr. 2 ad § 12a Bestemmelsen indeholder en bemyndigelse til ministeren til at fastsætte  

 regler om sikkerhedskrav til de produkter, som er omfattet af bestemmelsen.  

 Som anført i de indledende bemærkninger er det på nuværende tidspunkt alene  

 tanken, at bemyndigelsen skal udnyttes til at gennemføre EF-direktivet om  

 legetøj samt EF-direktivet om levnedsmiddelefterligninger.
ad § 12b Bestemmelserne i § 12 b indeholder en ikke udtømmende opregning af de  

 forhold, der vil blive reguleret i de detaljerede gennemførelsesforskrifter.
ad § 12b, nr. 1 Direktivet om levnedsmiddelefterligninger pålægger medlemsstaterne at  

 forbyde markedsføring, herunder indførsel, og enten fremstilling  

eller udførsel af de produkter, som direktivet gælder for.
Med henblik  

 på at opnå den højeste beskyttelse er det tanken at lade reglerne omfatte et  

 forbud imod fremstilling af disse produkter.
 Direktivet om legetøj pålægger derimod alene medlemsstaterne inden for  

 direktivets anvendelsesområde at sikre, at legetøj, der ikke opfylder  

 sikkerhedskravene, ikke forefindes på markedet.
ad § 12b, nr. 2 Som nævnt i de almindelige bemærkninger indeholder direktivet om legetøj  

 en generelt formuleret opregning af en række væsentlige sikkerhedskrav, der  

 skal suppleres af fælles standarder udstedt af de europæiske  

 standardiseringsorganer.
Disse standarder anviser nærmere, hvorledes de  

 væsentlige sikkerhedskrav sikres opfyldt.
 Der er nu gennemført:
CEN, nr.
EN 71-1, DS/EN 71-1 Legetøj.
Sikkerhedskrav, Del 1: Mekaniske og  

 fysiske egenskaber.
CEN, nr.
EN 71-2, DS/EN 71-2 Legetøj.
Sikkerhedskrav, Del 2: Brændbarhed.
CEN, nr.
EN 71-3, DS/EN 71-3 Legetøj.
Sikkerhedskrav, Del 3: Migration af  

 særlige stoffer.
CENELEC, HD 271 S 1. Ændring 1: HD 271 S1, Ændring 2: HD 271 S1,  

 Sikkerhedskrav til elektriske husholdningsartikler o.lign.
Særlige regler for  

 elektrisk legetøj, der er forsynet med en meget lav spænding, dvs. højst 24  

 V.
Sikkerhedskrav vedr. elektrisk legetøj er indeholdt i  

 Stærkstrømsreglementet, Afd.
C, Afsnit 134-2-22, Særlige bestemmelser for  

 elektrisk legetøj forsynet med sikkerhedsspænding.
 Følgende er under gennemførelse:
CEN, nr.
EN 71-4, DS/EN 71-4 Legetøj.
Sikkerhedskrav, Del 4:  

 Eksperimentelle sæt for kemiske forsøg og tilsvarende aktiviteter.
Forventes  

 at foreligge pr. 1. januar 1990.
CEN, nr.
EN 71-5, DS/EN 71-5 Legetøj.
Sikkerhedskrav, Del 5: Andet kemisk  

 legetøj end kemisæt.
Forventes at foreligge pr. 1. januar 1991.
Standarderne har ikke bindende virkning.
Legetøjsfabrikanterne er således  

 ikke forpligtet til i alle enkeltheder at følge standarderne.
Såfremt en  

 fabrikant af legetøj mener at kunne opfylde de væsentlige sikkerhedskrav på  

 en anden måde end den, der er anvist i standarderne, kan han ansøge om at få  

 det pågældende legetøj typegodkendt.
 Dette to-strengede system er imidlertid ikke opretholdt fuldstændigt  

 adskilt.
Af direktivets bilag II, pkt.
II, nr. 3.3 fremgår indirekte, at  

 typegodkendelse af visse typer legetøj (visse kemisæt m.v.) kun kan ske,  

 såfremt en standard, der i øvrigt endnu ikke er gennemført, overholdes.
I forbindelse med direktivets vedtagelse var det endvidere en  

 forudsætning, at der skulle gås frem efter reglerne om typegodkendelse i  

 tilfælde, hvor der er tale om risici af en art, der ikke er omfattet af  

 standarderne.
Der kan således i disse tilfælde blive tale om at kræve legetøj  

 typegodkendt, uanset et det pågældende legetøj opfylder alle forskrifterne i  

 de standarder, der gælder for denne type legetøj.
 Direktivet om legetøj indeholder en række forskrifter om de organer, der  

 skal forestå typegodkendelse, og om sagsbehandlingen i forbindelse med  

 typegodkendelse m.v.
 Direktivet forudsætter, at der kan udpeges organer uden for myndighedernes  

 rækker.
 Direktivet opstiller i bilag III en række krav til organerne, hvoraf  

 særligt skal fremhæves, at deres ledere og teknikere, der har ansvar for  

 eller varetager de til typegodkendelsen knyttede funktioner, skal være  

 uafhængige af alle kredse, grupper og personer, der direkte har interesse på  

 legetøjsområdet.
Organerne skal i øvrigt have teknisk kompetence, faglig integritet samt  

 råde over det nødvendige personale og apparatur.
Det påhviler medlemsstaterne  

 jævnligt at kontrollere, at disse krav er opfyldt.
 Det er som nævnt i de indledende bemærkninger tanken at optage  

 forhandlinger med laboratorier, der er autoriseret af Statens Tekniske  

 Prøvenævn med henblik på at uddelegere opgaverne i forbindelse med  

 typegodkendelse til et eller flere af disse.
Direktivets forskrifter om sagsbehandlingen m.v. i forbindelse med  

 typegodkendelse er ikke udtømmende.
Disse vil i de detaljerede  

 gennemførelsesbestemmelser bl.a. blive suppleret med yderligere forskrifter,  

 bl.a. om betaling for behandlingen af typegodkendelsesansøgninger, samt hvor  

 og hvorledes de nødvendige laboratorieafprøvninger m.v. skal indhentes.
Typegodkendelse kan indhentes i et hvilket som helst af medlemslandene og  

 har gyldighed i samtlige medlemslande.
Med henblik på at modvirke, at en  

 fabrikant indgiver ansøgning flere steder i håb om, at eet af  

 godkendelsesorganerne viser sig at være særlig lempeligt, er det i direktivet  

 fastsat, at ethvert godkendt organ, der afslår en ansøgning, skal underrette  

 kommissionen og den pågældende medlemsstat om afvisningen med en begrundelse  

 herfor.
 EF-mærket er fabrikantens eller dennes repræsentants eller importørens  

 bekræftelse af, at det pågældende legetøj er fabrikeret i overensstemmelse  

 med de fælles standarder eller er typegodkendt.
 Udover EF-mærket skal legetøjet eller emballagen være forsynet med  

 identifikation af den for markedsføringen ansvarlige, dvs. fabrikanten,  

 dennes repræsentant eller importør i Fællesskabet.
 På legetøjet, dets emballage eller i en medfølgende brugsanvisning skal  

 der tillige gøres opmærksom på eventuelle risici, der er forbundet med  

 anvendelsen af legetøjet, samt på, hvorledes man undgår disse risici.  

 Direktivet indeholder desuden forskrifter om supplerende advarselsoplysninger  

 for særlige typer af legetøj.
 I de detaljerede gennemførelsesforskrifter vil der blive stillet krav om,  

 at ovennævnte oplysninger skal være affattet på dansk.
ad § 12b, nr. 3 Bestemmelsen åbner mulighed for, at der opkræves betaling for arbejdet i  

 forbindelse med udstedelse af typegodkendelse.
Det er tanken at overlade det  

 til typegodkendelsesorganerne at opkræve betaling for arbejdet i forbindelse  

 hermed.
Der henvises i øvrigt til bemærkningerne ad nr. 4 nedenfor.
ad § 12b, nr. 4 Ifølge lovforslagets § 1, nr. 3, bemyndiger industriministeren statslige  

 eller kommunale myndigheder eller private foretagender til at føre tilsyn med  

 overholdelsen af reglerne i kapitel 4a.
Dette er nærmere uddybet i  

 bemærkningerne til § 1, nr. 3, nedenfor.
 Artikel 8 i direktivet om legetøj pålægger fabrikanten en pligt til at  

 kunne fremlægge en række specificerede oplysninger med henblik på kontrol.  

 Hvis fabrikanten ikke er etableret i EF og ej heller har nogen repræsentant i  

 EF, påhviler oplysningspligten importøren.
 Med henblik på kontrollens gennemførelse skal kontrolmyndigheden uden  

 retskendelse have adgang til fabrikations- eller lagerstedet, ligesom den  

 skal kunne udtage prøveeksemplarer og fjerne dem med henblik på undersøgelser  

 og afprøvninger.
 Bestemmelsen indeholder hjemmel til, at industriministeren kan fastsætte  

 regler om, at kontrolmyndighederne kan opkræve betaling for omkostninger  

 forbundet med kontrol.
ad § 12b, nr. 5 Direktivet om legetøj pålægger i artikel 7 en medlemsstat, som  

 konstaterer, at der er farligt legetøj på markedet, en pligt til at træffe  

 alle fornødne foranstaltninger med henblik på at trække det farlige legetøj  

 tilbage fra markedet og forbyde eller begrænse dets markedsføring.
 I følge artikel 3 i direktivet om levnedsmiddelefterligninger har  

 medlemsstaterne pligt til at træffe alle hensigtsmæssige foranstaltninger til  

 at sikre, at deres kompetente myndigheder trækker alle de af direktivet  

 omfattede produkter, der måtte være i handelen, tilbage fra markedet.
Udover at forbyde fortsat markedsføring bør det kunne påbydes den for  

 markedsføringen ansvarlige at tilbagekøbe dette til en pris, der imidlertid  

 normalt ikke bør være højere end anskaffelsesprisen for et tilsvarende - ikke  

 farligt - produkt.
Det bemærkes, at den pris, der rent faktisk af forbrugeren  

 er blevet betalt for varen, ikke altid vil være relevant, idet påbuddet om  

 tilbagetagelse kan rettes til et tidligere led i omsætningskæden end den, der  

 solgte produktet til forbrugeren.
 Der bør endvidere være mulighed for at udstede påbud om, at det forhold,  

 som er årsag til faren, afhjælpes, ligesom den for markedsføringen ansvarlige  

 bør kunne pålægges efterfølgende at give oplysning om faren ved produktet og  

 om, hvordan den kan forebygges.
Til nr. 3 Ifølge lovforslaget bemyndiger industriministeren statslige eller  

 kommunale myndigheder eller private foretagender til at udføre tilsyns-,  

 godkendelses- og kontrolforanstaltninger i medfør af de her omhandlede  

 regler.
Det er tanken at henlægge disse beføjelser til Forbrugerstyrelsen,  

 dog således, at kontrollen med særlige egenskaber som henhører under andre  

 myndigheders ressort skal føres af disse specialmyndigheder.
Kontrollen med  

 antændelighed vil således henhøre under Justitsministeriet, elektriske  

 egenskaber under Boligministeriet, hygiejne og radioaktivitet under  

 Sundhedsministeriet og kemiske egenskaber samt bakteriologisk kontrol af  

 kemiske produkter under Miljøministeriet.
Denne arbejdsfordeling svarer til  

 den, der hidtil har været praktiseret i forbindelse med  

 Forbrugerombudsmandens administration af de internationale  

 notifikationssystemer for farlige produkter.
 Såfremt der inden for speciallovgivningen findes særlige regler om kontrol  

 med ovennævnte egenskaber, kan specialmyndigheden anvende disse, medmindre de  

 er i strid med direktiverne om legetøj og levnedsmiddelefterligninger.  

 Specialmyndigheden kan tillige anvende de her foreslåede regler, jfr. § 15,  

 stk. 2. Som udgangspunkt er det dog alene Forbrugerombudsmanden, der er  

 kompetent til at udstede påbud i medfør af forslagets § 12b, nr. 5, medmindre  

 denne bemyndiger specialmyndigheden m.v. til selv at udstede påbud, jfr. §  

 15, stk. 3.
 I forbindelse med administrationen af de her omhandlede regler vil det  

 være nødvendigt, at myndighederne koordinerer deres indsats.
 Hvad angår typegodkendelse, åbner bestemmelsen mulighed for at henlægge  

 beføjelse hertil til et eller flere private laboratorier i overensstemmelse  

 med artikel 9 i direktivet om legetøj.
Til nr. 4 Ændringen er en konsekvens af ændringen i nr. 1.
Til nr. 5 Ændringen er en konsekvens af ændringen i nr. 1.
Til nr. 6 Direktiverne pålægger medlemsstaterne pligt til at træffe alle nødvendige  

 foranstaltninger for at sikre, at forbudene mod markedsføring m.v. af farligt  

 legetøj/levnedsmiddelefterligninger overholdes.
Da kontrollen hermed sker i  

 form af stikprøvekontrol, bør der af præventive grunde kunne reageres med  

 bødestraf, hvis det konstateres, at legetøj/levnedsmiddelefterligninger  

 markedsføres m.v. i strid med reglerne.
Direktivet om legetøj indeholder en formodningsregel, hvorefter legetøj,  

 der er forsynet med EF-mærket, formodes at opfylde sikkerhedsforskrifterne,  

 jf. artikel 5 i direktivet om legetøj.
Der bør derfor være adgang til at  

 pålægge bødestraf, hvis der på kontrolmyndighedernes forlangende ikke  

 fremlægges dokumentation for, at legetøjet er fremstillet i overensstemmelse  

 med de fælles standarder eller er typegodkendt.
 Med henblik på at sikre kontrollens gennemførelse, bør nægtelse af at  

 medvirke hertil kunne straffes med bøde.
Endvidere bør der være adgang til at pålægge bødestraf i tilfælde af, at  

 et forbud eller påbud ikke efterleves.
Der bør i sådanne tilfælde tillige  

 kunne pålægges tvangsbøder.
Til nr. 7 Ændringen er en konsekvens af ændringen i nr. 6.
Til § 2 Loven træder i kraft dagen efter bekendtgørelsen i Lovtidende.
Det er  

 tanken, at de detaljerede gennemførelsesforskrifter i form af bekendtgørelse  

 skal træde i kraft seks måneder efter lovens ikrafttræden således at  

 legetøjsbranchen får et halvt år til at indrette sig efter de nye regler.
Der  

 henvises herved til artikel 15 i direktivet om legetøj.
 Ifølge Kommissionens meddelelse af 30. januar 1989 finder direktivet ikke  

 anvendelse på eksemplarer af legetøj, der af fabrikanten er bragt på markedet  

 inden den i artikel 15, stk. 1, 2. afsnit, fastsatte frist, og som endnu ikke  

 er solgt eller på anden måde overgivet til forbrugeren  

 (»lagervarer«).
Der er ikke i direktivet og ej heller i Kommissionens meddelelse fastsat  

 nogen frist for, hvornår sådanne varer bliver omfattet af direktivet.
I  

 bekendtgørelsen er det tanken at fastsætte en frist til den 1. januar 1992,  

 da det ellers vil besværliggøre kontrollen i urimelig grad, hvis man i  

 længere tid skal sondre imellem, om varerne er omfattet af direktivet eller  

 ikke.
 Den anførte frist må anses for tilstrækkelig til, at branchen kan få solgt  

 de pågældende varer.
Efter 2. behandling den 10. maj 1990 § 1 I lov om markedsføring, jf. lovbekendtgørelse nr. 55 af 28. januar 1987,  

 foretages følgende ændringer:
 1. I § 8 indsættes efter stk. 2 som nyt stykke:
» Stk. 3. Bestemmelsen i stk. 1 finder ikke anvendelse på  

 fordeling af gevinster i henhold til lov om gevinstopsparing.« 2. Efter kapitel 4 indføjes som et nyt kapitel 4 a:
»Kapitel 4 a Sikkerhedskrav til legetøj og produkter, som på grund af deres ydre  

 fremtræden kan forveksles med levnedsmidler § 12 a.
Industriministeren kan fastsætte regler om sikkerhedskrav til  

 legetøj og produkter, der på grund af deres ydre fremtræden kan forveksles  

 med levnedsmidler og herigennem være til fare for forbrugernes sundhed eller  

 sikkerhed.
§ 12 b.
De i § 12 a omhandlede regler kan indeholde regulering på følgende  

 områder:
 1) Forbud mod fremstilling og markedsføring, herunder forbud mod  

 indførsel.
 2) Krav vedrørende fremstilling i overensstemmelse med standarder,  

 vedrørende typegodkendelse samt vedrørende mærkning.
 3) Betaling for typegodkendelse.
 4) Myndighedskontrol, herunder adgang til relevante lokaliteter uden  

 retskendelse samt betaling af omkostninger forbundet med kontrol.
5) Udstedelse af påbud for så vidt angår tilbagekaldelse fra markedet,  

 tilbagekøb eller afhjælpning.« 3. I § 15 indsættes som nye stykker:
 » Stk. 2. Tilsyns-, godkendelses- og kontrolforanstaltninger  

 efter kapitel 4 a udføres af dertil af industriministeren bemyndigede  

 statslige eller kommunale myndigheder eller private foretagender, jf. dog  

 stk. 3.
Stk. 3. Påbud i henhold til § 12 b, nr. 5, meddeles af  

 Forbrugerombudsmanden.
Forbrugerombudsmanden kan bemyndige de i stk. 2 nævnte  

 myndigheder og foretagender til at udstede påbud.« Stk. 2 bliver herefter stk. 4.
 4. I § 19 indsættes som nyt stk. 6:
»Stk. 6. Industriministeren kan i forskrifter udstedt med hjemmel i §  

 12 a fastsætte straf af bøde for overtrædelse af forskrifterne.« Stk. 6 bliver herefter stk. 7.
 5. I § 22, stk. 2, ændres »§ 19, stk. 6« til: »§ 19,  

 stk. 7«.
§ 2 Stk. 1. § 1, nr. 2-5, træder i kraft dagen efter bekendtgørelsen i  

 Lovtidende.
 Stk. 2. § 1, nr. 1, træder i kraft den 1. juli 1990.
Ændringsforslaget Af industriministeren:
Til § 1 1) I det under nr. 1 foreslåede § 8, stk. 3, udgår  

 ordet »pengeinstitutters«.
Bemærkninger Til nr. 1 Ved den foreslåede ændring tages der højde for det ved 2. behandling  

 vedtagne ændringsforslag til forslag til lov om genvinstopsparing, hvorefter  

 Postgiro fik samme mulighed for at oprette gevinstkontoopsparinger som  

 pengeinstitutterne.
