Fremsat den 28. januar 2009 af justitsministeren (Brian Mikkelsen) Forslag til Lov om ændring af lov om udendørs hold af svin (Ophævelse af revisionsbestemmelse) § 1 I lov nr. 173 af 19. marts 2001 om udendørs hold af svin, som ændret ved lov nr. 1562 af 20. december 2006, foretages følgende ændring:
 1. § 18 a ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslagets baggrund Ifølge lov om udendørs hold af svin § 18 a skal justitsministeren i folketingsåret 2008-09 fremsætte forslag om revision af lovens § 12, hvorefter alle svin, bortset fra pattegrise under 14 dage, altid skal have fri adgang til rent drikkevand.
Revisionsbestemmelsen i § 18 a blev indsat under Folketingets behandling af lov nr. 1526 af 20. december 2006 om ændring af bl.a. lov om udendørs hold af svin.
Formålet med revisionsbestemmelsen er at afdække svins behov for permanent adgang til vand om natten i frostvejr.
Justitsministeriet har på den baggrund iværksat en evaluering af, hvorvidt der for alle typer af svin er behov for permanent adgang til vand om natten i frostvejr, og af hvordan kravet om permanent adgang til vand fungerer i praksis.
Det er Justitsministeriets opfattelse, at evalueringen viser, at kravet i § 12 ikke har givet anledning til alvorlige vanskeligheder.
 Da Danmarks EU-retlige og folkeretlige forpligtelser i øvrigt sætter snævre grænser for, hvilke ændringer der kan foretages af § 12, foreslås det, at revisionsbestemmelsen i § 18 a i lov om udendørs hold af svin ophæves, uden at der samtidig foreslås ændringer af lovens § 12.
2. Gældende ret Efter § 12 i lov nr. 173 af 19. marts 2001 om udendørs hold af svin, som ændret ved lov nr. 1562 af 20. december 2006, skal alle svin, bortset fra pattegrise under 14 dage, altid have fri adgang til rent drikkevand.
Fri adgang til rent drikkevand indebærer ifølge bemærkningerne til forslaget til hovedloven bl.a., at afstanden fra svinenes opholdssteder til drikkevandet ikke må være så stor, at svinene alene på grund af afstanden hindres i at drikke, jf.
Folketingstidende 2000-01, tillæg A, s. 1733. Endvidere følger det af bemærkningerne, at der ved udendørs hold af svin kan opstå problemer med tildeling af vand, når det er frostvejr, jf.
Folketingstidende 2000-01, tillæg A, s. 1733.
 Før ændringen af lov om udendørs hold af svin ved lov nr. 1562 af 20. december 2006 fulgte det af § 12, at alle svin, bortset fra pattegrise på under 14 dage, altid skulle have fri adgang til rent drikkevand undtagen i perioder med frostvejr, hvor svinene mindst en gang om dagen skulle have adgang til rent vand i forbindelse med fodring.
Lov om hold af udendørs svin § 12 blev ændret ved lov nr. 1562 af 20. december 2006 om ændring af lov om udendørs hold af svin, lov om indendørs hold af smågrise, avls- og slagtesvin samt lov om indendørs hold af drægtige søer og gylter (Gennemførelse af Europarådets reviderede rekommandation om svin m.v.). Ændringsloven gennemfører bestemmelser i Rådets direktiv 91/630/EØF af 19. november 1991 om fastsættelse af mindstekrav med hensyn til beskyttelse af svin, som ændret ved Rådets direktiv 2001/88/EF af 23. oktober 2001 og Kommissionens direktiv 2001/93/EF af 9. november 2001. Ifølge direktivets artikel 4, stk. 1, jf. direktivets bilag, kapitel I, pkt. 7, skal svin (undtagen pattegrise under 14 dage) have permanent adgang til frisk vand i tilstrækkelig mængde.
Kravet blev indsat i forbindelse med ændringen af direktivet ved Kommissionens direktiv 2001/93/EF af 9. november 2001.
Ændringen i 2006 af lov om udendørs hold af svin gennemfører endvidere Europarådets reviderede rekommandation af 2. december 2004 om svin.
Det følger af rekommandationens artikel 11, stk. 7, at udstyr, der forsyner svin med vand, skal kunne fungere under alle vejrforhold.
Endvidere følger det af rekommandationens artikel 14, stk. 1, at alle svin til enhver tid skal have adgang til vand i tilstrækkelig mængde og af passende kvalitet.
Efter lov om udendørs hold af svin § 18 a skal justitsministeren i folketingsåret 2008-09 fremsætte forslag om revision af lovens § 12. § 18 a blev indsat under Folketingets behandling af lov nr. 1562 af 20. december 2006. Et flertal i Folketingets Udvalg for Fødevarer, Landbrug og Fiskeri fandt, at det var usikkert, om svin, der holdes udendørs, har behov for permanent adgang til frostfrit vand om natten, jf. betænkning af 12. december 2006 afgivet af Folketingets Udvalg for Fødevarer, Landbrug og Fiskeri over lovforslag nr.
L 45, s. 1.
 Det fremgår af betænkningen fra udvalget, at formålet med revisionsbestemmelsen er at undersøge, om en videnskabelig afdækning viser, at der er behov for permanent adgang til vand også om natten i frostvejr til alle typer svin, og hvordan ændringen i praksis fungerer, jf. betænkningens s. 3.
Til brug for besvarelsen af et spørgsmål fra Udvalget for Fødevarer, Landbrug og Fiskeri, jf. spm. nr. 1 af 7. november 2006 til lovforslag nr.
L 45, indhentede Justitsministeriet en udtalelse fra Danmarks JordbrugsForskning om, hvorvidt svin, der holdes udendørs, vil rejse sig om natten i frostvejr for at gå hen og drikke vand.
Danmarks JordbrugsForskning oplyste bl.a., at der manglede videnskabelige undersøgelser af spørgsmålet om svins behov for at drikke om natten.
Der forelå således ifølge Danmarks JordbrugsForskning ikke viden om, hvorvidt svin har behov for at drikke om natten, herunder om, hvorvidt behovet er forskelligt for forskellige kategorier af svin (f.eks. slagtesvin, drægtige søer og lakterende søer), eller hvordan behovet kvantitativt varierer med omgivelsernes temperatur.
På grund af den manglende viden om, hvor vigtigt det er for svin at kunne drikke om natten, konkluderede Danmarks JordbrugsForskning, at dyrenes velfærd bedst sikres ved, at de har adgang til vand hele tiden.
3. Evaluering af kravet om svins permanente adgang til vand Justitsministeriet har til brug for en evaluering af kravet om, at alle svin, bortset fra pattegrise under 14 dage, altid skal have fri adgang til rent drikkevand, jf. § 12 i lov om udendørs hold af svin, anmodet Det Jordbrugsvidenskabelige Fakultet ved Aarhus Universitet (tidligere Danmarks JordbrugsForskning), Landbrugsraadet, Dansk Svineproduktion og Fødevarestyrelsen om udtalelser om, hvorvidt der for alle typer af svin er behov for permanent adgang til vand om natten i frostvejr, og om hvordan kravet om permanent adgang til vand fungerer i praksis.
Det Jordbrugsvidenskabelige Fakultet har oplyst, at det ikke er bekendt med, at der er offentliggjort nye publikationer på området siden vedtagelsen af lovændringen i 2006. På den baggrund henviser Det Jordbrugsvidenskabelige Fakultet til sine tidligere redegørelser om emnet, hvoraf det følger, at spørgsmålet om svins behov for at drikke om natten i frostvejr ikke er tilstrækkelig videnskabeligt belyst, jf. herom pkt. 2 ovenfor.
Det Jordbrugsvidenskabelige Fakultet anfører endvidere, at det ikke er bekendt med erfaringsindsamlinger på området, der giver mulighed for at vurdere effekten af lovændringen i praksis, og at det  under alle omstændigheder  vil være ulogisk at fratage svin muligheden for at drikke vand i perioder på mere end 8 timer, når det følger af reglerne om transport af dyr, at svin skal have adgang til drikkevand i forbindelse med transporter med en varighed på over 8 timer.
Landbrugsraadet, der tillige har afgivet sin udtalelse på vegne af Dansk Svineproduktion og Økologisk Landsforening, har oplyst, at svin har en stabil døgnrytme med størst aktivitet i dagtimerne og lille aktivitet om natten, hvilket også gælder for vandoptagelsen hos søer, der holdes udendørs.
Der henvises i den forbindelse til en undersøgelse fra 2001, som viser variationen i vandoptagelsen hos søer, der holdes udendørs i sommerperioden.
Undersøgelsen viser, at søerne optager en meget lille andel af det samlede daglige vandindtag i perioden fra midnat til kl. 6. Organisationerne anfører i den forbindelse, at registreringerne er gennemført om natten i en varm sommerperiode, hvor det må antages, at vandoptagelsen er større end i en vinterperiode.
Samme døgnrytme for vandoptagelse er registreret for fravænnede grise, og organisationerne antager, at ovenstående dokumentation for meget lav vandoptagelse om natten også må gælde for polte, gylte og drægtige søer.
Organisationerne anfører endvidere, at sikring af frostfri vandforsyning forudsætter, at vandledningerne nedgraves i en dybde af 80 cm, hvilket vil indebære meget store omkostninger til ændring af de systemer, der anvendes på nuværende tidspunkt.
Det anføres dog, at de seneste to vintre har været milde, og at der derfor ikke har været problemer med at opfylde kravet om permanent adgang til vand, siden kravet blev indført.
Det er samlet set vurderingen fra Landbrugsraadet, Dansk Svineproduktion og Økologisk Landsforening, at svin ikke har behov for permanent adgang til vand om natten i frostvejr.
Organisationerne anbefaler på den baggrund, at § 12 i lov om udendørs hold af svin ændres, således at retstilstanden før lovændringen i 2006 genindføres, hvilket vil indebære, at det i perioder med frostvejr vil være tilstrækkeligt med vandtildeling én gang dagligt.
Fødevarestyrelsen har oplyst, at styrelsen generelt ikke har oplevet problemer, hvad angår vanding af udendørs svin.
Styrelsen oplyser endvidere, at nogle få besætninger har etableret anlæg, der holder vandet isfrit, mens de øvrige besætningsejere normalt er påpasselige med at sikre, at vandtrug eller vandhuller holdes isfri i tilstrækkeligt omfang, således at svinene får dækket deres vandbehov.
4. Justitsministeriets overvejelser Som nævnt under pkt. 2 ovenfor gennemfører § 12 i lov om udendørs hold af svin artikel 4, stk. 1, jf. direktivets bilag, kapitel I, pkt. 7, i Rådets direktiv 91/630/EØF af 19. november 1991 om fastsættelse af mindstekrav med hensyn til beskyttelse af svin med senere ændringer og artikel 14, stk. 1, i Europarådets reviderede rekommandation af 2. december 2004 om svin.
Det følger af de nævnte bestemmelser i direktivet og rekommandationen, at svin skal have permanent adgang til vand.
Danmarks EU-retlige og folkeretlige forpligtelser sætter således snævre grænser for, hvilke ændringer der kan foretages af § 12, og det vil efter Justitsministeriets opfattelse næppe være foreneligt med EU-retten generelt at undtage nætter i perioder med frostvejr fra kravet om adgang til vand.
Hertil kommer, at det fremgår af de udtalelser, som Justitsministeriet har indhentet, jf. pkt. 3 ovenfor, at der ikke generelt siden lovændringen i 2006 har været problemer med hensyn til vanding af udendørs svin.
Endvidere fremgår det, at nogle få besætninger har etableret anlæg, der holder vandet isfrit, mens de øvrige besætningsejere normalt er påpasselige med at sikre, at vandtrug eller vandhuller holdes isfri i tilstrækkeligt omfang, således at svinene får dækket deres vandbehov.
 I øvrigt er der ifølge de indhentede udtalelser ikke siden lovændringen i 2006 tilvejebragt nye videnskabelige oplysninger om svins behov for vand om natten i frostvejr.
 Det foreslås på den baggrund, at revisionsbestemmelsen i § 18 a i lov om udendørs hold af svin ophæves, uden at der samtidig foreslås ændringer af lovens § 12.
5. De økonomiske og administrative konsekvenser for det offentlige Lovforslaget har ingen økonomiske eller administrative konsekvenser for stat, kommuner eller regioner.
6. De økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
7. De administrative konsekvenser for borgere Lovforslaget har ingen administrative konsekvenser for borgerne.
8. De miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter, idet der ikke foreslås ændringer af de bestemmelser i lov om udendørs hold af svin, som gennemfører Rådets direktiv 91/630/EØF af 19. november 1991 om fastsættelse af mindstekrav med hensyn til beskyttelse af svin med senere ændringer.
 10. Hørte myndigheder mv.
 Lovforslaget har været sendt i høring hos Aktive Dyrerettigheder, Alle Dyrs Ret, Dansk Arbejdsgiverforening (DA), Dansk Erhverv, Dansk Landbrug, Dansk Svineproduktion, Danske Regioner, Den Danske Dyrlægeforening, Det Biovidenskabelige Fakultet v/ Københavns Universitet, Det Dyreetiske Råd, Det Jordbrugsvidenskabelige Fakultet v/ Aarhus Universitet, Det Veterinære Sundhedsråd, Dansk Industri, Dyrefondet, Dyrenes Beskyttelse, Dyreværnsforeningen Freja, DyreværnsOrganisationerne SamarbejdsOrganisation (DOSO), Fagligt Fælles Forbund  3F, Kommunernes Landsforening, Kødbranchens Fællesråd, Landbrugsraadet, Landsforeningen af Danske Svineproducenter, Landsforeningen Frie Bønder  Levende Land, Landsorganisationen i Danmark (LO), OASA, Rigsadvokaten, Rigspolitiet, Sammenslutningen af Landbrugets Arbejdsgiverforeninger (SALA), Slagteriernes Forskningsinstitut, WSPA og Økologisk Landsforening.
11. Sammenfattende skema Bemærkninger til lovforslagets enkelte bestemmelser Til § 1 § 18 a i lov om udendørs hold af svin foreslås ophævet.
Det indebærer en ophævelse af justitsministerens forpligtelse til at fremsætte forslag om revision af lovens § 12.
 Der henvises i øvrigt til lovforslagets almindelige bemærkninger.
Til § 2 Det foreslås, at loven træder i kraft dagen efter bekendtgørelsen i Lovtidende.
