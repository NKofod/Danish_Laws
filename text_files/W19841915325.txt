 En kvinde, gift med selvstændig erhvervsdrivende (landmand), havde,  

 indtil hun blev syg, arbejdet som medhjælpende hustru i landbruget.
Hun fik derefter dagpenge, indtil disse ophørte på grund af  

 varighedsbegrænsningen.
Da dagpengene ophørte, søgte hun hjælp efter  

 bistandsloven.
På dette tidspunkt modtog ægtefællen dagpenge.
Hun fandtes ved  

 sygdommen at have været udsat for en ændring af sine forhold, således at hun  

 måtte anses for omfattet af bistandslovens § 37, sstk. 1. En eventuel hjælp  

 fandtes at burde beregnes med udgangspunkt i hjælp til underhold og rimelige  

 faste udgifter (bortset fra udgifter vedrørende landbruget). I beregningen  

 skulle der foretages fradrag for værdien af ægtefællens indtægt i form af  

 dagpenge, samt værdien af, hvad han hidtil over for landbruget havde bidraget  

 med til familiens forsørgelse.
Det kunne ikke herved tillægges betydning, at  

 dette bidrag helt eller delvist var sket gennem formueforbrug eller  

 gældsforøgelse (* 1) REDEGØRELSE FOR SAGEN:
En kvinde, gift med en landmand, søgte hjælp, da hendes sygedagpenge ville  

 blive standset den 31. marts 1983 på grund af varighedsbegrænsningen i  

 dagpengelovens § 25, stk. 2. Det var oælyst, at hun indtil hun blev sygemeldt  

 havde været medhjælpende hustru i landbruget.
Ansøgerens ægtefælle var  

 sygemeldt og modtog dagpenge.
Af regnskabet 1982 vedrørende familiens  

 landbrug fremgik, at den samlede gæld var på 3,2 mill. kroner, mens aktiverne  

 udgjorde 1,8 mill. kr.
Før fradrag af renteudgifter, men efter at der var  

 foretaget forskellige afskrivninger, var der et overskud af virksomheden på  

 187.498 kr.
Der var renteindtægter på 23.387 kr., mens renteudgifterne  

 udgjorde ca. 539.000 kr.
Der var i 1982 og 1983 udbetalt negativ  

 indkomstskat.
 Det sociale udvalg havde afslået at yde økonomisk hjælp under henvisning  

 til, at årsregnskabet udviste et betydeligt underskud, og efter en vurdering  

 af familiens hidtidige leveniveau og et efter forvaltningens mening  

 realistisk skøn over fremtiden.
Ansøgeren var af egen læge henvist til revalidering.
Det var oplyst, at en  

 bank havde skønnet, at fortsat drift af landbruget forudsatte, at ansøgeren  

 havde en indtægt.
 AFGØRELSEN, DER KLAGES OVER:
 Amtsankenævnet havde udtalt, at nævnet ligesom det sociale udvalg fandt,  

 at ansøgeren principielt var omfattet af bistandslovens § 37.
 Nævnet havde lagt vægt på, at ansøgeren hidtil havde haft  

 arbejdsindtægter/sygedagpenge og at dagpengene alene var ophørt på grund af  

 varighedsbegrænsningen, ligesom der var mulighed for at ansøgeren kunne vende  

 tilbage til arbejdsmarkedet.
 På denne baggrund fandtes ansøgeren reelt at have haft et indtægtstab, der  

 berettigede til udmåling af hjælp.
 KLAGEN TIL ANKESTYRELSEN:
 Det sociale udvalg havde gjort gældende, at amtsankenævnet havde  

 tilsidesat bistandslovens § 6, stk. 1, ved at pålægge udvalget at udmåle  

 økonomisk hjælp til en gift person under hensyn til forsørgelsespligten  

 mellem ægtefæller.
 SUPPLERENDE OPLYSNINGER EFTER ANKEN:
 Amtsankenævnet havde efterfølgende henvist til, at udmåling af hjælp efter  

 bistandslovens § 37 forudsatte, at der blev foretaget fradrag af ægtefællens  

 indtægt.
 LOVGRUNDLAG:
 Efter bistandslovens § 37, stk. 1, kan der, når en person på grund af  

 sygdom, svigtende arbejdsmuligheder eller andre ændringer i sine forhold i en  

 begrænset tid er afskåret fra at skaffe det fornødne til eget eller familiens  

 underhold og udgifterne hertil ikke dækkes gennem dagpenge eller  

 pensionsydelser, ydes en sådan hjælp, at det modvirkes, at pågældendes og  

 familiens hidtidige levevilkår i væsentlig grad forringes.
 Ifølge lovens § 6 er enhver mand og kvinde overfor det offentlige  

 forpligtet til at forsørge sig selv, sin ægtefælle og sine børn under 18 år.
 ANKESTYRELSENS AFGØRELSE:
 Ansøgeren fandtes som medhjælpende ægtefælle i landbruget ved sygdommen at  

 have været udsat for en ændring af sine forhold, hvorved hun var blevet  

 afskåret fra at skaffe det fornødne til sit eget og familiens underhold.  

 Ansøgeren blev således anset for omfattet af bistandslovens § 37, stk. 1.
 Ansøgerens ægtefælle måtte anses for gennem landbruget og gennem indtægt i  

 form af sygedagpenge at have bidraget og fortsat at ville bidrage til  

 familiens underhold.
Ved beregning af eventuel hjælp til familien måtte der tages udgangspunkt  

 i hjælp til underhold og rimelige faste udgifter (bortset fra udgifter  

 vedrørende landbruget). I beregningen skulle der foretages fradrag for  

 ægtefællens indtægt i form af dagpenge samt værdien af, hvad han hidtil over  

 landbruget havde bidraget med til familiens forsørgelse.
Det kunne ikke  

 herved tillægges nogen betydning, at dette bidrag helt eller delvist var sket  

 gennem formueforbrug eller gældsforøgelse.
 (* 1) Smh. med SM O-14-83.
