Nogle pengeinstitutter markedsførte tilbud, hvorefter  

 pengeinstitutterne mod et gebyr påtog sig at registrere og administrere  

 fondsaktiver i værdipapircentralen.
Pengeinstitutterne havde efter  

 Forbrugerombudsmandens opfattelse ikke pligt til i reklamemateriale og lign.  

 at oplyse, at tilsvarende tjenesteydelser blev foretaget af nogle  

 realkreditinstitutter uden betaling af gebyr.
 Administration og registrering af værdipapirer i  

 Værdipapircentralen.
I henhold til lov om en Værdipapircentral skal rettigheder over  

 registrerede fondsaktiver (kreditforeningsobligationer m.v.) registreres i  

 Værdipapircentralen.
Ret til at foretage denne registrering tilkommer ifølge  

 loven 1. Danmarks Nationalbank 2. Banker og sparekasser 3. Andelskasser, der er undergivet tilsyn af offentlig myndighed.
 4. Virksomheder, der drives i fællesskab af banker og sparekasser, og som  

 har til formål at forvalte værdipapirer.
5. Fondsbørsvekselerere 6. Realkreditinstitutter og andre obligationsudstedende institutter for så  

 vidt angår fondsaktiver, der er udstedt af det pågældende institut.
 Den enkelte investor er således afskåret fra direkte at træde i kontakt  

 med Værdipapircentralen for at få foretaget registrering, og en investors  

 konti i centralen administreres gennem det eller de kontoførende institutter,  

 som investor vælger.
 En klager rettede henvendelse i anledning af pengeinstitutternes  

 reklamering vedrørende obligationers registrering i Værdipapircentralen.  

 Klageren fandt, at det i den skete annoncering tillige burde være oplyst, at  

 kunderne også kunne benytte realkreditinstitutterne, idet registreringen og  

 administrationen gennem disse i modsætning til gennem pengeinstitutterne var  

 gratis.
 FO udtalte hertil som sin opfattelse, at markedsføringsloven ikke afgiver  

 hjemmel til at pålægge en erhvervsdrivende i sin reklamering at oplyse om  

 konkurrenters udbud, og fandt således ikke anledning til at forfølge sagen.
 (* 1) Beretning fra Forbrugerombudsmanden 1983, s. 41.
