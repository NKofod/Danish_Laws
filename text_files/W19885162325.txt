 En industrilaborant, som var medlem af Handels- og  

 Kontorfunktionærernes Arbejdsløshedskasse, kunne ikke under uændrede  

 beskæftigelsesvilkår optages i eller overflyttes med anciennitet til  

 Firma-Funktionærernes Arbejdsløshedskasse.
 Firma-Funktionærernes Arbejdsløshedskasse klagede over en afgørelse  

 truffet af Direktoratet for Arbejdsløshedsforsikringen, hvorefter  

 direktoratet fandt, at medlemmet ikke var berettiget til optagelse i eller  

 overflytning fra Handels- og Kontorfunktionærernes Arbejdsløshedskasse til  

 Firma-Funktionærernes Arbejdsløshedskasse.
 Direktoratet lagde til grund, at medlemmet var beskæftiget som  

 industrilaborant.
 Direktoratet fandt, at industrilaboranter ikke er omfattet af  

 Firma-Funktionærernes Arbejdsløshedskasses faglige område.
 Såfremt der allerede var sket optagelse i Firma-Funktionærernes  

 Arbejdsløshedskasse, skulle medlemmet tilbageføres til Handels- og  

 Kontorfunktionærernes Arbejdsløshedskasse.
 Medlemmet indmeldte sig den 28. april 1987 i Sammenslutningen af  

 Firma-Funktionærer og Firma-Funktionærernes Arbejdsløshedskasse og udfyldte  

 samme dag blanket vedrørende anmodning om overflytning mellem statsanerkendte  

 arbejdsløshedskasser.
 Medlemmet havde været ansat som laborant på en fabrik siden den 1. maj  

 1980 med en ugentlig arbejdstid på 20 timer.
 Handels- og Kontorfunktionærernes Arbejdsløshedskasses lokalafdeling  

 anførte over for Firma-Funktionærernes Arbejdsløshedskasse, at medlemmet ikke  

 kunne overflyttes til Firma-Funktionærernes Arbejdsløshedskasse, da hun var  

 ansat som laborant, hvilket var uden for Firma-Funktionærernes  

 Arbejdsløshedskasses organisationsområde.
Firma-Funktionærernes Arbejdsløshedskasse meddelte herefter Handels-og  

 Kontorfunktionærernes Arbejdsløshedskasse, at medlemmet var funktionæransat  

 som industrilaborant, og ifølge Sammenslutningen af  

 Firma-Funktionærer/Firma-Funktionærernes Arbejdsløshedskasses vedtægter  

 beskæftiget inden for Sammenslutningen af  

 Firma-Funktionærer/Firma-Funktionærernes Arbejdsløshedskasses faglige område.  

 Medlemmet havde dermed krav på at blive overflyttet fra Handels- og  

 Kontorfunktionærernes Arbejdsløshedskasse til Sammenslutningen af  

 Firma-Funktionærer/Firma-Funktionærernes Arbejdsløshedskasse.
På baggrund af  

 dette havde Sammenslutningen af Firma-Funktionærer/Firma-Funktionærernes  

 Arbejdsløshedskasse registreret medlemmet som indmeldt pr. 1. juni 1987.
 Firma-Funktionærernes Arbejdsløshedskasse anførte over for direktoratet,  

 at medlemmet var optagelsesberettiget i Firma-Funktionærernes  

 Arbejdsløshedskasse, idet hun opfyldte betingelserne herfor, jf.  

 Firma-Funktionærernes Arbejdsløshedskasses vedtægter, § 4, stk. 2.
 Handels- og Kontorfunktionærernes Arbejdsløshedskasses hovedledelse  

 meddelte derefter Firma-Funktionærernes Arbejdsløshedskasse, at  

 beskæftigelsen som industrilaborant ikke giver ret til overflytning eller  

 optagelse i Firma-Funktionærernes Arbejdsløshedskasse, idet  

 Firma-Funktionærernes Arbejdsløshedskasse alene har statsanerkendelse til at  

 optage personer, der er beskæftiget inden for kontorsektoren.
 Firma-Funktionærernes Arbejdsløshedskasse anførte i klagen til ankenævnet,  

 at direktoratets afgørelse var ulovlig og henviste til, hvad der iøvrigt var  

 anført i sagen til støtte for medlemmets ret til overflytning med  

 anciennitet.
 § 4, stk. 1, i vedtægt for Handels- og Kontorfunktionærernes  

 Arbejdsløshedskasse udtaler:
 Ret til optagelse som medlem har personer, der opfylder lovens almindelige  

 betingelser for medlemskab af en anerkendt arbejdsløshedskasse, og som kan  

 henføres til kassens faglige område, jf. stk. 2.
 § 4, stk. 2:
 Kassens faglige område er handels- og kontorfaget.
 § 4, stk. 1, i Firma-Funktionærernes Arbejdsløshedskasses nugældende  

 vedtægt:
 Ret til optagelse som medlem har personer, der opfylder lovens almindelige  

 betingelser for medlemskab af en statsanerkendt arbejdsløshedskasse, og som  

 kan henføres til kassens faglige område, jf. stk. 2.
 § 4, stk. 2:
 Kassens faglige område er alle, der er optagelsesberettigede i  

 Sammenslutningen af Firma-Funktionærer eller Sammenslutningen af Danske  

 Lægesekretærer.
 Ifølge § 4 i Sammenslutningen af Firma-Funktionærers vedtægter (forbundets  

 love) optages som medlemmer kontorfunktionærer og dermed ligestillede i  

 handels-, industri- og tilsvarende virksomheder.
 Ankenævnet lagde til grund, at statsanerkendelsen af Firma-Funktionærernes  

 Arbejdsløshedskasse ikke omfatter personer beskæftiget som  

 industrilaboranter, og at der ikke efterfølgende er godkendt en ændring af  

 kassens vedtægter, således at industrilaboranter kan anses for at være  

 omfattet af kassens faglige område, samt at det forhold, at medlemmet er  

 funktionæransat ikke i sig selv kan medføre, at medlemmet er berettiget til  

 optagelse i eller overflytning til Firma-Funktionærernes Arbejdsløshedskasse.
 Ankenævnet lagde endvidere til grund, at Firma-Funktionærernes  

 Arbejdsløshedskasse, der har statsanerkendelse som fagligt afgrænset  

 arbejdsløshedskasse, jf. arbejdsløshedsforsikringslovens § 32, stk. 1, nr. 1,  

 ikke gennem udvidelse af kredsen for optagelsesberettigede i Sammenslutningen  

 af Firma-Funktionærer ensidigt kan udvide sit faglige område til at omfatte  

 medlemsgrupper, der i forvejen hører hjemme i en fagligt afgrænset kasse  

 eller i en fagligt begrænset del af en sådan, idet dette ville være i strid  

 med arbejdsløshedsforsikringslovens § 31, stk. 2, hvorefter arbejdsministeren  

 kan nægte at anerkende en ny arbejdsløshedskasse, hvis der i forvejen findes  

 en anerkendt arbejdsløshedskasse for faget.
 Ankenævnet fandt, at medlemmet, der var beskæftiget som industrilaborant,  

 og som med rette har været medlem af Handels- og Kontorfunktionærernes  

 Arbejdsløshedskasse, ikke - under uændrede beskæftigelsesvilkår - ville kunne  

 optages i eller overflyttes med anciennitet til Firma-Funktionærernes  

 Arbejdsløshedskasse.
 Ankenævnet tiltrådte således Direktoratet for Arbejdsløshedsforsikringens  

 afgørelse.
