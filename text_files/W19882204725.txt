En murerelev hævede sin uddannelse hos et anpartsselskab på grund af  

 mangelfuld uddannelse.
Eleven påstod sig tillagt erstatning.
Indklagede havde ikke afgivet svarskrift.
Sagen udsat med henblik på  

 afgivelse af svarskrift.
I svarskriftet påstod indklagede sig tillagt  

 udgiften til elevens erhvervelse af kørekort, erstatning for udleveret  

 håndværktøj, samt modregning for for meget udbetalt løn fra elevens tidligere  

 ansættelse i et andet anpartsselskab og endelig erstatning i anledning af  

 uddannelsesforholdets afbrydelse.
Lagt til grund i forbindelse med  

 afgørelsen, at kørekort var erhvervet på foranledning af virksomheden og i  

 dennes interesse, hvorfor eleven ikke skulle afholde udgiften hertil, at  

 indklagedes erstatningspåstand var for sent fremsat, og derfor ikke kunne  

 påkendes af nævnet, at modregning ikke kunne ske, da der ikke var tale om en  

 virksomhedsoverdragelse.
Der var enighed mellem de 2 § 3-dommere om, at det  

 er kutyme inden for murerfaget, at eleven beholder det udleverede  

 håndværktøj.
Eleven herefter tillagt erstatning.
 Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 19. juli 1988 i sag nr. 20/1987: Efg-elev A  

 mod B ApS (bygge & anlæg - murerfaget) afsagt følgende KENDELSE: Mellem klageren, efg-elev A, født den 19. oktober 1966, og B  

 ApS, blev i 1984 oprettet en uddannelsesaftale, hvorefter klageren skulle  

 uddannes inden for bygge & anlæg (murerfaget) med uddannelsesperiode fra  

 den 15. oktober 1984 til den 6. juli 1987. I juli 1985 blev der oprettet et  

 tillæg til uddannelsesaftalen, hvorefter aftalen med virkning fra 1. januar  

 1985 fortsatte mellem klageren og indklagede, B ApS.
Den 10. april 1986  

 ophørte uddannelsesforholdet.
 Ved klageskriftet af 1. september 1987 har klageren ved sin faglige  

 organisation, Murerforbundet i Danmark, indbragt sagen for nævnet med endelig  

 påstand om, at indklagede tilpligtes at betale 16.390,09 kr. på grund af for  

 lidt udbetalt løn i perioden 1. januar 1985 til 1. april 1986.
 Indklagede har påstået frifindelse, subsidiært mod betaling af et mindre  

 beløb.
Indklagede har givet personligt møde for nævnet, men havde på dette  

 tidspunkt endnu ikke afgivet svarskrift.
Sagen blev på dette møde udsat til  

 afgivelse af svarskrift og et nyt møde i nævnet.
Indklagede har herefter  

 afgivet svarskrift, men trods lovlig indvarsling ikke på ny givet møde for  

 nævnet.
Det fremgår af indstævntes svarskrift, at han fremsætter modkrav på  

 4.450,00 kr. vedrørende udlæg til kørekort.
Herudover fremsætter han  

 erstatningskrav i anledning af, at klageren har afbrudt uddannelsesforholdet  

 og erstatningskrav i anledning af, at klageren har beholdt udleveret værktøj.  

 Desuden anfægter indklagede den timeopgørelse, der ligger til grund for  

 klagerens krav.
Endelig gør indklagede gældende, at han har et modkrav i  

 anledning af, at klageren i 1984 fra B ApS har udbetalt en væsentligt højere  

 løn end den overenskomstmæssige.
Klageren har under personligt fremmøde for nævnet forklaret, at han ikke  

 havde noget ønske om at erhverve kørekort.
Han fik uden nærmere kommentarer  

 at vide af indklagede, at han skulle starte undervisningen.
Han afbrød  

 uddannelsesforholdet på grund af dårlig uddannelse.
Det er korrekt, at han  

 har beholdt udleverede håndværktøj, men det gør alle efg-elever.
Den af  

 indklagede udfærdigede timeopgørelse er ikke korrekt.
Det er rigtigt, at han  

 iflg. arbejdsgiverens oplysninger til skattevæsenet i 1984 har fået udbetalt  

 et større beløb, end han havde krav på.
 Tvistighedsnævnet skal udtale:
 Da det må lægges til grund, at klageren har erhvervet kørekort på  

 indklagedes initiativ og i hans interesse, findes indklagede ikke uden særlig  

 aftale at kunne kræve udgiften betalt af klageren.
Indklagedes krav om erstatning i anledning af uddannelsesforholdets  

 afbrydelse er første gang fremsat i indklagedes svarskrift, selv om  

 indklagede allerede ved skrivelse af 24. juni 1986 fra Murerfagets  

 Fællesudvalg er gjort opmærksom på, at klageren ønskede uddannelsesforholdet  

 ophævet.
På denne baggrund finder nævnet, at kravet om erstatning er fremsat  

 så sent, at det ikke kan tages under påkendelse.
 Det er af faget oplyst, at der inden for murerfaget foreligger kutyme for,  

 at en efg-elev kan beholde det håndværktøj til personligt brug, som bliver  

 udleveret af virksomheden, således at indklagede ikke kan kræve betaling  

 herfor.
 Da indklagede ikke ved fremlæggelse af timesedler eller lignende har  

 dokumenteret, at den af klageren fremlagte timeopgørelse er forkert, lægger  

 nævnet klagerens opgørelse til grund ved sagens afgørelse.
Det fremgår af et af nævnet rekvireret stiftelsesdokument af 19. december  

 1984 for »B ApS«, at selskabet er stiftet ved kontant indbetaling  

 af 80.000 kr., og at der ikke ved stiftelsen er overtaget nogen bestående  

 virksomhed.
Herefter finder nævnet, at indklagede, der først indtrådte  

 uddannelsesaftalen pr. 1. januar 1985, ikke kan bringe for meget udbetalt løn  

 i 1984 til modregning over for klageren.
 Herefter tager nævnet klagerens påstand til følge.
 THI BESTEMMES:
 Indklagede B ApS betaler inden 14 dage 16.390,09 kr. til klageren,  

 efg-elev A.
