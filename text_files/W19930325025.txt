 En ansat kursist havde, medens han 22 måneder tidligere var ansat hos  

 en anden arbejdsgiver, deltaget i samme kursus i kvalitetsbevidsthed.
 Arbejdsmarkedets Ankenævn fandt ikke tilstrækkeligt grundlag for at  

 afslå kursusgodtgørelse med den begrundelse, at kursisten deltog i flere  

 kurser end nødvendigt af erhvervsmæssige årsager.
 Nævnet lagde vægt på, at kurser i kvalitetsbevidsthed tager  

 udgangspunkt i den enkelte virksomheds specifikke problemer.
 Et arbejdsløshedskassemedlem klagede over, at hans arbejdsløshedskasse  

 ikke fandt ham berettiget til kursusgodtgørelse i medfør af lov om  

 arbejdsmarkedsuddannelser under deltagelse i et kursus for specialarbejdere  

 benævnt »Kvalitetsbevidsthed«.
Kassen begrundede sin afgørelse med, at ansøgeren havde deltaget i samme  

 kursus tidligere, og at han således deltog i flere kurser end nødvendigt af  

 erhvervsmæssige årsager.
Kassen fandt, at der ikke var ændret i  

 undervisningsplanerne.
 Det var oplyst, at ansøgeren var uddannet revisions-/regnskabsassistent,  

 og at han havde taget HD-uddannelsen.
 Det var endvidere oplyst, at han under en tidligere ansættelse i lighed  

 med alle øvrige ansatte deltog i et kursus i »Kvalitetsbevidsthed«.  

 Hans nuværende arbejdsplads havde på samme måde valgt at sende alle ansatte  

 på kursus i »Kvalitetsbevidsthed«.
 Medlemmet anførte, at eftersom der var tale om to forskellige  

 ansættelsesforhold, var der ikke tale om kursusmisbrug, idet en stor del af  

 kurset anvendtes på arbejdspladsens specifikke problemstillinger.
 Ankenævnet fandt, at medlemmets deltagelse i kurset  

 »Kvalitetsbevidsthed« under hans nuværende ansættelse ikke kunne  

 betegnes som »kursusmisbrug«.
Ankenævnet lagde vægt på, at der nok havde været tale om et plankursus,  

 men at det konkrete kursus »Kvalitetsbevidsthed« tog udgangspunkt i  

 den enkelte virksomheds specifikke problemstillinger.
Ankenævnet fandt derfor  

 ikke tilstrækkeligt grundlag for at give afslag på godtgørelse med den  

 begrundelse, at medlemmet deltog i flere kurser end nødvendigt af  

 erhvervsmæssige årsager.
 Det bemærkedes, at ankenævnet herved ikke havde taget stilling til, om  

 medlemmet tilhørte den personkreds, som godtgørelsesreglerne sigter på.
 Sagen hjemvistes derfor til arbejdsløshedskassen med henblik på kassens  

 stillingtagen hertil.
