Erstatningsansvarslovens § 1  helbredelsesudgifter og andet tab, nævnets j.nr. 13-520-01397 Ansøger blev udsat for et overfald, hvorved han mistede et øje og derfor skulle have et kunstigt øje.
Efter det oplyste laves kunstige øjne kun af én person i Danmark.
Ansøger kunne vælge at få det kunstige øje lavet over fire sammenhængende dage i København eller en gang om ugen over 4-5 uger i Esbjerg.
Selv om ansøger boede tættere på Esbjerg end København, ville ansøger have en betragtelig transporttid til Esbjerg.
Ansøger søgte om erstatning for udgifterne til at få lavet det kunstige øje i København.
Under hensyntagen til ansøgers ønske om at få øjet lavet i København og at få det færdiggjort snarest, samt under hensyn til den beskedne merudgift det ville medføre, at øjet blev lavet i København frem for i Esbjerg, tilkendegav nævnet at ville betale for en togbillet tur/retur fra ansøgers hjemby til København inklusive pladsbillet på standardklasse, op til tre hotelovernatninger på enkeltværelse af maksimalt 1.000 kr. pr. overnatning og kørsel med offentlig transport i København, maksimalt i fire dage og alene til og fra behandling.
