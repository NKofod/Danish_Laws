 En fond skal have mindst et bestyrelsesmedlem, der er uvildigt og  

 uafhængigt af stifterne.
(Merete Cordes, Børge Dahl og Ebbe Christensen) Advokat A har på vegne K Fonden i skrivelse af 31. juli 1992 klaget over,  

 at Erhvervs- og Selskabsstyrelsen ved skrivelse af 9. juli 1992 (j.nr.  

 92-22.547) fastholdt et krav om, at fondens vedtægter skal indeholde  

 bestemmelse om, at mindst et medlem af bestyrelsen udpeges af andre end  

 stifterne.
 Sagens omstændigheder:
Den 16. marts 1992 stiftede de fire andelsselskaber med begrænset ansvar:  

 B, Horsens, B, Kolding, B, Sønderborg og B, Holstebro en erhvervsdrivende  

 fond »K Fonden«.
Fonden blev stiftet med en grundkapital bestående  

 af nom. 5 mio. kr. aktier i K A/S, svarende til halvdelen af aktiekapitalen,  

 og ydet som en gave fra fondens stiftere.
Stiftelsen skete i forbindelse med  

 omdannelsen af K ApS til et aktieselskab, der skulle videreføre aktiviteterne  

 i K Amba, som blev opløst.
Fondens formål fremgår af vedtægternes § 2, der er  

 sålydende:
 »2.
 Fondens formål er at sikre og underbygge det økonomiske grundlag for de i  

 »K A/S« drevne virksomheders fortsatte beståen og udvikling på  

 sund, forretningsmæssig og økonomisk basis, og således at der her igennem  

 især varetages export og handel med ...produkter.
 Ved varetagelse af fondens formål skal henses til de afsætningsmæssige  

 interesser hos medlemsproducenterne til fondens stiftere.
 Fondens formål kan udvides til også at omfatte virksomheder, som  

 bestyrelsen efter almindelige forretningsmæssige synspunkter skønner det  

 rimeligt at erhverve til fonden, eller erhverve aktier i.
 Bestyrelsen skal ved enstemmig beslutning kunne anvende overskydende beløb  

 til gavn for dansk ...erhverv, fortrinsvis indenfor virksomhedens  

 interessesfære, og til almene formål.
Ingen skal ved domstolene kunne rejse krav på hjælp fra fonden, respektive  

 på dens kapital, idet bestyrelsen afgør, hvem der skal komme i betragtning  

 ved uddeling af fondens midler.' I de af stifterne vedtagne vedtægter havde § 9 følgende ordlyd:
»Bestyrelsen 9.
 Fonden ledes af en bestyrelse på 5 medlemmer, der skal være myndige,  

 uberygtede og arbejdsdygtige personer.
 Bestyrelsen sammensættes af 5 personer udpeget af fondens stiftere, nemlig  

 således:
 1. B, Kolding, har ret til at udpege 3 personer, hvoraf mindst 2 personer  

 skal være ... (beskæftiget med produktion af ...produkter).
 2. B, Holstebro, ) har i forening B, Horsens, ) ret til at udpege B,  

 Sønderborg, ) 2 personer, hvoraf mindst 1 person skal være ... (beskæftiget  

 med produktion af ...produkter).
En person kan kun udpeges som medlem til bestyrelsen, såfremt denne  

 hverken direkte eller indirekte udøver konkurrerende virksomhed med K A/S  

 eller koncernens selskaber iøvrigt.
Et bestyrelsesmedlem skal til stadighed  

 opfylde denne betingelse, og skal således fratræde, såfremt betingelsen ikke  

 længere opfyldes.
 Såfremt to af de under nr. 2 anførte stiftere måtte ophøre med at  

 eksistere eller iøvrigt miste sin udpegningsret, tilkommer udpegningsretten  

 den tilbageblevne, i hvilket tilfælde der dog kun er ret til at udpege en  

 person.
 I tilfælde af at udpegningsretten iøvrigt måtte bortfalde for en eller  

 flere af stifterne, udpeger fondsbestyrelsen selv yderligere medlemmer, dog  

 max. 3 medlemmer.
Såfremt det måtte blive nødvendigt for fondsbestyrelsen selv at udpege 3  

 medlemmer, som følge af udpegningsrettens bortfald for en eller flere  

 stiftere, er den siddende bestyrelse forpligtet til straks at udarbejde nye  

 regler for udpegning af yderligere bestyrelsesmedlemmer.
I forbindelse med  

 udarbejdelse af nye regler for udpegning af bestyrelsesmedlemmer skal sikres,  

 at der udpeges bestyrelsesmedlemmer, der vil sikre fondens og dennes  

 virksomheders fortsatte beståen, og således opfyldelse af fondens formål,  

 ligesom det skal sikres, at der ikke udpeges personer med tilknytning til  

 virksomheder eller andre foreninger og lignende, der driver konkurrence med K  

 A/S eller koncernens selskaber iøvrigt.
 Bestyrelsen vælger selv sin formand og næstformand.
 Bestyrelsen fastsætter selv sin forretningsorden.
 De under nr. 1 - 2 nævnte mandater gælder for en periode på 1 år, og  

 genudpegning kan finde sted.
 I forbindelse med fondens stiftelse udpeges 5 bestyrelsesmedlemmer, og  

 disses mandat er gældende indtil 1/5 1993.
 Fondens stiftere skal senest hvert år den 1/5 meddele fonden, hvilke  

 bestyrelsesmedlemmer der udpeges for det kommende år, første gang således  

 inden 1/5 1993.
 Ingen person kan dog fortsætte i bestyrelsen efter at være fyldt 70 år.
Bestyrelseshvervet - og samtidig dermed udpegningsretten for stifteren -  

 ophører, hvis den pågældende stifter, der har udpeget bestyrelsesmedlemmet,  

 ophører eller indgår - herunder via fusion - i koncernlignende forhold til  

 andre virksomheder, der udøver konkurrence med K A/S.« Ved skrivelse af 8. april 1992 anmeldte klagerens advokat fonden til  

 registrering i Erhvervs- og Selskabsstyrelsen.
I skrivelse af 23. april 1992  

 anmodede Erhvervs- og Selskabsstyrelsen klagerens advokat om at berigtige  

 nogle forhold vedrørende fondens vedtægter.
Styrelsen skrev bl.a., at  

 »Vedtægtens § 9 må bringes i overensstemmelse med det almindelige  

 fondsbegreb, således at et medlem af bestyrelsen er uvildigt og uafhængigt af  

 stifterne.« Skrivelsen indeholder ingen klagevejledning.
 Foranlediget af styrelsens skrivelse blev der den 13. maj 1992 afholdt et  

 bestyrelsesmøde i fonden, hvor fondens bestyrelse vedtog at lade de forhold,  

 som styrelsen havde krævet, berigtige af hensyn til at få fonden registreret.  

 Samtidig vedtog bestyrelsen dog også at ansøge styrelsen om dispensation for  

 kravet til vedtægternes § 9 om et uvildigt og uafhængigt medlem af  

 bestyrelsen og sideløbende hermed at påklage styrelsens afgørelse herom.
I fortsættelse af bestyrelsesmødet og efter telefonisk at have talt med  

 styrelsens sagsbehandler sendte klagerens advokat en ansøgning til Erhvervs-  

 og Selskabsstyrelsen om dispensation.
I ansøgningen henviste klagerens  

 advokat til en række forhold til støtte for den ønskede dispensation.
Som  

 bilag vedlagdes et revideret sæt vedtægter, hvor fonden havde søgt at tage  

 højde for styrelsens krav for det tilfælde, at styrelsen ikke ville give  

 dispensation.
Da fonden fortsat helst så, at de oprindelige vedtægters  

 bestemmelse om bestyrelsen blev registreret, gjorde klagerens advokat  

 samtidigt styrelsen opmærksom på, at styrelsens krav om et uvildigt og  

 uafhængigt bestyrelsesmedlem ønskedes indbragt for Erhvervsankenævnet,  

 såfremt der ikke blev givet dispensation.
 I den påklagede afgørelse af 9. juli 1992 svarede styrelsen:
 »Under henvisning til Deres brev af ... skal man hermed meddele, at  

 styrelsen fastholder, at vedtægten skal indeholde bestemmelse om, at mindst 1  

 bestyrelsesmedlem udpeges af andre end stifterne for at sikre overholdelse af  

 retsgrundsætningen om, at der skal være et uvildigt og uafhængigt medlem af  

 bestyrelsen i forhold til stifterne.
 Styrelsen kan tilslutte sig formuleringen af vedtægternes § 9, stk. 2, som  

 den fremgår af referat af bestyrelsesmøde afholdt den 13. maj 1992 i  

 K-fonden.
 Det fremgår heraf, at stykket vil blive formuleret som følger:
 »De af stifterne udpegede bestyrelsesmedlemmer ( 5 stk.) vælger ved  

 simpel stemmeflerhed yderligere 1 medlem til bestyrelsen, hvilket  

 bestyrelsesmedlem skal være uvildigt og uafhængigt af stifterne«.
 Af referatet fremgår yderligere, at der som nyt § 9, stk. 11 indsættes  

 følgende:
 »Det af bestyrelsen valgte yderligere bestyrelsesmedlem skal afgå,  

 når et flertal i bestyrelsen træffer bestemmelse herom og samtidig vælger et  

 yderligere bestyrelsesmedlem der er uvildigt og uafhængigt af  

 stifterne«.
 I overensstemmelse med styrelsens og Justitsministeriets praksis må man  

 afvise denne bestemmelse i § 9, stk. 11.
Afgørelsen kan indbringes for Industriministeriets Erhvervsankenævn senest  

 4 uger efter, at afgørelsen er meddelt Dem jf. lov om erhvervsdrivende fonde  

 § 62, stk. 2.' Den 31. juli 1992 skrev klagerens advokat igen til styrelsen og bad  

 styrelsen tage stilling til, om styrelsen kunne godkende, at § 9, stk. 11, i  

 vedtægterne fik følgende ordlyd: »Det af bestyrelsen valgte yderligere  

 bestyrelsesmedlem vælges for en periode af 2 år.
Efter valgperiodens udløb  

 afgår det valgte bestyrelsesmedlem.
Genvalg kan finde sted.« I  

 skrivelser af 12. august og 20. august 1992 svarede styrelsen, at den ændrede  

 formulering kunne godkendes, og at fonden ville blive registreret, når  

 styrelsen havde modtaget de reviderede vedtægter, hvilket styrelsen  

 efterfølgende gjorde den 23. september 1992. Fonden blev herefter registreret  

 den 24. september 1992.
 I klageskrivelsen af 31. juli 1992 suppleret i skrivelser af 22. september  

 og 14. oktober 1992 har klagerens advokat gjort gældende, at Erhvervs- og  

 Selskabsstyrelsens krav om et uvildigt og uafhængigt medlem af bestyrelsen i  

 forhold til stifterne er uberettiget, og at K Fonden burde have været antaget  

 til registrering med 5 medlemmer, som alle er udpeget af stifterne.
Til støtte herfor har klageren anført, at styrelsens krav ikke har nogen  

 støtte i loven.
Hverken i loven om fonde eller loven om erhvervsdrivende  

 fonde er der nogen definition af, hvad en fond er eller hvilke krav, der kan  

 stilles til en fond.
Historisk må det antages, at der ved en fond forstås en  

 formue, der er henlagt (udskilt) under en selvstændig ledelse/bestyrelse, alt  

 til varetagelse af bestemte forhold, jf. »Familieoverdragelse« af  

 Finn Thomsen, 1979, s. 350. Efter domspraksis har det alene været krævet, at  

 der skal være en selvstændig ledelse og ikke noget krav om, at et medlem skal  

 have en særlig status som uvildig og uafhængig.
Til støtte herfor har  

 klageren henvist til domme gengivet i Ugeskrift for Retsvæsen 1884 s. 723 H,  

 Ugeskrift for Retsvæsen 1957 s. 627 H, samt Ugeskrift for Retsvæsen 1971 s.  

 354, hvoraf det efter klagerens opfattelse kan udledes, at domstolene anser  

 en fond som værende kommet til eksistens, selvom bestyrelsen/fondens ledelse  

 er udpeget af stifterne, samt at kravet om et uvildigt medlem er uhjemlet.
Betænkningen om fonde (Betænkning nr. 970, 1982) støtter heller ikke  

 styrelsens krav.
Af betænkningens side 31 fremgår det tværtimod, at  

 udgangspunktet bør være en »rimelig ligestilling mellem de regler, der  

 skal gælde for disse fonde, og de regler, der gælder for erhvervsvirksomhed,  

 der drives under andre former«, og at fondsudvalget ved udarbejdelsen af  

 regler for erhvervsdrivende fonde har taget udgangspunkt i de gældende love  

 om aktie- og anpartsselskaber.
Da fondsudvalget netop ikke i sit lovforslag,  

 betænkningens side 81, foreslog, at medlemmer af bestyrelsens skal være  

 uvildige og uafhængige af stifterne, kan det heraf udledes, at det  

 oprindeligt ikke var tanken at stille krav herom.
I forbindelse med  

 Folketingets behandling af lovforslaget (Folketingstidende 1983/84 (2.  

 samling) sp. 7400) blev der imidlertid indsat en bestemmelse i  

 erhvervsfondslovens § 12 om, at i fonde, som i foregående regnskabsår havde  

 en egenkapital på 1 mio. kr. eller derover, skal mindst 1 medlem af fondens  

 bestyrelse godkendes af fondsmyndigheden.
Bestemmelsen blev indsat for at  

 sikre, at mindst 1 medlem af bestyrelsen indtager en uvildig og uafhængig  

 stilling til stifteren.
Eftersom bestemmelsen nu er ophævet i begge fondslove  

 ved lov nr. 350 af 6. juni 1991, må tankegangen bag bestemmelsen ligeledes  

 anses for bortfaldet.
 Klageren har endvidere anført, at det modsætningsvis af § 17 i lov om  

 erhvervsdrivende fonde kan udledes, at der ikke kan stilles krav om, at  

 stifteren i nærværende sag ikke må udpege alle medlemmer.
 I den af Erhvervsankenævnet indhentede redegørelse fra Erhvervs- og  

 Selskabsstyrelsen af 8. december 1992 har styrelsen som begrundelse for sin  

 afgørelse anført: »...
 Til det af klageren anførte bemærkes, at et af de fondsretlige  

 karakteristika, der skal være opfyldt, for at der foreligger en fond, er at  

 en fond skal ledes af en selvstændig og i forhold til stifterne uafhængig  

 bestyrelse.
Således udtales det i Betænkning om fonde, nr. 970, 1982, s. 62, at  

 »krav om selvstændighed må først og fremmest ses i forhold til stifteren  

 eller det stiftende organ.
Kravet anses i almindelighed for opfyldt, hvis et  

 medlem af bestyrelsen indtager en i forhold til stifteren uvildig og  

 uafhængig stilling.
Dette er efter Statsskattedirektoratets praksis  

 tilfældet, hvor vedkommende bestyrelsesmedlem udpeges af et uvildigt organ  

 eller indtager en særlig stilling, der afgiver fornøden garanti for  

 uvildighed«.
 I motiverne til fondsloven, der i denne henseende er af fortolkningsmæssig  

 relevans for erhvervsdrivende fonde, udtales følgende:
»Det er Justitsministeriets opfattelse, at der ved oprettelsen af en  

 fond bør stilles krav om at rådighedsbeføjelserne i fonden tilkommer en i  

 forhold til stifteren selvstændig ledelse.
Dette krav har hidtil i  

 almindelighed været anset for opfyldt, hvis blot et medlem af bestyrelsen har  

 indtaget en uvildig uafhængig stilling.
Under hensyn til at denne praksis  

 ikke ses at have givet anledning til misbrug, og da der ved lovforslaget  

 iøvrigt sikres en videregående indsigt i fondenes forhold, finder  

 Justitsministeriet ikke, at der er tilstrækkelig anledning til at stille  

 yderligere krav« (Folketingstidende 1983/84 (2. samling), tillæg A, sp.  

 3105).
Civilretsdirektoratet har i forbindelse med fondslovsændringerne pr.  

 januar 1992 udsendt en vejledning om fondsbegrebet..., hvor man bemærker, at  

 der ikke i fondsloven eller andre love findes nogen definition af begrebet  

 fond.
På baggrund af fondslovens forarbejder har man imidlertid lagt vægt på  

 en række retlige karakteristika som afgørende for, om en institution kan  

 betegnes som en fond.
Heriblandt er kravet om en selvstændig ledelse.
Kravet  

 vil i almindelighed være opfyldt, hvis et medlem af bestyrelsen indtager en  

 uvildig og uafhængig stilling i forhold til stifteren.
 Civilretsdirektoratet fortsætter:
»Kravet om selvstændighed er derimod ikke opfyldt i tilfælde, hvor  

 stifteren skal give sit samtykke til alle beslutninger eller har en generel  

 vetoret over for bestyrelsens beslutninger.« Styrelsen må herefter konstatere, at såfremt den oprindelige bestemmelse  

 om bestyrelsesudpegning var opretholdt, var der i realiteten indført en  

 generel vetoret til stifterne overfor bestyrelsens beslutninger, da en af  

 stifterne uønsket bestyrelsesbeslutning kunne forventes at medføre  

 udskiftning af de pågældende medlemmer.
Der ville således være fastsat en ret  

 for stifterne svarende til aktionærernes ejerbeføjelse til på  

 generalforsamlingen at vælge bestyrelsen i aktieselskaber.
Styrelsen skal endvidere fremhæve U 91, 819 H, Provinsbankernes Ulykkes-  

 Risikofond, hvor Højesteret fastslog, at Risikofonden ikke var en fond.  

 Institutionen blev stiftet af Provinsbankforeningen, og bestyrelsen bestod af  

 foreningsbestyrelsen og en direktør fra en af medlemsbankerne.
Institutionen  

 havde selvstændige vedtægter, og formuen blev holdt adskilt fra  

 stifterforeningens midler.
Fonden blev ikke anerkendt som  

 registreringspligtig i henhold til fondslovene under henvisning til  

 medlemskarakteren og ledelsesforholdene.
Af dommen kan udledes, at også når  

 juridiske personer stifter en fond må den fondsretlige grundsætning om en  

 selvstændig ledelse i forhold til stifter opretholdes.
De af klageren anførte  

 domme fra tiden før fondslovene kan derfor ikke anses for relevante.
Til advokat A's bemærkninger angående lov om erhvervsdrivende fonde § 12  

 skal man bemærke, at den indtil 1. januar 1992 gældende lov om  

 erhvervsdrivende fonde § 12, stk. 1, 2. pkt. fastsatte, at et medlem af  

 bestyrelsen i fonde med en egenkapital på 1 mill. kr. eller derover skal  

 godkendes af fondsmyndigheden.
I bemærkningerne til lovforslaget, L 113, 2.  

 saml. 1990/91, der ophævede bestemmelsen, anføres det, at »denne  

 bestemmelse har vist sig at være unødig bureaukratisk, og den har ikke haft  

 større betydning i praksis.
Beføjelsen til at godkende bestyrelsesmedlemmer  

 anvendes i overensstemmelse med forarbejderne til bestemmelsen kun til at  

 påse, at der foreligger den fornødne uafhængighed i forhold til stifteren, og  

 at vedtægten og lovens krav iøvrigt er opfyldt«. (Folketingstidende  

 1990-91, 2. samling, Tillæg A, sp. 2588, jf. sp. 2594). Det er således kun  

 godkendelsesinstituttet, der er bortfaldet, medens princippet om mindst 1 af  

 stifterne uvildig person er uberørt af lovændringerne.
 Det er yderligere advokatens opfattelse, at en fortolkning -  

 modsætningsvis - af § 17 i lov om erhvervsdrivende fonde viser, at det er  

 tilladt at have en bestyrelse, der fuldt og helt er udpeget af stifterne, når  

 ingen person direkte eller indirekte ejer mere end halvdelen af den  

 stemmeberettigede kapital i selskabet, der har stiftet fonden.
 Bestemmelsen i § 17, stk. 2 tager dog sigte på den situation, hvor en fond  

 er stiftet af et selskab, hvor en person, der direkte eller indirekte ejer  

 mere end halvdelen af den stemmeberettigede kapital i selskabet, ikke uden  

 fondsmyndighedens samtykke kan udgøre bestyrelsens flertal sammen med de  

 personer, der er knyttet så nært til den pågældende som angivet i § 17, stk.  

 1. Det centrale i § 17 er »familie-flertal« og ikke derudover  

 spørgsmålet om et medlems uvildighed og uafhængighed i forhold til stifterne.  

 ...
Det er herefter styrelsens opfattelse, at kravet om 1 uvildigt medlem i  

 bestyrelsen i forhold til stifter er udtryk for en fondsretlig grundsætning,  

 som skal være opfyldt i en fonds vedtægt om bestyrelsesudpegning.
Styrelsens  

 krav om ændring af bestemmelsen om bestyrelsesudpegning har derfor været  

 berettiget.' Klagers advokat har modtaget styrelsens udtalelse, men har ikke fremsat  

 yderligere bemærkninger.
 Ankenævnet udtaler:
Af de forarbejder til fondslovene, som er citeret i Erhvervs- og  

 Selskabsstyrelsens foran gengivne udtalelse af 8. december 1992, fremgår det,  

 at man ved fondslovenes vedtagelse forudsatte, at der allerede efter praksis  

 gjaldt et krav om, at en fond skulle have en i forhold til stifteren  

 selvstændig ledelse, for at fonden kunne anerkendes som et selvstændigt  

 retssubjekt, og at dette krav i almindelighed ansås for opfyldt, hvis fonden  

 havde blot et bestyrelsesmedlem, som indtog en uvildig og uafhængig stilling.  

 Det fremgår endvidere af forarbejderne, at det var hensigten at opretholde  

 dette krav ved fondslovene.
Når kravet ikke er udtrykkeligt nævnt i  

 lovteksten, er det en følge af, at fondslovene ikke indeholder nogen  

 definition af begrebet fond.
Under Folketingets behandling af fondslovene blev der som foran nævnt  

 indføjet en bestemmelse om, at fondsmyndigheden i fonde af en vis størrelse  

 skulle godkende mindst 1 medlem af bestyrelsen (henholdsvis fondslovens § 12,  

 stk. 2, og erhvervsfondslovens § 12, stk. 1, 2. pkt.). Bestemmelsen herom i  

 erhvervsfondsloven er begrundet således (Tillægsbetænkning afgivet af  

 erhvervsudvalget den 28. maj 1984, Folketingstidende 1983-84, 2. samling,  

 Tillæg B, sp. 1215): »Ændringsforslaget skal ses på baggrund af hidtidig  

 praksis, hvorefter mindst et medlem af bestyrelsen indtager en uvildig og  

 uafhængig stilling til stifteren.« Den mere udførlige begrundelse til den tilsvarende bestemmelse i  

 fondsloven er sålydende (Betænkning afgivet af retsudvalget den 24. maj 1984,  

 Folketingstidende 1983-84, 2. samling, Tillæg B, sp. 1181):
»Ved oprettelsen af en fond stilles der krav om, at  

 rådighedsbeføjelserne tilkommer en i forhold til stifteren selvstændig  

 ledelse.
Dette krav har i almindelighed været anset for opfyldt, blot et  

 medlem af bestyrelsen indtager en uvildig og uafhængig stilling i forhold til  

 stifteren. Ændringsforslaget skal ses på baggrund af denne praksis.
Det  

 tilsigter at sikre, at der i større fonde altid er mindst et  

 bestyrelsesmedlem, der er godkendt af den pågældende fondsmyndighed.
Det bestyrelsesmedlem, der godkendes af fondsmyndigheden, vil ikke have  

 særlige forpligtelser i forhold til fondsmyndigheden.
Det pågældende medlem  

 vil i alle relationer være stillet på samme måde som de øvrige medlemmer.  

 Godkendelsen sikrer blot, at den pågældende er uvildig i forhold til  

 stifteren.« Som anført af klager er disse bestemmelser ophævet ved lov nr. 350 af 6.  

 juni 1991. Begrundelsen for ophævelsen er citeret i Erhvervs- og  

 Selskabsstyrelsens udtalelse af 8. december 1992. Af de citerede bemærkninger  

 fremgår, at der alene er tale om en administrativ forenkling, og der er intet  

 i lovteksten eller i bemærkningerne som tyder på, at man tillige har ønsket  

 at ophæve det til grund for bestemmelsen liggende krav om et uvildigt og  

 uafhængigt bestyrelsesmedlem.
Efter det således anførte finder ankenævnet, at Erhvervs- og  

 Selskabsstyrelsen efter fondslovgivningens forudsætninger har hjemmel til at  

 stille det krav om ændringer i vedtægternes § 9, som fremgår af den påklagede  

 skrivelse.
De af klageren anførte domme, der alle er afsagt før fondslovene,  

 taler ikke afgørende herimod, ligesom et andet resultat ikke kan udledes af  

 en modsætningsslutning fra erhvervsfondslovens § 17 af de grunde, som  

 Erhvervs- og Selskabsstyrelsen anfører.
 Ankenævnet stadfæster derfor den påklagede afgørelse.
