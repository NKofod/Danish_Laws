(Integrationsbistand til  

 familiesammenførte ægtefæller og børn samt til uledsagede  

 "flygtninge"børn.) (Til kommuner og amtskommuner) 1. Personer der familiesammenføres med herboende  

 flygtninge har hidtil ikke været omfattet af Flygtningehjælpens  

 integrationsprogram, hvis de ikke har eller opnår flygtningestatus.
Det samme  

 gælder mindreårige asylsøgende udlændinge, der får opholdstilladelse efter  

 udlændingelovens § 9, stk. 2, nr. 4, (uledsagede "flygtninge"børn).  

 For disse persongrupper gælder kommunens almindelige forpligtelse til at yde  

 hjælp efter bistandsloven.
 Det har givet administrative vanskeligheder at familiesammenførte  

 ægtefæller der ikke selv har flygtningestatus, ikke er blevet overgivet til  

 Dansk Flygtningehjælp, når den herboende flygtning, som de sammenføres med,  

 er under integration i Dansk Flygtningehjælp.
Samme vanskeligheder opstår når en familiesammenført ægtefælle  

 efterfølgende opnår flygtningestatus og derefter overgives til  

 integrationsbistand under Flygtningehjælpen i en periode, der strækker sig  

 udover ægtefællens integrationsperiode.
Familien er derved -  

 socialt-administrativt set - blevet delt mellem Dansk Flygtningehjælp og  

 kommunen.
 Af både administrative og integrationsmæssige grunde bør det tilstræbes at  

 en familie holdes samlet, og at kun een instans, Dansk Flygtningehjælp eller  

 kommunen, har det overordnede ansvar for den individuelle  

 integrationsbistand.
 Det er ligeledes hensigtsmæssigt at de uledsagede  

 "flygtninge"børn modtager et særligt tilrettelagt  

 integrationsprogram.
2.1 Med virkning fra den 1. januar 1990 indføres den ordning at  

 ægtefæller/samlevende og børn, der i medfør af udlændingelovens § 9, stk. 1,  

 nr. 2 og 3, familiesammenføres med en herboende flygtning, i  

 integrationsmæssig henseende følger den herboende flygtning.
Det gælder  

 uanset om de familiesammenførte har, eller senere får, flygtningestatus.
 Er den herboende flygtning endnu under Flygtningehjælpens  

 integrationsprogram, overdrages de pågældende til Flygtningehjælpens forsorg.  

 Når den herboendes integrationsperiode i Dansk Flygtningehjælp er afsluttet,  

 efter i gennemsnit 18 måneder, overtager kommunen ansvaret for det videre  

 integrationsarbejde for begge ægtefæller og børn.
 Hvis familiesammenføring finder sted efter at den herboende flygtning har  

 afsluttet Flygtningehjælpens integrationsprogram, overgives de  

 familiesammenførte til at modtage integrationshjælp fra kommunen.
Uledsagede "flygtninge"børn overgives ligeledes til  

 Flygtningehjælpen for at gennemgå et integrationsprogram på 18 måneder.  

 (Overgivelsen fra Direktoratet for Udlændinge sker på samme måde som for  

 flygtninge.) Dette gælder uanset om de pågældende opnår flygtningestatus.
 2.2 Forsorgen for forældre over 60 år, der familiesammenføres med  

 herboende flygtninge, og som ikke har flygtningestatus, varetages uændret af  

 kommunen.
 3.1 Det er aftalt med Direktoratet for Udlændinge at Dansk Flygtningehjælp  

 er den centrale instans for registrering og fordeling af familiesammenførte  

 til flygtninge.
3.2 Alle ansøgninger om familiesammenføringer der indgives gennem  

 Flygtningehjælpens integrationsafdelinger, skal gå gennem Flygtningehjælpens  

 asylafdeling.
Det gælder uanset om den herboende flygtning er under eller  

 udgået af Flygtningehjælpens forsorg.
Når familiemedlemmer selv sørger for  

 indrejsen, meddeles ankomstdatoen straks til asylafdelingen.
 Efter den familiesammenførtes ankomst sender Flygtningehjælpen et  

 overgivelsesbrev til den herboende, til Direktoratet for Udlændinge samt til  

 sagsbehandleren i Flygtningehjælpen eller i kommunen, afhængigt af om den  

 herboende endnu er under Flygtningehjælpens forsorg eller er overgivet til  

 kommunen (jf. pkt. 4). Ankomsten registreres i Flygtningehjælpens  

 familiesammenføringsregister.
3.3 Ansøgninger om og gennemførelser af familiesammenføringer til  

 flygtninge, der sker gennem kommunen, bør registreres på samme måde.
Det er  

 derfor påkrævet at kommunerne tilsender Flygtningehjælpen alle nødvendige  

 oplysninger, fra ansøgning er afsendt til endelig beslutning er truffet i  

 Direktoratet for Udlændinge, og flygtningen er ankommet. (Proceduren for  

 familiesammenføringer er beskrevet i Socialministeriets informationsbrev af  

 2. juni 1989, afsnit E.) Det kan imidlertid anbefales at kommunen beder Flygtningehjælpens  

 asylafdeling om at indgive ansøgningen, da der herved sikres en korrekt  

 registrering.
 3.4 Overgivelsesdatoen bliver identisk med indrejsedatoen, datoen for  

 tilmelding til folkeregistret/CPR, og den dato som refusionsperioden efter  

 bistandslovens § 134, stk. 3, regnes fra (jf. afsnit A, pkt. 2, i  

 informationsbrevet af 2. juni 1989).
Dog gælder for familie der indrejser uden opholdstilladelse efter  

 udlændingelovens § 9, stk. 1, nr. 2 og 3, og for asylsøgere der gifter sig  

 med herboende flygtninge, at overgivelse til et af Flygtningehjælpens  

 integrationscentre eller til en kommune først kan ske når en  

 opholdstilladelse efter udlændingelovens § 9, stk. 1, nr. 2 eller 3,  

 foreligger (eller der er opnået asyl). Indtil da gælder kommunens almindelige  

 forpligtelse til at yde hjælp efter bistandsloven.
Refusionsperioden efter  

 bistandslovens § 134, stk. 3, regnes fra datoen for opholdstilladelsen.
 4. Når familiesammenføring sker til en flygtning der  

 er nær afslutningen af den 18 måneders integrationsperiode under  

 Flygtningehjælpen, bør det overvejes om det er mest hensigtsmæssigt at  

 familien straks overgives til kommunen eller forbliver under  

 Flygtningehjælpens forsorg den resterende del af integrationsperioden.
 Vurderingen heraf foretages i samarbejde mellem Flygtningehjælpen og  

 kommunens social- og sundhedsforvaltning, bl.a. ud fra familiens  

 boligsituation og behov for afhjælpning af særlige problemer i forbindelse  

 med familiens etablering i det danske samfund.
 Integrationsperiodens varighed på 18 måneder er et gennemsnit for alle  

 flygtninge under ét, således at tilfælde af forlængelser modsvares af  

 kortere perioder i andre tilfælde.
 5. Det kan til orientering oplyses at Finansudvalget  

 ved aktstykke 203/1989 har tiltrådt at Flygtningehjælpen kan udføre  

 indtægtsdækket virksomhed, der bl.a. giver Flygtningehjælpen mulighed for at  

 tilbyde kommunerne konsulentbistand på integrationsområdet.
 Flygtningehjælpen kan således bistå kommunen med løsningen af problemer,  

 der måtte opstå i tilknytning til en flygtningefamilies overgang fra  

 Flygtningehjælpens forsorg til kommunen eller i tilknytning til  

 familiesammenførtes direkte overgang til kommunal forsorg.
 6. Nyordningen med hensyn til den personkreds der kan  

 modtage integrationsbistand fra Dansk Flygtningehjælp, træder i kraft den 1.  

 januar 1990. Integrationsbistand til familiesammenførte ægtefæller og børn  

 samt uledsagede "flygtninge"børn, der er ankommet (eller har fået  

 opholdstilladelse, jf. pkt. 3.4, sidste afsnit) inden denne dato, videreføres  

 som hidtil.
Afdelingschef B.
Nicholls/Kirsten Geisler (* 1) Udlændingeområdet er overført til Indenrigsministeriet i 1993.
