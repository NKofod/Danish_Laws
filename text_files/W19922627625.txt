Hovedaktionærreglen Ligningsrådet blev anmodet om bindende  

 forhåndsbesked vedrørende følgende  

 spørgsmål:
Skal et selskabs ejerskab til 49 pct. af aktiekapitalen i  

 et andet selskab medregnes ved vurderingen af, om en aktionær, der ejer  

 50 pct. af kapitalen, kan anses for værnsaktionær? Sagens omstændigheder var følgende:
 K samt 4 øvrige aktionærer ejede hver direkte  

 9 pct. af kapitalen i et nyt selskab, en person ejede 6 pct., mens K og en  

 anden anpartshaver indirekte ejede 49 pct. af kapitalen via et  

 anpartsselskab, hvori de hver ejede 50 pct. af kapitalen.
 K ønskede at få oplyst, om han kunne  

 sælge sin ejerandel på 9 pct. af kapitalen uden at blive  

 beskattet som værnsaktionær.
 Den stedlige ligningsmyndighed havde udtalt, at et salg af  

 K's 9 pct. af kapitalen skulle beskattes i henhold til  

 aktieavancebeskatningslovens § 4, stk. 3, som værnsaktionær.
 Ligningsrådet udtalte følgende:
 Ved afgørelse af, om en aktionær omfattes af  

 hovedaktionærreglerne i aktieavancebeskatningslovens § 4, stk. 3,  

 medregnes aktier, som tilhører selskaber m.v., hvori aktionæren  

 og visse nærmere angivne familiemedlemmer på grund af  

 aktiebesiddelse, vedtægtsbestemmelse, aftale eller fælles ledelse  

 har bestemmende indflydelse.
I nærværende sag ejer to anpartshavere hver 50  

 pct. af kapitalen i anpartsselskabet.
Ingen af anpartshaverne kan derfor  

 foretage dispositioner i selskabet, uden at de begge er enige, og hver  

 anpartshaver må derfor anses at have en bestemmende indflydelse i  

 selskabet.
 Ligningsrådet finder, at anpartsselskabets  

 beholdning på 49 pct. af kapitalen i aktieselskabet skal medregnes ved  

 bedømmelsen af hver anpartshavers aktiebesiddelse i det nye  

 aktieselskab efter reglerne i aktieavancebeskatningslovens § 4, stk. 3.
