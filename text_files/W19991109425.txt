Registreringsafgift Reference:
 RGAL § 2, stk. 1, nr. 6 a.
 Kost- og dagskolen A's klage til Landsskatteretten vedrørte told-  

 og skatteregionens afgørelse af 19. juni 1998, hvorved der var meddelt  

 afslag på en ansøgning om afgiftsfritagelse ved køb af en  

 bus, jf. registreringsafgiftslovens (RGAL) § 2, stk. 1, nr. 6 a.
Det var oplyst, at A var en selvejende institution, der blev drevet i  

 henhold til lov om frie grundskoler, og at der bl.a. var ansat en psykolog,  

 en speciallærer og terapeut, en socialrådgiver og 15  

 pædagoger/lærere.
Derudover samarbejdede skolen fast med 3  

 privatpraktiserende psykologer og havde et ad hoc samarbejde med en  

 overlæge på børnepsykiatrisk afdeling.
Skolen bestod dels af en dagskole for elever til og med 10. klasse  

 normeret til 16 elever og dels af en kostskole for elever fra 6. - 10. klasse  

 normeret til 36 elever.
Alle kostelever og de fleste dagelever var henvist  

 fra kommunale socialforvaltninger, børnepsykiatriske afdelinger,  

 børnerådgivninger og behandlingshjem.
Anbringelser var sket  

 efter bistandslovens § 33 med kommunalt tilsyn af børnene efter §§ 66  

 b, 66 c og 66 f.
Det var yderligere oplyst, at der i tæt tilknytning blev drevet den  

 selvejende institution B, hvor der var plads til 6 børn i alderen 7 -  

 13 år, som alle var elever på A.
Opholdsstedet blev drevet med  

 kommunens godkendelse som en § 66 institution for omsorgssvigtede  

 børn, der havde varigt ophold.
Der var p.t. ansat 4 pædagoger,  

 og opholdsstedet havde mulighed for at anvende skolens kliniske psykolog,  

 socialrådgiver og tilknyttede privatpraktiserende psykologer.
Skolen havde ansøgt om afgiftsfritagelse i forbindelse med et  

 planlagt indkøb af en bus med 15 sæder.
Der var samtidig blevet  

 anmodet om tilladelse til transport af børn anbragt på den  

 selvejende institution B i skolens bus.
 Told- og skatteregionen havde ikke imødekommet ansøgningen,  

 idet regionen havde fundet, at skolen ikke kunne sidestilles med plejehjem  

 eller lignende institutioner, selvom der foregik en psykologisk behandling.  

 En skole, hvor hovedformålet var undervisning, kunne ikke sidestilles  

 med plejehjem eller lignende institutioner, og skolens elever kunne ikke  

 anses at have en sådan patientrelation til institutionen, som var  

 forudsat i RGAL § 2, stk. 1, nr. 6 a, idet det ifølge skolens  

 vedtægter fremgik, at formålet var at drive en friskole,  

 skolefritidsordning samt børnehaveklasse.
Skolens repræsentant havde nedlagt påstand om, at  

 ansøgningen blev imødekommet.
Han havde til støtte  

 herfor bl.a. anført, at skolen skulle sidestilles med "lignende  

 institutioner", fordi børnene modtog pleje og behandling af permanent  

 tilknyttet personale med relevant faglig uddannelse.
Samtlige børn og  

 unge var visiteret gennem offentlige forvaltninger og institutioner, og  

 hovedparten havde fysiske eller psykiske problemer.
De var omsorgs-, pleje-  

 eller behandlingskrævende og kunne ofte ikke færdes på egen  

 hånd.
Den daglige omsorg, pleje og behandling blev foretaget af  

 socialpædagoger, lærere, psykologer, terapeut,  

 socialrådgiver m.v.
De skulle transporteres til læge,  

 speciallæge, tandlæge, børnepsykiatriske afdelinger,  

 børnerådgivninger, psykologbehandling, socialforvaltning,  

 forældremøder m.m.
De var anbragt uden for hjemmet og havde  

 permanent varigt ophold på skolen.
Skolens virksomhed basserede sig  

 på undervisning, socialpædagogik, omsorg, terapi og anden  

 behandling.
Det ene kunne ikke eksistere uden det andet.
Skolens fastansatte  

 kliniske psykolog fulgte løbende børnenes ophold og behandling  

 på skolen via samtaler, tests, observationer og gruppeforløb med  

 eleverne.
Ca. 2/3 af alle skolens børn gik i løbet af deres  

 ophold på skolen i et længerevarende terapiforløb, der  

 blev betalt særskilt af de anbringende kommuner.
Skolens psykolog havde  

 en del af børnene i terapi, og resten gik i terapi hos en af de 3  

 psykologer, som skolen samarbejdede med.
Herudover superviserede psykologen  

 det pædagogiske personale, idet der løbende var brug for dialog  

 og vejledning omkring den daglige pædagogik og behandling af  

 børnenes problemer.
Det var vedrørende anmodningen om tilladelse til transport af  

 børn anbragt på B bl.a. forklaret, at institutionen var relativt  

 nyoprettet, idet der var taget hensyn til en lovændring, hvorefter det  

 ikke var tilladt for en skole som A at have kostelever under en vis alder.  

 Man havde derfor været nødt til at stifte en selvstændig  

 institution, som kunne tilbyde ophold for de yngre elever.
B havde en af de i  

 alt 4 bygninger, der befandt sig på grunden, og der var ansat  

 særskilt personale, men i det daglige var der et vidtgående  

 samarbejde mellem de to institutioner.
 Landsskatteretten udtalte, at ifølge RGAL § 2, stk. 1, nr. 6, litra  

 a, var køretøjer, som omhandlet i lovens § 5 a, stk. 1, nr. 2,  

 fritaget for afgift, hvis de tilhørte plejehjem, ældrecentre og  

 lignende institutioner og anvendtes til befordring af egne beboere eller  

 hjemmeboende ældre, der var visiteret til aktiviteter på  

 institutionen for at få vedligeholdt deres fysiske eller psykiske  

 færdigheder.
Tre retsmedlemmer, herunder retsformanden, fandt, at den klagende  

 institution måtte anses for omfattet af RGAL § 2, stk. 1, nr. 6 a.,  

 idet der var lagt afgørende vægt på den faktiske  

 aktivitet, der blev udøvet på institutionen.
Der var ikke alene  

 tale om en skole, hvor eleverne modtog undervisning, men tillige om et hjem,  

 der ud over undervisning varetog elevernes plejebehov.
Det var herved  

 bemærket, at der efter det oplyste var tale om egentlig pleje af  

 eleverne, hvilket var understøttet af, at der var ansat en psykolog  

 på skolen samt etableret fast samarbejde dels med privatpraktiserende  

 psykologer, dels med en børnepsykiatrisk afdeling, sammenholdt med  

 personalets sammensætning i øvrigt.
Denne pleje af  

 børnene kunne sidestilles med den pleje, der foregik på de  

 plejehjem og ældrecentre, der var omtalt i RGAL § 2, stk. 1, nr. 6 a,  

 således at der var tale om en lignende institution.
Det blev i denne  

 forbindelse bemærket, at det ikke kunne anses for afgørende, at  

 børnenes problemer og plejebehov efter det oplyste i overvejende grad  

 var af psykisk art.
Disse retsmedlemmer fandt videre, at der ikke var noget til hinder for, at  

 det omhandlede køretøj anvendtes til transport af børn  

 anbragt på den selvejende institution B, idet der herved var henset til  

 det foreliggende om den nære forbindelse mellem de to institutioner,  

 samt til, at B efter det oplyste ligeledes måtte anses for omfattet af  

 RGAL § 2, stk. 1, nr. 6 a.
Retsmedlemmerne voterede derfor for at ændre  

 den påklagede afgørelse i overensstemmelse hermed.
Et retsmedlem fandt ikke, at der i den nævnte undtagelsesbestemmelse  

 var fornøden hjemmel til at fritage en dag- og kostskole som den  

 foreliggende, der primært havde til formål at skabe betryggende  

 undervisningsrammer for børn, der havde været udsat for  

 omsorgssvigt.
Den omstændighed, at børnene var henvist til  

 skolen i medfør af bistandslovens § 33, nu lov om social service § 40,  

 og at der på skolen foregik psykologisk behandling m.v. kunne ikke  

 føre til andet resultat.
Dette medlem voterede derfor for at  

 stadfæste den påklagede afgørelse.
 Der blev truffet afgørelse efter stemmeflertallet, og den  

 påklagede afgørelse blev ændret således, at  

 institutionen ansås for omfattet af RGAL § 2, stk. 1, nr. 6 a,  

 således at institutionens anskaffelse af et køretøj som  

 omfattet af § 5 a, stk. 1, nr. 2, var fritaget for afgift, idet der samtidig  

 blev meddelt tilladelse til, at den omhandlede bus anvendtes til transport af  

 børn anbragt på den selvejende institution B.
