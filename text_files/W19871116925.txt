 Antaget, at et kreditoplysningsbureau kan opretholde registrerede  

 oplysninger og fortsat kan registrere oplysninger, der ikke opfylder kravene  

 til videregivelse i summarisk form, med henblik på anvendelse i bredere  

 kreditvurderinger under nærmere angivne betingelser.
 Et kreditoplysningsbureau rejste spørgsmålet om muligheden for fortsat  

 registrering af oplysninger, der ikke opfylder betingelserne for  

 videregivelse i summarisk form, og anførte, at man efter bureauets opfattelse  

 også efter ændringslovens ikrafttræden burde kunne registrere misligholdte  

 fordringer på tidspunktet for iværksættelsen af inkasso uanset  

 beløbsstørrelse, samt burde kunne bibeholde registrerede oplysninger om  

 fordringer, der ikke opfylder kravene til videregivelse i summarisk form, med  

 henblik på anvendelse af oplysningerne i bredere vurderinger af debitorer.  

 Der ville i sådanne tilfælde ikke ske videregivelse af oplysningerne i  

 summarisk form.
Kreditoplysningsbureauet havde således overvejet at udvide sin virksomhed  

 til at omfatte egentlige bedømmelsesrapporter i lighed med de rapporter, der  

 udarbejdes af andre kreditoplysningsbureauer.
Bureauet ønskede at kunne bruge  

 alle oplysninger om registrerede inkassosager, når bureauet modtog en  

 henvendelse om udarbejdelse af en sådan bedømmelsesrapport.
I den anledning udtalte Registertilsynet, at det af bemærkningerne til  

 forslaget til ændringen af loven bl.a. fremgår, at kreditoplysningsbureauerne  

 fortsat vil kunne registrere alle skyldforhold til brug ved bureauets bredere  

 vurdering af personers eller virksomheders økonomiske soliditet og  

 kreditværdighed.
Under henvisning hertil fandt Registertilsynet, at  

 kreditoplysningsbureauet efter den 1. april 1988 kan opretholde registrerede  

 oplysninger og fortsat kan registrere oplysninger, der ikke opfylder kravene  

 til videregivelse i summarisk form, med henblik på anvendelse i bredere  

 vurderinger af debitorer under følgende betingelser:
 »a.Der skal foretages en edb-teknisk adskillelse mellem de  

 oplysninger, som efter den 1. april 1988 lovligt kan videregives i summarisk  

 form, og de øvrige oplysninger.
b.Hvis der ikke er fremkommet anmodning om bedømmelse om den pågældende,  

 skal de oplysninger, der ikke lovlig kan videregives i summarisk form,  

 slettes to år efter registreringstidspunktet.« Registertilsynets årsberetning 1987 s. 86-87.
