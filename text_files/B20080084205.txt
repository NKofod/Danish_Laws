Bekendtgørelse om forbud mod indførsel af visse levende fisk og visse akvakulturprodukter fra Malaysia I medfør af § 37, § 67 og § 70, stk. 3, i lov nr. 432 af 9. juni 2004 om hold af dyr fastsættes:
 § 1. Det er på grund af fare for sygdomsspredning forbudt at indføre fisk af familien Cyprinidae samt æg og mælke herfra.
 Stk. 2. Forbuddet i stk. 1 gælder:
1) sendinger af levende fisk til opdræt, 2) sendinger af levende akvakulturdyr til udsætning til put and take-fiskeri, og 3) sendinger af prydfisk af arterne Carassius auratus, Ctenopharyngodon idellus, Cyprinus carpio, Hypophthalmichthys molitrix, Aristichthys nobilis, Carassius carassius og Tinca tinca af familien Cyprinidae.
 § 2. Med bøde straffes den, der overtræder § 1, stk. 1.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller groft uagtsomt, og hvis der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 3. Bekendtgørelsen træder i kraft den 25. august 2008.
