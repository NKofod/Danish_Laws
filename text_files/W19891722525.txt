 Under forudsætning af en række angivne vilkår meddelte ministeriet  

 tilladelse til inddæmning samt opfyldning af et areal af søterritoriet.
 I brev af 12. januar 1989 (j.nr. 01-02-05P16) har Køge Kommune, Teknisk  

 Forvaltning, ansøgt om ministeriets tilladelse til at foretage inddæmning og  

 opfyldning af et areal af søterritoriet ved Ølby Lyng i Køge, som nærmere  

 angivet på det med ansøgningen fulgte kortbilag.
 Opfyldningen indgår som en del af en kontrolleret losseplads, der er  

 omfattet af det ligeledes medfulgte forslag til lokalplan 2-20, der efter det  

 for ministeriet underhånden oplyste nu er endelig vedtaget af byrådet.
 Opfyldningen forudsættes gennemført over en kortere årrække, og området  

 vil efter opfyldningen blive reguleret og tilplantet og indgå i naturområdet  

 ved Strandengene som offentligt, grønt område.
 Opfyldningen indfattes mod nord af en dæmning af uforurenet byggeaffald,  

 tætnet med sand og ført op til ca. kote +3,0 og beskyttet mod søen (lagunen)  

 med stenkastning, ca. anlæg 3,5. Mod øst støttes indfatningen med strandøens  

 klitrække, mod vest mod det høje terræn ved gummifabrikken og mod syd mod den  

 eksisterende losseplads.
 Det inddæmmede areal renses for blød bund, der foretages afretning med  

 uforurenet byggeaffald, tætnet med sand op til kote +1 til +3 som underlag  

 for en 0,5 m lermembran, der skal danne underlag for lossepladsudvidelsen.
 Ministeriet har i sagens anledning brevvekslet med Kystinspektoratet,  

 Farvandsvæsenet, Fiskeriinspektøren i København, Skov- og Naturstyrelsen og  

 Roskilde Amtsråd.
 Fiskeriinspektøren i København har i en over sagen afgivet erklæring  

 udtalt, at der fra de lokale fiskeres side ikke er nogen indvendinger imod  

 projektet under forudsætning af, at det sikres, at der på ingen måde udledes  

 giftige og miljøfarlige stoffer på lossepladsen således, at fare for  

 fiskerierhvervet på såvel kort som langt sigt undgås.
 Det fremgår endvidere, at Roskilde Amtsråd, Udvalget for teknik og miljø,  

 den 6. marts 1989 har besluttet at godkende projektet efter miljøloven.
Det fremgår endelig, at Skov- og Naturstyrelsen i brev af 20. februar  

 1989, hvoraf kopi er tilsendt kommunen med brev herfra af 22. februar 1989,  

 har udtalt, at den undersøiske (såvel som den oversøiske) del af området kan  

 rumme spor af stenalderbosættelse, og at undersøiske bopladser er beskyttet i  

 henhold til Naturfredningsloven § 49, der ikke må beskadiges uden tilladelse  

 fra Skov- og Naturstyrelsen.
Det tilrådes derfor, at der foretages en  

 arkæologisk forundersøgelse i god tid inden anlægsarbejdet iværksættes, med  

 henblik på afklaring af de kulturhistoriske interessers omfang og karakter i  

 det berørte område.
Anlægsmyndigheden bedes i den forbindelse kontakte Anders  

 Fischer i styrelsens kulturhistoriske kontor.
 Styrelsen har endelig bemærket, at der muligvis kan forekomme undersøiske  

 vrag i området, hvorfor entreprenøren skal udvise forsigtighed ved  

 oprensningen af området og straks underrette Skov- og Naturstyrelsen, dersom  

 man påtræffer samlede trækoncentrationer.
 I denne anledning skal ministeriet herefter meddele tilladelse til den  

 ansøgte opfyldning ved Ølby Lyng i Køge Kommune.
For tilladelsen gælder følgende vilkår: 1. Indfatningen for anlægget skal  

 vedligeholdes i god og forsvarlig stand. 2. Anlægget skal tilendebringes  

 inden udgangen af 1992. 3. Det opfyldte areal skal, efterhånden som  

 opfyldningen skrider frem, belægges med muldjord og tilsås med græs eller på  

 anden måde afdækkes for at hindre fygning. 4. Der må ikke uden ministeriets  

 tilladelse foretages udvidelser eller væsentlige ændringer af det godkendte  

 anlæg. 5. Tilladelsen kan ikke uden ministeriets godkendelse overdrages til  

 andre. 6. Senest 4 uger inden arbejdets påbegyndelse skal der gives  

 Farvandsvæsenet (nautisk afdeling) meddelelse herom samt om arbejdets  

 forventede varighed. 7. Senest 4 uger inden arbejdets påbegyndelse skal der  

 med Farvandsvæsenet træffes aftale om eventuel afmærkning under arbejdets  

 udførelse. 8. Ved arbejdets afslutning skal der til Trafikministeriet,  

 Kystinspektoratet og Farvandsvæsenet indsendes en plan, der udviser den  

 endelige opfyldning og ændringerne i kystkonturen.
På planen skal de nye  

 kystkonturer angives fremskåret og beregnet i landskoordinater efter system  

 UTM eller GI-34. 9. Det opfyldte areal skal snarest muligt efter  

 opfyldningens tilendebringelse matrikuleres på ansøgernes bekostning.
 10. Såfremt anlægget ikke måtte blive fuldført, eller såfremt ministeriet  

 af anden grund måtte anse det for påkrævet, påhviler det tilladelsens  

 indehaver at udføre de fornødne foranstaltninger, herunder eventuel fjernelse  

 af anlægget eller dele af dette til sikring af, at anlægget ikke på nogen  

 måde frembyder ulemper for omgivelserne.
 11. Ejendomsretten til det opfyldte areal bortfalder atter, såfremt det  

 som følge af indfatningens forfald eller af andre årsager på ny kommer til at  

 henligge overskyllet af søen som en del af søterritoriet, og der ikke i løbet  

 af et år foranlediges iværksat foranstaltninger til indfatningens  

 istandsættelse og arealets opfyldning.
 Det tilføjes, at en tilladelse ikke fritager tilladelsens indehaver for  

 det civilretlige ansvar, som måtte kunne gøres gældende som følge af  

 opfyldningens etablering, herunder for eventuelle skadelige påvirkninger på  

 andre ejendomme som følge af skete ændringer i kystlinien.
 Det bemærkes endvidere, at en meddelt tilladelse fortabes, såfremt nogen  

 af de for tilladelsen fastsatte vilkår ikke måtte blive opfyldt.
