 I medfør af § 13 a i lov nr. 241 af 4. juni 1970, som ændret ved lov nr.  

 334 af 26. juni 1975, fastsættes efter forhandling med Københavns amtsråd og  

 Københavns og Frederiksberg kommuner følgende:
§ 1.  Den storkøbenhavnske Landsdelsscene, som har  

 hjemsted i Københavns kommune, er en selvejende institution, bestående af et  

 nærmere fastsat antal faste teatervirksomheder i Københavns og Frederiksberg  

 kommuner samt Københavns amtskommune.
Den storkøbenhavnske Landsdelsscene  

 skal bidrage til at dække teaterbehovet i hovedstadsområdet ved opførelse af  

 et alsidigt repertoire, afpassset efter de deltagende teatervirksomheders  

 størrelse og beliggenhed, kunstneriske holdning og det publikum, der særligt  

 er knyttet til det enkelte teater.
 § 2.  Omfattet af Den storkøbenhavnske Landsdelsscene  

 er, indtil anden bestemmelse træffes, jfr. stk. 2, følgende teatre: Det ny  

 Teater, Folketeatret, Scala, Gladsaxe Teater, Alle-Scenen, ABC-Scenen,  

 Avenyteatret, Bristol Music Centers Teater, Fiolteatret og Strøghusteatret.
 Stk. 2.  Beslutning om udvidelse af eller indskrænkning  

 i kredsen af de teatervirksomheder, som udgør Den storkøbenhavnske  

 Landsdelsscene, træffes af de tilskudsgivende kommuner og staten på grundlag  

 af en indstilling fra landsdelsscenens styrelse.
§ 3.  Underskuddet ved driften af Den storkøbenhavnske  

 Landsdelsscene dækkes inden for de i § 4 nævnte rammer med 40 pct. af staten  

 og 60 pct. af Københavns amtskommune og Københavns og Frederiksberg kommuner.  

 De kommunale tilskud fordeles efter befolkningstallet i de 3 kommuner, indtil  

 videre i forholdet 6/13 fra Københavns amtskommune, 6/13 fra Københavns  

 kommune og 1/13 fra Frederiksberg kommune.
Den kommunale delingsnorm kan  

 efter aftale mellem kommunerne ændres, hvis der sker væsentlige forskydninger  

 i befolkningstallene.
 § 4.  Tilskuddet til de enkelte af landsdelsscenen  

 omfattede teatre ydes efter normer, der er fastsat efter teatrenes størrelse  

 og kapacitet.
Stk. 2.  Normen for teatrenes basisomkostninger  

 (udgifter til lokaler, ledelse, administration, teknisk personale,  

 annoncering og billetsalg) er fastsat individuelt for hvert teater.
Det til  

 basisomkostninger fastsatte beløb reguleres årligt for løn- og  

 prisstigninger.
 Stk. 3.  Normen for produktionsomkostninger er en vis  

 procentdel af teatrets indtægter ved 100 pct. billetsalg (udsolgt hus).  

 Procentsatsen er fastsat særskilt for hvert teater under hensyntagen til dets  

 størrelse.
Stk. 4.  Teatrets indtægter budgetteres til 60 pct. af  

 de beregnede indtægter ved 100 pct. billetsalg.
Teatrenes billetpriser  

 fastsættes af kulturministeren efter indstilling fra landsdelsscenens  

 styrelse.
§ 5.  Den storkøbenhavnske Landsdelsscene er i  

 økonomisk henseende en enhed.
Tilskuddet til landsdelsscenen beregnes som  

 summen af basisomkostningerne og produktionsomkostningerne med fradrag af  

 indtægterne.
Såfremt de samlede indtægter er mindre end de budgetterede 60  

 pct. af indtægterne ved 100 pct. billetsalg, dækkes den manglende indtægt af  

 de tilskudsgivende myndigheder; er de samlede indtægter større end  

 budgetteret, reduceres de offentlige tilskud tilsvarende.
§ 6.  Den storkøbenhavnske Landsdelsscenes og de  

 deltagende teatervirksomheders regnskabsår løber fra 1. juli til 30 juni.
Den  

 regnskabsperiode, der påbegyndes 1. januar 1977, afsluttes den 30. juni 1978.
Stk. 2.  Styrelsen for Den storkøbenhavnske  

 Landsdelsscene udarbejder budgetforslag for det forestående budgetår og et  

 budgetoverslag for det næstfølgende budgetår.
Disse skal indeholde de  

 nødvendige oplysninger om de enkelte deltagende teatres budgetter.
Materialet  

 indsendes hvert års 1. april til godkendelse hos de tilskudsgivende kommuner.
 Samtidig indsendes budgetterne til kulturministeriet, der påser, at  

 udgifts- og indtægtsnormerne er overholdt.
§ 7.  Styrelsen for Den storkøbenhavnske  

 Landsdelsscene udarbejder et samlet regnskab for hele landsdelsscenedriften.  

 Regnskabet indsendes til de tilskudsgivende kommuner samt til  

 kulturministeriet inden hvert års 1. december.
Regnskabet revideres af en af  

 styrelen valgt sagkyndig revision.
Revisionen foretager løbende stikprøvevis  

 eftersyn af landsdelsscenens bogholderi, og resultaterne heraf samt sædvanlig  

 revisionsberetning indføres i en revisionsprotokol, der underskrives af  

 styrelsens medlemmer i næstfølgende styrelsesmøde.
§ 8.  Statens og kommunernes tilskud udbetales  

 kvartalsvis forud til landsdelsscenens styrelse i henhold til de af  

 Københavns amtsråd og Københavns og Frederiksberg kommunalbestyrelser  

 godkendte budgetter for landsdelsscenevirksomheden.
Endelig regulering af  

 tilskuddene sker efter regnskabsårets udløb på grundlag af de af de  

 tilskudsgivende kommunalbestyrelser godkendte regnskaber.
§ 9.  Landsdelsscenens styrelse ansætter og afskediger  

 de enkelte teatres ledere efter indstilling fra det pågældende teaters  

 bestyrelse.
Teaterlederen og den med ham indgåede kontrakt skal godkendes af  

 kulturministeren.
Stk. 2.  Teaterledernes ansættelse sker efter opslag for  

 perioder på ikke over 4 år.
For de nuværende lederes vedkommende skal opslag  

 ikke finde sted for den 1. periode.
Lederen skal opfylde betingelserne i  

 teaterlovens § 8, stk. 3, og have den fulde kunstneriske ledelse og det  

 administrative ansvar for teatervirksomhedens drift.
Styres en  

 teatervirksomhed af en kollektiv ledelse, skal deltagerne tilsammen have de  

 fornødne teatermæssige og administrative forudsætninger for at kunne lede  

 virksomheden.
§ 10.  Landsdelsscenens styrelse disponerer inden for  

 rammerne af det godkendte årsbudget.
Til nedennævnte dispositioner kræves  

 tilslutning fra de tilskudsgivende myndigheder:
a.
Erhvervelse eller afhændelse og prioritering af fast ejendom samt  

 udlejning på længere åremål.
b.
Optagelse af lån og anden gældsstiftelse, bortset fra sædvanlige  

 leverandør- og varekreditter.
c.
Påtagelse af garantiforpligtelser.
 Til disse dispositioner kræves endvidere indenrigsministeriets samtykke.  

 Ved optagelse af rente- og afdragsfri lån fra de tilskudsgivende myndigheder  

 er indenrigsministeriets samtykke dog ufornøden.
 § 11.  Den storkøbenhavnske Landsdelsscene ledes af en  

 styrelse på 11 medlemmer og sammensættes på følgende måde:
Stk. 2.  Styrelsens medlemmer vælges for perioder,  

 svarende til den kommunale valgperiode.
Styrelsesmedlemmernes mandater  

 bortfalder dog først, når nyvalg til styrelsen har fundet sted.
 § 12.  Landsdelsscenens styrelse vælger formand og  

 næstformand og fastsætter selv sin forretningsorden.
 Stk. 2.  Styrelsen handler på institutionens vegne og  

 påser, at institutionen drives i overensstemmelse med sit formål.
 Stk. 3.  Der oprettes et sekretariat for styrelsen.  

 Udgifterne til sekretariatet skal godkendes af de tilskudsgivende  

 myndigheder.
 § 13.  For institutionens forpligtelser hæfter alene  

 dens aktiver, medens der ikke er nogen personlig hæftelse hverken for  

 medlemmer af styrelsen eller andre.
Stk. 2.  Til alle forpligtelser, der påtages som led i  

 den daglige drift, kræves to underskrifter.
Styrelsens formand er på forhånd  

 bemyndiget til at afgive den ene, medens den anden - eller eventuelt begge  

 underskrifter - kan meddeles i overensstemmelse med prokura fra styrelsen.  

 Ved ekstraordinære dispositioner kræves underskrift af formanden tillige med  

 et andet medlem.
 Stk. 3.  De nærmere regler om institutionens  

 administrative forhold, herunder regler for kasse- og regnskabsvæsen og  

 bestemmelser om personaleforhold samt kapitalforvaltning fastsættes i et af  

 styrelsen udarbejdet regulativ.
 Ministeriet for kulturelle anliggender,  

 den 19. april 1977.
 Niels Matthiasen.
 /Lissi Snabe.
