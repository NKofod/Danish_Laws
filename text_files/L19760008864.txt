 Ved kgl. resolution af 2. august 1974, efter at folketinget den 16. maj  

 s.å. havde meddelt sit samtykke dertil, har Danmark ratificeret en i  

 Stockholm den 19. februar 1974 undertegnet miljøbeskyttelseskonvention mellem  

 Danmark, Finland, Norge og Sverige.
 Konventionen og den dertil knyttede protokol om dens anvendelse har  

 følgende ordlyd:
 Miljøbeskyttelseskonvention mellem Danmark, Finland, Norge og Sverige.
 Regeringerne i Danmark, Finland, Norge og Sverige, som anser det for  

 yderst magtpåliggende at beskytte og forbedre miljøet, er blevet enige om  

 følgende:
Artikel 1 Ved miljøskadelig virksomhed forstås i denne konvention udledning af fast  

 eller flydende affald, gasarter eller andre stoffer fra jordbunden, bygninger  

 eller anlæg i vandløb, søer eller havet, samt anvendelse af jordbunden,  

 havbunden, bygninger eller anlæg på andre måder, som medfører eller kan  

 medføre forstyrrelse af omgivelserne ved vandforurening eller anden form for  

 påvirkning af vandforhold, sandflugt, luftforurening, støj, rystelse,  

 temperaturforandring, ioniserende stråling, lys og lignende.
 Konventionen er ikke anvendelig på miljøskadelig virksomhed, der  

 kontrolleres gennem særskilt overenskomst mellem to eller flere kontraherende  

 stater.
Artikel 2 Ved prøvning af tilladeligheden af miljøskadelig virksomhed skal den  

 forstyrrelse, en sådan virksomhed medfører eller kan medføre i en anden  

 kontraherende stat, sidestilles med forstyrrelse i hjemlandet.
Artikel 3 Den, som udsættes for eller kan blive udsat for forstyrrelse fra  

 miljøskadelig virksomhed i en anden stat, kan rejse sag om virksomhedens  

 tilladelighed, herunder spørgsmål om skadeforebyggende foranstaltninger, ved  

 vedkommende domstol eller administrative myndighed i den stat, hvor  

 virksomheden ligger, samt appellere domstolens eller den administrative  

 myndigheds beslutning, alt i samme udstrækning og under samme forudsætninger  

 som et retssubjekt i virksomhedslandet.
 Bestemmelserne i første stykke anvendes på tilsvarende måde, når det  

 gælder søgsmål om erstatning på grund af miljøskadelig virksomhed.  

 Spørgsmålet om erstatning må ikke bedømmes efter regler, som er mere  

 ufordelagtige for den skadelidende end virksomhedslandets erstatningsregler.
Artikel 4 Hver stat udser en speciel myndighed (overvågelsesmyndighed), som skal  

 have til opgave at varetage almene miljøbeskyttelsesinteresser i landet i  

 forbindelse med forstyrrelse forårsaget af miljøskadelig virksomhed i en  

 anden kontraherende stat.
 Med henblik på varetagelse af sådanne interesser skal  

 overvågelsesmyndigheden kunne indbringe sager angående tilladeligheden af  

 miljøskadelig virksomhed for eller blive hørt af vedkommende domstol eller  

 administrative myndighed i en anden kontraherende stat, såfremt myndighed  

 eller anden repræsentant for almene miljøbeskyttelsesinteresser i denne stat  

 kan anlægge sag eller blive hørt i sådanne sager, samt appellere domstolens  

 eller den administrative myndigheds beslutning i henhold til den procedure-  

 og instansordning, som gælder i pågældende stat for sådanne sager.
Artikel 5 Finder den domstol eller administrative myndighed, som undersøger  

 spørgsmål om tilladelse til miljøskadelig virksomhed (prøvningsmyndigheden),  

 at virksomheden medfører eller kan medføre forstyrrelse af betydning i en  

 anden kontraherende stat, skal prøvningsmyndigheden, hvis der sker  

 offentliggørelse eller bekendtgørelse i sager af omtalte natur, så snart som  

 muligt sende et eksemplar af sagens akter til overvågelsesmyndigheden i den  

 anden stat samt give denne myndighed mulighed for at udtale sig.
I givet fald  

 skal underretning om tid og sted for møde eller besigtigelse i god tid  

 tilstilles overvågelsesmyndigheden, som i øvrigt også skal holdes underrettet  

 om sagens gang i den udstrækning det måtte have denne myndigheds interesse.
Artikel 6 Efter anmodning fra overvågelsesmyndigheden skal prøvningsmyndigheden, i  

 den udstrækning det måtte være i overensstemmelse med procedureregler i  

 virksomhedslandet, pålægge den, som søger om tilladelse til miljøskadelig  

 virksomhed, at indgive yderligere oplysninger, tegninger og tekniske  

 beskrivelser, som prøvningsmyndigheden anser for nødvendige med henblik på at  

 bedømme virkningerne i det andet land.
Artikel 7 Overvågelsesmyndigheden offentliggør, i den udstrækning den anser det for  

 påkrævet af hensyn til almene eller specielle interesser, meddelelser fra  

 prøvningsmyndigheden ved bekendtgørelse i den lokale presse eller på anden  

 passende måde og foranlediger i øvrigt udredning om virkningerne i hjemlandet  

 i det omfang den måtte finde det nødvendigt.
Artikel 8 Udgifterne ved overvågelsesmyndighedens virksomhed afholdes af hjemlandet.
Artikel 9 Hvis overvågelsesmyndigheden i en bestemt sag har underrettet vedkommende  

 domstol eller administrative myndighed i virksomhedslandet om, at  

 overvågelsesmyndighedens opgaver i sagen skal overtages af en anden  

 myndighed, gælder konventionens bestemmelser om overvågelsesmyndighed i det  

 relevante omfang for så vidt angår denne myndighed.
Artikel 10 Hvis det er påkrævet for at udarbejde udredning om miljøskadelig  

 virksomheds skadevirkninger i et andet land, skal overvågelsesmyndigheden i  

 dette andet land på begæring af prøvningsmyndigheden i virksomhedslandet  

 foranstalte en besigtigelse på stedet.
Ved sådan besigtelse må  

 prøvningsmyndigheden eller en sagkyndig, som myndigheden forordner, være til  

 stede.
 Efter behov skal nærmere forskrifter angående besigtigelse som nævnt i  

 første stykke udarbejdes i samarbejde mellem de berørte lande.
Artikel 11 Er spørgsmålet om tilladelse til miljøskadelig virksomhed, som medfører  

 eller kan medføre forstyrrelse af væsentlig betydning i en anden  

 kontraherende stat, genstand for prøvning af regeringen eller vedkommende  

 minister eller departement (ministerium) i virksomhedslandet, skal der finde  

 forhandlinger sted mellem de pågældende stater, såfremt regeringen i den  

 førstnævnte stat ønsker dette.
Artikel 12 I de i artikel 11 nævnte tilfælde kan enhver af de berørte staters  

 regeringer kræve, at en kommission, der, hvis andet ikke aftales, skal bestå  

 af en af parterne i fællesskab udset formand fra en anden kontraherende stat  

 samt tre medlemmer fra hver enkelt af de berørte stater, skal afgive en  

 erklæring i sagen.
Hvis dette er sket, må sagen ikke afgøres, før erklæringen  

 er afgivet.
Hver enkelt stat aflønner de medlemmer, som er udpeget af staten.
Honorar  

 eller andet vederlag til formanden samt øvrige omkostninger i forbindelse med  

 kommissionens virksomhed, som ikke uden videre kan anses for at være blot den  

 ene stats udgift, skal fordeles mellem de berørte stater.
Artikel 13 Konventionen kommer også til anvendelse med hensyn til virksomhed i  

 staternes kontinentalsokkelområder.
Artikel 14 Denne konvention træder i kraft seks måneder efter den dag, hvor samtlige  

 kontraherende stater har meddelt det svenske udenrigsministerium, at de  

 konstitutionelle foranstaltninger, som er nødvendige for konventionens  

 ikrafttræden, er gennemført.
Det svenske udenrigsministerium underretter de  

 øvrige kontraherende stater om modtagelsen af disse meddelelser.
Artikel 15 Sager eller anliggender, som ved denne konventions ikrafttræden verserer  

 ved domstol eller administrativ myndighed, og som vedrører spørgsmål. der  

 omfattes af konventionen, skal behandles og bedømmes i henhold til tidligere  

 gældende bestemmelser.
Artikel 16 Ønsker en kontraherende stat at opsige konventionen, skal skriftlig  

 meddelelse herom tilstilles den svenske regering, som uopholdelig underretter  

 de øvrige kontraherende stater om opsigelsen og om den dag, hvorpå  

 meddelelsen blev modtaget.
 Opsigelsen træder i kraft tolv måneder efter den dag, hvorpå meddelelsen  

 blev modtaget af den svenske regering eller ved et senere tidspunkt, som  

 opsigelsen måtte angive.
 Konventionen skal deponeres i det svenske udenrigsministerium, og  

 bekræftede afskrifter skal af det svenske udenrigsministerium tilsendes hver  

 enkelt af de kontraherende staters regeringer.
 I bekræftelse heraf har de befuldmægtigede repræsentanter fra de  

 respektive stater undertegnet denne konvention, hvilket fandt sted i  

 Stockholm den 19. februar 1974 i et eksemplar på henholdsvis det danske,  

 finske, norske og svenske sprog, hvilke alle har samme gyldighed.
 For Danmarks Regering:
Holger Hansen Protokol I forbindelse med underskrivelsen i dag af den nordiske  

 miljøbeskyttelseskonvention har undertegnede befuldmægtigede vedtaget, at  

 følgende kommentarer angående anvendelsen skal føjes til konventionen:
 Ved anvendelse af artikel 1 skal udledning af fast eller flydende  

 affald, gasarter eller andre stoffer fra jordbunden, bygninger eller anlæg i  

 vandløb, søer eller havet kun anses for miljøskadelig virksomhed, når  

 udledningerne medfører eller kan medføre skader for omgivelserne.
 Den i artikel 3 fastlagte ret for den, som lider skade som følge af  

 miljøskadelig virksomhed i nabolandet, til at føre erstatningssag ved domstol  

 eller administrativ myndighed i det pågældende land skal i princippet også  

 omfatte ret til at kræve regulering af fast ejendom.
 Artikel 5 skal betragtes som gældende også vedrørende spørgsmål om  

 tilladelser i sager, hvor der sker behandling uden offentliggørelse eller  

 bekendtgørelse.
 Landene skal foreskrive tavshedspligt for tjenestegørende ved  

 overvågelsesmyndigheden, når det drejer sig om erhvervshemmeligheder,  

 driftsforhold el ler forretningsforhold, som den pågældende har fået kendskab  

 til i forbindelse med behandlingen af sager vedrørende miljøskadelig  

 virksomhed i et andet land.
Stockholm, den 19. februar 1974 For Danmarks regering:
Holger Hansen Danmarks ratifikationsinstrument deponeredes i det svenske  

 udenrigsministerium den 9. september 1974.
 Konventionen træder i medfør af artikel 14 i kraft den 5. oktober 1976.
 Udenrigsministeriet, den 16. september  

 1976.
 Ivar Nørgaard.
