Nr LSF 41 Forslag til Lov om ændring af ligningsloven (Formuenedslagsregler for  

 erhvervsaktiver fjernes, og indbo gøres formueskattepligtigt til begrænsning  

 af overforbruget) Fremsat af Thoft (SF) Jes Lunde (SF) Rahbæk Møller (SF) Ebba Strange (SF) den 9. oktober 1986 § 1 I lov om påligningen af indkomst- og formueskat til staten (ligningsloven), jfr. lovbekendtgørelse nr. 659 af 22. september 1986, foretages følgende ændringer:
1. I § 18 A udgår i stk. 1, 2. og 4. pkt., ordene »dog med et nedslag på 30 pct. af saldoværdien«.
 2. I § 18 B udgår stk. 2, 3 og 4.
 3. Som ny paragraf indsættes efter § 18 C:
»§ 18 D.
Ved opgørelse af den skattepligtige formue medregnes værdien af indboet, herunder samlinger, kunstgenstande og malerier, smykker, sølvtøj, antikviteter, ægte tæpper m.v.
Stk. 2. Såfremt disse genstande alle opbevares i hjemmet, benyttes indboforsikringens forsikringssum.
Stk. 3. Såfremt særlig kostbare genstande opbevares uden for hjemmet og derfor ikke er omfattet af indboforsikringssummen, skal skatteyderen selv værdiansætte genstandene, idet anskaffelsessummen, når ikke andre oplysninger om genstandenes værdi foreligger, kan anvendes som udgangspunkt for værdiansættelsen.
Stk. 4. Såfremt forsikringssummen omfatter såkaldt fuld- og nyværdi, indgår denne dog kun i formueopgørelsen med det halve.« 4. I § 19 udgår i 1. punktum ordene »med mindst 80 pct. af en«.
§ 2 Ministeren for skatter og afgifter kan i fornødent omfang fastsætte regler for forsikringsselskabernes indberetningspligt vedrørende forsikringssummer til ligningsmyndigheden.
§ 3 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Generelle bemærkninger Lovforslaget har til formål at afskaffe de helt urimelige formuenedslagsregler på erhvervsaktiver og forhindre velhavende gruppers unddragelse af formuebeskatning ved at anbringe formuen i samlinger, smykker, guldmønter, diamanter m.v.
Gennem en mere effektiv formuebeskatning mindskes velhavende gruppers forbrugsmuligheder med gavnlig virkning på betalingsbalancen til følge.
Hvor urimeligt de særlige nedslagsregler virker, kan belyses af et eksempel.
En erhvervsejendom er vurderet til 5 mill. kr. ved 18.
alm. vurdering.
Ejendommen er belånt med 21/2 mill. kr.
Den egentlige formue udgør således forskellen eller 21/2 mill. kr.
Men da der sker et formuenedslag på erhvervsaktiver på 30 pct., skal ejendommen altså kun opføres med 3,5 mill. kr., hvorved den oprindelige formue, der var 21/2 mill. kr., gennem nedslagsreglerne er nedbragt til kun 1 mill. kr.
SF har ikke fjernet samtlige nedslagsregler, idet nedslagsreglerne gældende specielt for skove på 30 pct. ikke er foreslået afskaffet. Årsagen hertil skal ses som forslagsstillernes ønske om ikke at medvirke til fældning af bestående skove.
Endelig afskaffes den særlige regel, hvorefter aktier - der ikke er frit omsættelige - i den skattepligtige formue kun medtages med 80 pct. af den værdi, der opgøres af Statsskattedirektoratet, en værdi, som i forvejen betyder, at de fleste aktieselskaber kun medregnes med en værdi, der svarer til det halve af den indre værdi.
Oven i denne lave værdi har der altså hidtil været et yderligere nedslag på 20 pct., som nu foreslås fjernet.
I øvrigt kan det bemærkes, at forslagsstillerne er villige til at sikre en indefrysningsordning for formueskatten i særlige tilfælde, ligesom forslagsstillerne er villige til at overveje muligheden for at afregne skatten på formue anbragt i ikke-omsættelige aktier med aktier af den pågældende type.
Endelig fastsætter lovforslaget, at indbogenstande m.v. skal medtages i den skattepligtige formue, hvilket ikke sker i dag.
Det er forslagsstillernes hensigt, at indboet skal medtages i formueopgørelsen til den værdi, en fornuftig køber vil betale kontant i en normal handel.
Som retningslinje for indboets værdi foreslås det at lægge indboforsikringssummen til grund, hvor der ikke foreligger særlige forhold såsom indbo- eller værdigenstande opbevaret i boks eller på anden sikret måde.
I disse sidste tilfælde tages udgangspunkt i anskaffelsessummen.
Forslaget indgår som et element i Socialistisk Folkepartis bøftatarpakke.
Bemærkninger til de enkelte punkter 1. Ændringen i § 18 A indebærer, at den 30 pct.s formuenedskrivning, som findes for skibe, driftsmidler og inventar, ophæves.
Det skal bemærkes, at denne ophævelse ikke har betydning for størrelsen af de skattemæssige afskrivninger til brug for opgørelse af den skattepligtige indkomst.
2. Ændringen i § 18 B indebærer, at de særlige formuenedslagsregler for erhvervsejendomme og blandede ejendomme (både til erhverv og privat anvendelse) bortfalder.
Heller ikke her sker ændringer i afskrivningsmulighederne.
3. Den nye § 18 D gør indbo, samlinger, kunstgenstande, antikviteter, smykker, sølvtøj og ægte tæpper m.v. formueskattepligtigt.
4. Ændringen i § 19 indebærer, at aktiver, der ikke er frit omsættelige eller børsnoterede, skal formueansættes i overensstemmelse med en af statsskattedirektoratet beregnet kurs og således, at det formuenedslag, der i dag gives på 20 pct. af kursværdien, bortfalder.
Hermed mindskes også mulighederne for at unddrage formueskat ved at skubbe et eller flere aktieselskaber ind mellem skatteyderen og dennes egentlige formue for ved hvert selskab at kunne drage nytte af de 20 pct.s formuenedslag.
Endelig bemyndiges ministeren for skatter og afgifter til, i det omfang ligningsmyndigheden finder det nødvendigt, at indhente oplysninger om indboforsikringssummen hos forsikringsselskaber.
