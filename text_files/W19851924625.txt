 I forbindelse med omberegning af kontanthjælp til et samboende par  

 kunne der ikke ske nedsættelse af det beløb, som kvinden K skulle have  

 efterbetalt, med det beløb, som var udbetalt for meget til manden M.  

 Ankestyrelsen henviste til, at M og K som samboende ikke havde noget krav på  

 hinanden, og at det sociale udvalg havde en selvstændig forpligtelse overfor  

 hver af dem med hensyn til ydelse af økonomisk hjælp efter bistandsloven.
 REDEGØRELSE FOR SAGEN:
M, der var samboende med K, havde modtaget hjælp efter bistandslovens § 42  

 fra august 1977. I 1979 ophørte K med sit deltidsarbejde, og hun fik herefter  

 kontanthjælp efter bistandsloven.
Fra oktober 1979 havde det sociale udvalg  

 ændret den hidtidige udmåling af hjælpen, således at udmålingen blev  

 foretaget efter reglerne for kontanthjælp til ægtepar.
 I slutningen af 1983 besluttede det sociale udvalg at ændre beregningen  

 med tilbagevirkende kraft fra oktober 1979, således at beregningen blev  

 foretaget efter principperne for hjælp til ugifte, der bor sammen.
 Ifølge opgørelsen af hjælpen for perioden 1. oktober 1979 - 31. december  

 1983 havde M fået udbetalt ca. 77.000 kr. for meget i hjælp, mens K skulle  

 have efterbetalt et beløb på ca. 134.000 kr.
 Det sociale udvalg fandt, at der burde foretages en samlet vurdering af  

 M's og K's økonomiske forhold med det resultat, at der i det beregnede  

 efterbetalingsbeløb til K kunne modregnes det beløb, som M havde fået  

 udbetalt for meget.
 AFGØRELSEN, DER KLAGES OVER:
Amtsankenævnet foretog en gennemgang af socialudvalgets opgørelse  

 vedrørende udmålingen af hjælp.
Ifølge nævnets beregning havde M fået  

 udbetalt 70.544 kr. for meget i hjælp, mens K skulle have efterbetalt et  

 beløb på 114.118 kr.
Amtsankenævnet lagde til grund, at den hjælp, der var blevet udmålet for  

 meget til M, var udmålt med et for stort beløb, fordi en del af hjælpen, med  

 M's og K's vidende og uden indsigelser på daværende tidspunkt, var ydet til  

 dækning af K's behov i samme periode.
Ved den foretagne  

 regulering/omberegning med tilbagevirkende kraft af K's hjælp var der ikke  

 taget hensyn til, at en del af hendes behov i reguleringsperioden allerede  

 var blevet dækket via den hjælp, som M havde fået for meget.
 Nævnet fandt herefter, at den hjælp på 70.544 kr., som M havde fået for  

 meget, skulle fratrækkes i K's hjælp på 114.118 kr., idet der i modsat fald  

 ville blive tale om dobbeltforsørgelse.
 Nævnet bemærkede herved, at ifølge bistandslovens § 26, stk. 1, nr. 4, kan  

 det sociale udvalg træffe beslutning om tilbagebetaling, når en person, der  

 har modtaget hjælp, senere får udbetalt en erstatning, et underholdsbidrag  

 eller lignende, der dækker samme tidsrum og samme formål som den udbetalte  

 hjælp.
 Nævnet pålagde herefter det sociale udvalg at efterbetale differencen på  

 43.574 kr. til K.
 KLAGEN TIL ANKESTYRELSEN:
 Sagen blev anket af M og K.
 ANKESTYRELSENS AFGØRELSE:
 Ankestyrelsen finder, at M og K som samboende ikke har noget krav på  

 hinanden, og at det sociale udvalg har en selvstændig forpligtelse overfor  

 hver af dem med hensyn til ydelse af økonomisk hjælp efter bistandsloven.  

 Ankestyrelsen finder derfor, at der ikke kan ske nedsættelse af det beløb,  

 der skal betales til K, med den begrundelse, at M skylder kommunen det  

 pågældende beløb.
 Ankestyrelsen ændrer således amtsankenævnets afgørelse.
