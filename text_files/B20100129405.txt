Kapitel 1   Anvendelsesområde Kapitel 2   Definitioner Kapitel 3   Beregning af indtægtsrammer, reguleringspriser og rådighedsbeløb Kapitel 4   Forhøjelse eller sænkning af reguleringspriser og rådighedsbeløb Kapitel 5   Anlægsinvesteringer i regning for tredjemand Kapitel 6   Værdiopgørelse og afskrivning Kapitel 7   Forrentning og afvikling af underdækning Kapitel 8   Benchmarking og effektiviseringskrav Kapitel 9   Regnskabsaflæggelse Kapitel 10   Straffebestemmelser Kapitel 11   Ikrafttrædelses- og overgangsbestemmelser Bilag 1 Bekendtgørelse om indtægtsrammer for netvirksomheder og regionale transmissionsvirksomheder omfattet af elforsyningsloven I medfør af § 69, stk. 2, § 70, stk. 2 og 10, § 78, stk. 3 og § 88 i lov om elforsyning, jf. lovbekendtgørelse nr. 516 af 20. maj 2010, fastsættes efter bemyndigelse i henhold til § 92:
Kapitel 1 Anvendelsesområde § 1. Denne bekendtgørelse finder anvendelse på bevillingspligtige netvirksomheder, herunder netvirksomheder som drives som led i den kommunale forvaltning, samt regionale transmissionsvirksomheder.
Kapitel 2 Definitioner § 2. I denne bekendtgørelse forstås ved følgende:
 1) Andre indtægter, som virksomheden opnår ved driften af den bevillingspligtige aktivitet: Indtægter, jf. nr. 9, som opnås ved netvirksomhedens eller den regionale transmissionsvirksomheds salg til andre virksomheder m.v., herunder koncernforbundne virksomheder, af ydelser i tilknytning til den bevillingspligtige aktivitet, og som ikke er omfattet af den bevillingspligtige aktivitet, så længe de dermed forbundne omkostninger bæres af den bevillingspligtige aktivitet som nødvendige omkostninger, jf. nr. 3.
2) Driftsmæssige indtægter: Indtægter, jf. nr. 9 fra henholdsvis bevillingspligtige aktiviteter og andre indtægter, som virksomheden opnår ved driften af den bevillingspligtige aktivitet, jf. nr. 1. De driftsmæssige indtægter anses i reguleringsmæssig henseende for ligeligt fordelt over året.
Indtægter knyttet til virksomhedens energispareindsats omfattet af kapitel 3 i bekendtgørelse nr. 677 af 21. juni 2010 om energispareydelser i net- og distributionsvirksomheder indgår ikke i opgørelsen af de driftsmæssige indtægter.
3) Driftsomkostninger: Virksomhedens omkostninger til indkøb af energi, lønninger, tjenesteydelser, administration, vedligeholdelse, demontering af eksisterende anlæg, som ikke indgår i beregningen af nødvendige nyinvesteringer, jf. § 15, stk. 5, driftsomkostninger pålagt af offentlige myndigheder eller Energinet.dk, nettab samt afvikling af de i elforsyningslovens § 69, stk. 1, nævnte gældsforpligtelser og udgifter til sikkerhedsstillelse.
Omkostningerne anses i reguleringsmæssig henseende for ligeligt fordelt over året.
Omkostninger knyttet til virksomhedens energispareindsats omfattet af kapitel 3 i bekendtgørelse nr. 677 af 21. juni 2010 om energispareydelser i net- og distributionsvirksomheder indgår ikke i opgørelsen af driftsomkostningerne.
 4) Forrentning: Virksomhedens resultat før finansielle poster og skat, dvs. årets driftsmæssige indtægter minus årets driftsomkostninger, afskrivninger og opkrævet underdækning, jf. nr. 23.
 5) Forrentningsprocent: Forrentningen sat i forhold til den nødvendige kapital, jf. nr. 17, opgjort ultimo reguleringsåret.
 6) Fundamentale fejl: Urigtigheder i en virksomheds årsrapport fra tidligere regnskabsår, der er så omfattende, at den pågældende årsrapport ikke giver et retvisende billede, jf. årsregnskabslovens § 52, stk. 2.
 7) Gennemsnitlig indtægt: Driftsmæssige indtægter pr. kWh leveret elektricitet i reguleringsåret.
8) Idriftsættelse: Et anlæg anses for idriftsat fra det tidspunkt, hvor anlægget er spændingssat.
Såfremt der herefter har været et dokumenteret behov for supplerende tests eller tilpasninger af anlægget, kan tidspunktet i reguleringsmæssig henseende udskydes i op til 2 uger.
 9) Indtægt: Indtægter som efter årsregnskabslovens regler vil kunne indregnes i virksomhedens årsrapport.
 10) Indtægtsramme: Økonomisk ramme for hver enkelt virksomhed i et reguleringsår.
 11) Lang byggeobligationsrente: Den af Realkreditrådet udmeldte lange obligationsrente (DKK), tidligere byggerente.
 12) Leveret elektricitet: Antal kWh leveret til slutbruger eller anden aftager.
 13) Merforrentning: Forrentning af den nødvendige kapital, som overstiger den lange byggeobligationsrente, jf. nr. 11, plus 1 procentpoint.
 14) Netaktiver: Anlægsaktiver i form af kollektive elforsyningsnet samt grunde og bygninger til brug for strømførende anlæg.
 15) Netaktivitet: Den bevillingspligtige aktivitet, som en netvirksomhed eller regional transmissionsvirksomhed udfører i henhold til elforsyningsloven eller regler udstedt i medfør heraf.
 16) Netvirksomhed: Virksomhed med bevilling, der driver eldistributionsnet.
 17) Nødvendig kapital: Den samlede værdi af virksomhedens netaktiver, som opgjort og afskrevet efter § 23, og dens omsætningskapital, der er fastsat til 2 pct. af værdien af de nedskrevne netaktiver.
 18) Nødvendige nyinvesteringer: Anlæg som er idriftsat, jf. nr. 8, efter den 1. januar 2005, og som omfatter:
 a) Nye anlæg, som tilfører det samlede anlæg nødvendig øget kapacitet og ydeevne, dvs. investeringer i helt nye forsyningsområder, eksempelvis i forbindelse med større byudviklingsprojekter, eller tilslutning af konkrete meget store nye forbrugere eller produktionsenheder.
 b) Væsentlige ændringer i den overordnede netstruktur, der er nødvendige for at sikre forsyningssikkerheden, jf. de planer for det fremtidige behov for transmissionskapacitet, som Energinet.dk udarbejder i medfør af elforsyningslovens § 28, stk. 2, nr. 7.
 c) Kabellægning af luftledninger, der gennemføres af hensyn til forsyningssikkerheden.
 d) Kabellægning af luftledninger, der er godkendt i henhold til elforsyningslovens § 21, stk. 1.
 e) Udskiftning og ændring af tilknyttede anlæg, i det omfang udskiftningen eller ændringen er nødvendig for anvendelsen af det nye kabelnet.
 19) Regional transmissionsvirksomhed: Virksomhed, der med bevilling driver eltransmissionsnet.
 20) Reguleringsprisen: Den gennemsnitlige indtægt pr. kWh leveret elektricitet, der udmeldes af Energitilsynet til virksomheden.
 21) Reguleringsår: Kalenderår.
 22) Rådighedsbeløb: Årsbaseret beløb, der udmeldes af Energitilsynet til en regional transmissionsvirksomhed, som virksomheden kan oppebære for at stille sit net til rådighed for Energinet.dk.
 23) Underdækning: Den i virksomhedens årsrapport for 2003 opgjorte, akkumulerede underdækning for perioden fra den 1. januar 2000 til den 31. december 2003, jf. § 57 i bekendtgørelse nr. 944 af 29. oktober 2001 om indtægtsrammer og åbningsbalancer for netvirksomheder og transmissionsvirksomheder med elforsyningsnet på 150 kV og derunder.
24) Årlig reguleringspris: Simpelt gennemsnit af en virksomheds daglige reguleringspriser i et reguleringsår.
Den årlige reguleringspris afspejler såvel årets pristalsregulering, jf. § 7, som evt. ændringer i årets løb i medfør af §§ 12 og 13.
25) Årligt rådighedsbeløb: Simpelt gennemsnit af en virksomheds daglige rådighedsbeløb i et reguleringsår.
Det årlige rådighedsbeløb afspejler såvel årets pristalsregulering, jf. § 7, som evt. ændringer i årets løb i medfør af §§ 12 og 13.
Kapitel 3 Beregning af indtægtsrammer, reguleringspriser og rådighedsbeløb § 3. Til netvirksomheder udmelder Energitilsynet hvert år ultimo december en indtægtsramme for hver enkelt virksomhed for det følgende reguleringsår.
Indtægtsrammen beregnes på baggrund af virksomhedens reguleringspris pr. den 1. januar i reguleringsåret og virksomhedens forventede mængde leveret elektricitet (kWh) for det følgende reguleringsår.
Indtægtsrammen udgør det maksimale beløb, som virksomheden i reguleringsåret kan oppebære i form af driftsmæssige indtægter ved uændret aktivitetsniveau i forhold til det forventede, jf. stk. 4, og ved uændret reguleringspris i forhold til reguleringsprisen pr. den 1. januar i reguleringsåret.
Afvikling af eventuelle differencer, jf. § 29, stk. 3, påvirker ikke indtægtsrammen.
 Stk. 2. Grundlaget for beregningen af reguleringsprisen er virksomhedens driftsmæssige indtægter i 2004, jf. bekendtgørelse nr. 1520 af 23. december 2004, divideret med den leverede mængde elektricitet i 2004.
 Stk. 3. Reguleringsprisen ændres efterfølgende i medfør af §§ 7, 12 og 13, § 24, stk. 3, og § 27.
 Stk. 4. Virksomheden anmelder sin forventede leverede mængde elektricitet for et reguleringsår til Energitilsynet senest den 10. december året før.
§ 4. Til regionale transmissionsvirksomheder udmelder Energitilsynet hvert år ultimo december to separate indtægtsrammer for hver enkelt virksomhed for det følgende reguleringsår.
Der udmeldes en mængdebaseret indtægtsramme for indtægter fra elektricitet leveret til virksomhedens aftagere og en rådighedsafhængig indtægtsramme for indtægter, som virksomheden modtager fra Energinet.dk for at stille transmissionsnettet til rådighed.
 Stk. 2. Til regionale transmissionsvirksomheder, der ikke stiller net til rådighed for Energinet.dk, udmelder Energitilsynet alene en mængdebaseret indtægtsramme.
 § 5. Den mængdebaserede indtægtsramme til en regional transmissionsvirksomhed beregnes og administreres i medfør af § 3 om netvirksomheders indtægtsrammer.
§ 6. Den rådighedsafhængige indtægtsramme til en regional transmissionsvirksomhed svarer til virksomhedens rådighedsbeløb pr. den 1. januar i reguleringsåret.
Indtægtsrammen udgør det maksimale beløb, som virksomheden i et reguleringsår kan oppebære i form af driftsmæssige indtægter ved uændret rådighedsbeløb, i forhold til rådighedsbeløbet pr. den 1. januar i reguleringsåret.
 Stk. 2. Grundlaget for beregningen af rådighedsbeløbet er virksomhedens indtægter fra den systemansvarlige virksomhed for at stille net til rådighed i 2004.
 Stk. 3. Rådighedsbeløbet ændres efterfølgende i medfør af §§ 7, 12 og 13, § 24, stk. 3, og § 27.
§ 7. Reguleringspriser og rådighedsbeløb reguleres ved anvendelse af et sammenvejet indeks med 50 pct. lønandel og 50 pct. materialeandel.
Lønindekset er Danmarks Statistiks lønindeks for ansatte i industrien (ILON 2). Materialeindekset er Danmarks Statistiks prisindeks for indenlandsk vareforsyning (PRIS 10). Energitilsynet udmelder kvartårligt det sammenvejede indeks.
Ved beregningen af en virksomheds årlige reguleringspris, jf. § 2, nr. 24, henholdsvis en virksomheds årlige rådighedsbeløb, jr. § 2, nr. 25, anses ændringer i det sammenvejede indeks at have virkning fra den første dag i det næstfølgende kvartal.
 Stk. 2. Såfremt Danmarks Statistik justerer indhold og dækningsområde for de anvendte indeks, vil Energitilsynet udmelde, hvorledes reguleringspriser og rådighedsbeløb herefter pristalsreguleres med henblik på at sikre, at pristalsreguleringen i videst muligt omfang fortsætter på et tilsvarende grundlag.
 § 8. Efter udgangen af et reguleringsår udmelder Energitilsynet bagudrettet for det forgangne reguleringsår en årlig reguleringspris, jf. § 2, nr. 24, til hver virksomhed og til regionale transmissionsvirksomheder tillige et årligt rådighedsbeløb, jf. § 2, nr. 25. Disse priser og beløb kan senere ændres, jf. §§ 12 og 13.
 § 9. Hvis en juridisk person har bevilling til både netvirksomhed og transmissionsvirksomhed, beregnes der indtægtsrammer for hver af de to virksomheder.
§ 10. Hvis to eller flere virksomheder fusionerer, og bevillingsområderne sammenlægges til ét bevillingsområde, fremsender den fortsættende eller nye virksomhed et budget til Energitilsynet til brug for Energitilsynets beregning af en ny indtægtsramme og en ny reguleringspris og et nyt rådighedsbeløb.
Den nye indtægtsramme kan ikke overstige summen af de hidtidige indtægtsrammer ved uændret aktivitet.
§ 11. Hvis en virksomhed spaltes i flere selvstændige virksomheder, fremsender de pågældende virksomheder hver især et budget til Energitilsynet til brug for Energitilsynets beregning af nye indtægtsrammer og nye reguleringspriser og rådighedsbeløb.
Summen af de nye indtægtsrammer kan ikke overstige den hidtidige indtægtsramme ved uændret aktivitet.
Kapitel 4 Forhøjelse eller sænkning af reguleringspriser og rådighedsbeløb § 12. Energitilsynet kan forhøje reguleringsprisen eller rådighedsbeløbet for en virksomhed som følge af:
 1) Afskrivning og forrentning af nødvendige nyinvesteringer, jf. § 15.
 2) Væsentligt øgede omkostninger som følge af krav pålagt af myndigheder eller Energinet.dk, jf. § 16, stk. 1-3.
 3) Væsentligt øgede omkostninger til nettab som følge af stigende elpriser, jf. § 17.
 4) Manglende økonomisk evne til at afholde nødvendige omkostninger, jf. § 19.
 5) Overtagelse af anlæg fra en virksomhed, der ikke er underlagt indtægtsrammereguleringen, jf. § 20, stk. 1.
 6) Korrektion af fejl, jf. § 21.
 Stk. 2. Forhøjelse af reguleringsprisen eller rådighedsbeløbet sker efter ansøgning.
 Stk. 3. Energitilsynet kan i medfør af elforsyningslovens § 76, stk. 5, fastsætte nærmere regler om ansøgning og dokumentation med henblik på at sikre en hensigtsmæssig og effektiv administration af afgørelser efter stk. 1.
 Stk. 4. Ved væsentlig i stk. 1, nr. 2 og 3, forstås en forøgelse af omkostninger, for hvert omkostningselement for sig, på det mindste beløb af henholdsvis 3 pct. eller 250.000 kr., regnet i forhold til omkostningen i 2004 tillagt en pristalsregulering.
 § 13. Energitilsynet sænker reguleringsprisen eller rådighedsbeløbet for en virksomhed som følge af:
 1) Bortfald eller reduktion af krav fra myndigheder eller Energinet.dk, som medfører en væsentlig reduktion af virksomhedens omkostninger, jf. § 16, stk. 4.
 2) Væsentligt reducerede omkostninger til nettab som følge af faldende elpriser, jf. § 17.
 3) Bortfald af andre indtægter, som opnås ved driften af den bevillingspligtige aktivitet, jf. § 2, nr. 1, og § 18.
 4) Salg af anlæg til Energinet.dk, jf. § 20, stk. 2.
 5) Korrektion af fejl, jf. § 21.
 6) Pålæg med henblik på nedbringelse af merforrentning, jf. § 24.
 7) Effektiviseringspålæg, jf. § 27.
 Stk. 2. Ved væsentlig i stk. 1, nr. 1 og 2, forstås en reduktion af omkostninger, for hvert omkostningselement for sig, på det mindste beløb af henholdsvis 3 pct. eller 250.000 kr., regnet i forhold til omkostningen i 2004 tillagt en pristalsregulering.
 Stk. 3. Virksomheden anmelder de i stk. 1, nr. 1-4, nævnte forhold til Energitilsynet senest ved regnskabsaflæggelsen, jf. § 29.
 Stk. 4. Sænkningen af reguleringsprisen eller rådighedsbeløbet har virkning fra det tidspunkt, hvor de i stk. 1, nr. 1-7, nævnte forhold indtræffer, eller datoen fremgår af et pålæg.
 § 14. Såfremt et transmissionsnet anvendes til levering af elektricitet til virksomhedens aftagere og samtidig stilles til rådighed for den systemansvarlige virksomhed, fordeles ændringer i medfør af §§ 12 og 13 på virksomhedens reguleringspris og rådighedsbeløb i forhold til størrelsen af virksomhedens mængdebaserede og rådighedsafhængige indtægtsramme.
§ 15. Energitilsynet kan efter ansøgning forhøje reguleringsprisen eller rådighedsbeløbet for en virksomhed for at sikre mulighed for forrentning og afskrivning af den kapital, der finansierer nødvendige nyinvesteringer, jf. § 2, nr. 18, under hensyn til forventede fremtidige omkostninger til drift af anlægget og forventede fremtidige indtægter som følge af anlægget.
Forhøjelsen af reguleringsprisen eller rådighedsbeløbet sker fra idriftsættelsestidspunktet for nyinvesteringen.
Stk. 2. Kapitalen opgøres efter reglerne i årsregnskabsloven, dog indregnes ikke evt. fremtidige omkostninger til nedtagning af anlægget og evt. fremtidig retablering samt eventuel kassationsværdi.
I kapitalen indgår dokumenterede sædvanlige byggerenter.
Virksomheden kan ved opgørelsen af kapitalen vælge, om eventuelle tilslutningsbidrag skal modregnes i værdien.
 Stk. 3. Kapitalen forrentes med den på idriftsættelsestidspunktet gældende lange byggeobligationsrente, jf. § 2, nr. 11, plus 1 pct. point.
 Stk. 4. Virksomheden vælger for hver nyinvestering, om forhøjelsen af indtægtsrammen skal ske som en annuitet, hvor forhøjelsen af reguleringsprisen eller rådighedsbeløbet vil være varig, eller efter principperne om serielån, hvorved forhøjelsen vil løbe over anlæggets levetid, jf. stk. 6.
Stk. 5. Såfremt den nødvendige nyinvestering erstatter et eksisterende anlæg, vil værdien af nyinvesteringen blive forhøjet med omkostninger til nedtagning af det eksisterende anlæg, herunder myndighedspålagte omkostninger i forbindelse hermed.
Der skal ske modregning af kassationsværdien af det erstattede anlæg.
Ved beregningen af forhøjelsen af reguleringsprisen eller rådighedsbeløbet vil der endvidere ske modregning af sparede omkostninger til fortsat drift, vedligeholdelse og fornyelse af eksisterende anlæg ud fra standardiserede værdier.
 Stk. 6. Til brug for beregningerne fastsætter Energitilsynet standardlevetider for luftledningsanlæg, kabelanlæg, transformerstationer mv. samt anlægskategorier f.eks. i henhold til spændingsniveauer.
Stk. 7. For de fastsatte anlægskategorier fastsætter Energitilsynet til brug for beregningerne endvidere gennemsnitlige omkostninger til drift, vedligeholdelse og fornyelse af luftledningsanlæg og andre anlæg, der udskiftes som led i kabellægning af luftledninger.
For kabelanlæg og andre nødvendige nyinvesteringer fastsætter Energitilsynet alene forventede gennemsnitlige omkostninger til drift og vedligeholdelse.
 Stk. 8. Energitilsynet gennemgår hvert tredje år standardlevetider, gennemsnitlige omkostninger og anlægskategorier, jf. stk. 6 og 7, med henblik på eventuel justering på basis af indhøstede erfaringer og den teknologiske udvikling.
 Stk. 9. Såfremt en virksomhed kan dokumentere, at et konkret anlæg falder uden for de aktuelt fastsatte anlægskategorier, kan virksomhedens egne dokumenterede omkostninger anvendes i beregninger efter denne paragraf efter godkendelse af Energitilsynet.
§ 16. Energitilsynet kan efter ansøgning forhøje reguleringsprisen eller rådighedsbeløbet midlertidigt for en virksomhed for at kompensere for dokumenterede meromkostninger, som er en følge af pålæg fra myndigheder eller Energinet.dk om en væsentlig tidsmæssig fremskyndelse af vedligeholdelsesarbejder, udskiftninger eller tekniske tilpasninger af de anlæg, som virksomheden er pligtig til at drive i henhold til sin bevilling, jf. elforsyningslovens § 20, stk. 1, inden for indtægtsrammen.
Forhøjelsen af reguleringsprisen eller rådighedsbeløbet sker i det eller de år, hvor meromkostningen forekommer.
Stk. 2. Energitilsynet kan endvidere efter ansøgning forhøje reguleringsprisen eller rådighedsbeløbet for en virksomhed for at kompensere for dokumenterede meromkostninger, som er en følge af pålæg fra myndigheder eller Energinet.dk, som ligger ud over forpligtelsen i henhold til elforsyningslovens § 20, stk. 1, og som ikke er omfattet af definitionen af nødvendige nyinvesteringer, jf. § 2, nr. 18. Såfremt myndighedskravet medfører øgede driftsomkostninger, sker forhøjelsen i det eller de år, hvor meromkostningen forekommer.
Såfremt myndighedskravet omfatter investeringsomkostninger, sker forhøjelsen efter reglerne for nødvendige nyinvesteringer, jf. § 15.
Stk. 3. Energitilsynet kan midlertidigt forhøje reguleringsprisen eller rådighedsbeløbet for en virksomhed med et beløb svarende til nye myndighedspålagte meromkostninger til energibesparende aktiviteter omfattet af kapitel 3 i bekendtgørelse nr. 677 af 21. juni 2010 om energispareydelser i net- og distributionsvirksomheder.
Forhøjelsen vil gælde for den periode, der fremgår af pålægget.
Stk. 4. Indtægter til energibesparende aktiviteter omfattet af kapitel 3 i bekendtgørelse nr. 677 af 21. juni 2010 om energispareydelser i net- og distributionsvirksomheder fastsættes i henhold til § 19 denne bekendtgørelse med henblik på at dække omkostningerne til energispareindsatsen i regnskabsåret.
For meget henholdsvis for lidt opkrævede beløb reguleres via midlertidige tarifændringer i det følgende regnskabsår.
Omkostninger og indtægter knyttet til energibesparende aktiviteter holdes regnskabsmæssigt adskilt fra virksomhedens øvrige driftsomkostninger og driftsmæssige indtægter.
 Stk. 5. Energitilsynet sænker reguleringsprisen eller rådighedsbeløbet for en virksomhed, såfremt der sker bortfald af krav fra myndigheder eller Energinet.dk, som medfører en væsentlig reduktion af virksomhedens omkostninger.
 Stk. 6. Energitilsynet kan forud for sin afgørelse i henhold til stk. 1 og 3 indhente udtalelse fra Energistyrelsen om, hvorvidt et givet myndighedspålæg omfatter forpligtelser, der går ud over den generelle forpligtelse i henhold til elforsyningslovens § 20, stk. 1, herunder om dele af myndighedspålægget ligger uden for denne forpligtelse.
 § 17. Virksomheden opgør årligt sit fysiske nettab og omkostningerne forbundet med nettabet.
 Stk. 2. Såfremt omkostningerne til et nettab, der fysisk svarer til nettabet i 2004, i et regnskabsår adskiller sig med et beløb, der overstiger det mindste beløb af henholdsvis 3 pct. og 250.000 kr., regnet i forhold til omkostningerne til nettab i 2004 tillagt en pristalsregulering, jf. § 7, justeres virksomhedens indtægtsramme med dette beløb via en justering af reguleringsprisen eller rådighedsbeløbet.
 Stk. 3. Justeringen af indtægtsrammen har virkning for det år, som opgørelsen vedrører.
 Stk. 4. Mængdemæssige ændringer i nettabet, regnet i forhold til 2004, medfører ikke ændringer af indtægtsrammen.
 Stk. 5. Opgørelsen af det fysiske nettab skal ske efter samme metoder i opgørelsesåret og i sammenligningsåret, der er 2004. Opgørelsesmetoden kan ændres over tid, forudsat der sker samme ændring i sammenligningsåret.
 § 18. Virksomheden opgør årligt andre indtægter, som virksomheden har opnået ved driften af den bevillingspligtige aktivitet, jf. § 2, nr. 1.
Stk. 2. Såfremt andre indtægter bortfalder, og de dermed forbundne omkostninger ikke længere bæres af den bevillingspligtige aktivitet som nødvendige omkostninger, reduceres virksomhedens indtægtsramme tilsvarende via en justering af reguleringsprisen eller rådighedsbeløbet.
Indtægtsrammen berøres ikke, såfremt den bevillingspligtige aktivitet fortsat bærer omkostningerne som nødvendige omkostninger.
 Stk. 3. Reduktionen af indtægtsrammen har virkning fra det tidspunkt, hvor de andre indtægter og de dermed forbundne nødvendige omkostninger er bortfaldet, dog tidligst fra den 8. oktober 2008.
 § 19. Energitilsynet kan efter ansøgning forhøje reguleringsprisen eller rådighedsbeløbet for en virksomhed, såfremt virksomheden kan dokumentere, at den ikke på kort sigt (2-3 år) kan dække nødvendige omkostninger til drift og afskrivning af de tekniske anlæg, fordi den har en lav indtægtsramme som følge af særligt lave indtægter i 2004. Forhøjelsen vil være varig med virkning pr. den 1. januar i det år, hvor ansøgningen fremsendes.
 Stk. 2. Ved beregningen af forhøjelsen tages hensyn til virksomhedens effektivitet, jf. benchmarkingen i medfør af § 26, idet forhøjelsen ikke kan kompensere for ineffektiv drift.
Stk. 3. Energitilsynet kan endvidere efter ansøgning forhøje reguleringsprisen eller rådighedsbeløbet for en virksomhed, såfremt virksomheden kan dokumentere, at den som følge af pludseligt opståede eksternt betingede forhold ikke kan gennemføre aktuelle aktiviteter, der er nødvendige for, at virksomheden kan løse bevillingspligtige opgaver.
Forhøjelsen vil være midlertidig med virkning fra det tidspunkt, hvor finansieringsbehovet opstod.
 Stk. 4. Ved beregningen af forhøjelsen tages hensyn til mulighederne for og behovet for lånefinansiering.
§ 20. Energitilsynet kan forhøje reguleringsprisen eller rådighedsbeløbet for en virksomhed, der erhverver et for virksomheden nødvendigt anlæg fra en virksomhed, der ikke er underlagt indtægtsrammereguleringen.
Forhøjelsen sker efter reglerne for nødvendige nyinvesteringer, jf. § 15, med virkning fra tidspunktet for erhvervelsen.
Det er en forudsætning for forhøjelsen, at erhvervelsen er sket efter den 1. januar 2005.
Stk. 2. Energitilsynet sænker reguleringsprisen eller rådighedsbeløbet for en virksomhed, der afhænder et anlæg til Energinet.dk.
Virksomheden indsender nødvendig dokumentation til brug for Energitilsynets afgørelse.
 § 21. Netvirksomheder og regionale transmissionsvirksomheder kan fremsende korrektioner til oplysningerne i virksomhedernes årsrapporter, såfremt disse har betydning for opgørelsen af reguleringsprisen, rådighedsbeløbet eller forrentningsprocenten, herunder som følge af pålæg fra Energitilsynet, jf. stk. 5.
 Stk. 2. Virksomhederne kan indsende korrektioner til oplysningerne i årsrapporten frem til den 31. august i indsendelsesåret.
Stk. 3. Virksomhederne kan efter den 31. august i indsendelsesåret alene fremsende væsentlige korrektioner i forhold til de afgivne oplysninger i en årsrapport.
Sådanne væsentlige korrektioner vil indgå i beregningen af reguleringspris, rådighedsbeløb eller forrentningsprocent i det følgende reguleringsår.
 Stk. 4. En korrektion, jf. stk. 3, er væsentlig, hvis denne vil medføre:
1) en ændring af den udmeldte reguleringspris eller det udmeldte rådighedsbeløb på 10 pct. i det reguleringsår, korrektionen vedrører, 2) en ændring af den opgjorte forrentningsprocent på mindst 1 procentpoint i det reguleringsår, korrektionen vedrører.
 Stk. 5. Energitilsynet pålægger virksomhederne at korrigere konstaterede fejlagtige oplysninger eller at berigtige ulovlige forhold.
Stk. 6. Korrektioner i henhold til Energitilsynets eller Energiklagenævnets afgørelser jf. stk. 3 og 5, har virkning for beregning af reguleringsprisen, rådighedsbeløbet eller forrentningsprocenten fra og med det reguleringsår, korrektionen vedrører.
Eventuelle justeringer af virksomhedernes priser som følge af sådanne afgørelser sker fra afgørelsestidspunktet.
Kapitel 5 Anlægsinvesteringer i regning for tredjemand § 22. Såfremt en netvirksomhed eller regional transmissionsvirksomhed træffer aftale med tredjemand om ændringer af netaktiver, jf. § 2, nr. 14, som gennemføres af hensyn til denne tredjemand, og som betales af denne tredjemand, skal aftalen være skriftlig.
 Stk. 2. Anlægsinvesteringer, der betales af tredjemand, holdes regnskabsmæssigt adskilt fra virksomhedens øvrige aktiviteter.
 Stk. 3. Indtægter som netvirksomheden eller den regionale transmissionsvirksomhed oppebærer fra tredjemand til dækning af omkostninger fra anlægsinvesteringer, og som alene dækker medgåede omkostninger, indgår ikke i beregningen af differencer, jf. § 29, stk. 3, ligesom de ikke indgår i beregningen af virksomhedens forrentning, jf. § 2, nr. 4.
Stk. 4. Anlæg betalt af tredjemand anses som straksafskrevet.
Såfremt et sådant anlæg erstatter et eksisterende anlæg, som samtidig skrottes, kan virksomheden vælge, at det nye anlæg indgår i beregningen af virksomhedens forrentningsprocent.
I dette tilfælde indgår det nye anlæg i beregningsmæssig henseende i virksomhedens afskrivningsgrundlag med en værdi, svarende til det skrottede anlægs restværdi, og med en afskrivningsperiode svarende til det, der ville have været det skrottede anlægs resterende afskrivningsperiode.
Virksomheden meddeler sin beslutning til Energitilsynet og redegør endvidere herfor i sin årsrapport, jf. § 29, stk. 1, nr. 7.
 Stk. 5. Såfremt der er tale om delvis omkostningsdækning fra tredjemand, skal dette fremgå af aftalen, jf. stk. 1. Der skal endvidere være regnskabsmæssig adskillelse mellem de dele af anlægget, der betales af tredjemand, og resten af anlægget.
Kapitel 6 Værdiopgørelse og afskrivning § 23. Afskrivning på aktiver, som er idriftsat forud for den 1. januar 2005, opgøres på grundlag af aktivets værdi ultimo 2004, opgjort efter §§ 15 og 16 i bekendtgørelse nr. 899 af 30. august 2004 om indtægtsrammer for netvirksomheder og transmissionsvirksomheder.
Afskrivningen foretages med lige store årlige beløb over den restlevetid, som aktivet havde ultimo 2004.
Stk. 2. Anskaffelser efter den 31. december 2004 aktiveres eller udgiftsføres efter reglerne i årsregnskabsloven.
Aktiver med en anskaffelsespris under den skattemæssige bundgrænse kan udgiftsføres i anskaffelsesåret.
Stk. 3. Afskrivninger på aktiver nævnt i stk. 2 beregnes på grundlag af de bogførte anskaffelsespriser inkl. byggerenter.
Såfremt et aktiv er overtaget fra en anden netvirksomhed eller regional transmissionsvirksomhed, kan værdien dog maksimalt fastsættes til den værdi, hvortil det er optaget i den overdragende virksomheds regnskab.
 Stk. 4. Afskrivninger i medfør af stk. 3 beregnes som lige store årlige beløb over den standardlevetid, der er angivet i bilag 1.
 Stk. 5. Netaktiver, der skrottes, udgår af afskrivningsgrundlaget.
Stk. 6. Afholdte udgifter, der tilfører et aktiv nye eller forbedrede egenskaber eller på anden måde forøger det pågældende aktivs nytteværdi eller forlænger aktivets levetid, klassificeres som forbedringsudgifter og tillægges det pågældende aktivs anskaffelsesværdi.
Forbedringsudgifterne afskrives med lige store årlige beløb over aktivets restlevetid efter forbedringen.
Kapitel 7 Forrentning og afvikling af underdækning § 24. En virksomhed opnår forrentning gennem overskud af netvirksomhed eller regional transmissionsvirksomhed, herunder som følge af opnåede andre indtægter, jf. § 2, nr. 1.
 Stk. 2. Såfremt en virksomhed i et reguleringsår opnår en merforrentning, jf. § 2, nr. 13, opgøres denne merforrentning som et beløb.
Stk. 3. Energitilsynet nedsætter virksomhedens indtægtsramme varigt med dette beløb.
Nedsættelsen sker med 33 pct. af beløbet i reguleringsåret efter, at merforrentningen er konstateret i virksomhedens årsrapport, og de resterende 67 pct. af beløbet i det derpå følgende reguleringsår.
 Stk. 4. Energitilsynet påser, at nedsættelsen korrigeres for allerede pålagte, men ikke fuldt ud gennemførte nedsættelser af indtægtsrammen som følge af nedbringelse af merforrentning fra tidligere år.
 Stk. 5. Nedsættelsen af indtægtsrammen berøres ikke af eventuelle nedsættelser som følge af pålagte effektiviseringskrav, jf. § 27.
 § 25. Forudsat at reguleringsprisen henholdsvis rådighedsbeløbet ikke overskrides, kan virksomheden afvikle sin underdækning, jf. § 2, nr. 23. Afviklingen skal være afsluttet senest ved udgangen af 2010.
Kapitel 8 Benchmarking og effektiviseringskrav § 26. Energitilsynet benchmarker én gang årligt virksomhederne på deres økonomiske effektivitet og kvalitet i leveringen.
 Stk. 2. Benchmarkingen baseres på oplysninger fra virksomhederne, der indsendes til Energitilsynet, efter regler fastsat af Energitilsynet.
Stk. 3. Såfremt en virksomhed indsender mangelfulde eller fejlbehæftede oplysninger, eller indsender oplysningerne efter den fastsatte tidsfrist, kan Energitilsynet fastsætte foreløbige værdier.
Energitilsynet kan, for virksomhedens regning, anvende ekstern bistand til værdifastsættelsen.
De foreløbige værdier erstattes af virksomhedens egne tal, når disse er fremsendt til Energitilsynet med behørig dokumentation.
 Stk. 4. Grundlaget for benchmarkingen tages fra og med regnskabsåret 2007 op til revision mindst hvert fjerde år med henblik på eventuelle justeringer og inddragelse af nye vurderingskriterier.
 Stk. 5. Resultaterne af benchmarkingen samt den anvendte metode for benchmarkingen offentliggøres af Energitilsynet.
 Stk. 6. Omkostninger til energibesparende aktiviteter, jf. § 16, stk. 3, indgår ikke i benchmarkingen.
 § 27. Fra og med reguleringsåret 2008 udmelder Energitilsynet årligt individuelle effektiviseringskrav baseret på benchmarking af virksomhederne, jf. § 26, stk. 1.
Stk. 2. Effektiviseringskrav, der fremkommer ved benchmarkingen af den økonomiske effektivitet, gennemføres som en procentvis varig reduktion af den enkelte virksomheds reguleringspris eller rådighedsbeløb.
Effektiviseringskrav, der fremkommer ved benchmarkingen af kvalitet i leveringen, gennemføres som en procentvis ét-årig reduktion af den enkelte virksomheds reguleringspris eller rådighedsbeløb.
Stk. 3. Såfremt en virksomheds for sent indsendte oplysninger, jf. § 26, stk. 3, ville have givet anledning til en ændring af udmeldte effektiviseringskrav, vil justeringen finde sted i forbindelse med Energitilsynets fastsættelse af virksomhedens indtægtsramme for det næstfølgende reguleringsår.
For sent indsendte oplysninger giver ikke anledning til genberegning af benchmarkingen.
Kapitel 9 Regnskabsaflæggelse § 28. Virksomheden skal aflægge årsrapport for de bevillingspligtige aktiviteter til Energitilsynet. Årsrapporten skal udarbejdes i overensstemmelse med principperne i årsregnskabsloven.
Herudover skal årsrapporten indeholde dokumentation som nævnt i § 29 efter Energitilsynets nærmere anvisninger.
Det i årsrapporten indeholdte regnskab samt den nævnte dokumentation revideres af en statsautoriseret eller registreret revisor, der herunder skal påse, at virksomheden har oplyst alle forhold, der efter kapitel 4 kan påvirke reguleringsprisen eller rådighedsbeløbet.
 Stk. 2. Årsrapporten fremsendes til Energitilsynet senest den 31. maj i året efter reguleringsåret.
 Stk. 3. Årsrapporten gøres offentligt tilgængelig af Energitilsynet.
 § 29. Ved regnskabsaflæggelsen redegør den enkelte virksomhed for:
 1) Eventuel afvikling af underdækning, jf. § 2, nr. 23, og § 25.
 2) Differencer samt afviklingen heraf, jf. stk. 3 og 6.
 3) Opnået forrentning og forrentningsprocent, jf. § 24.
 4) Ændrede forhold, som bevirker at reguleringsprisen eller rådighedsbeløbet skulle have været hævet, jf. § 12.
 5) Ændrede forhold, som bevirker at reguleringsprisen eller rådighedsbeløbet skulle have været sænket, jf. § 13.
 6) Ændringer regnskabsmæssige skøn eller regnskabsprincipper i forhold til senest udmeldte regnskabsmæssig praksis eller regnskabsprincipper, såfremt disse påvirker opgørelsen af virksomhedens driftsmæssige indtægter, jf. § 2, nr. 2, driftsomkostninger, jf. § 2, nr. 3 eller afskrivninger, jf. § 23, herunder korrektioner for fundamentale fejl, jf. § 2, nr. 6.
 7) Omkostninger og indtægter knyttet til energibesparende aktiviteter i regnskabsåret, jf. § 16, stk. 3 og 4, herunder afvikling af for meget henholdsvis for lidt opkrævede beløb til sådanne aktiviteter fra tidligere regnskabsår.
 8) Arbejder udført i regning for tredje mand, jf. § 22.
 Stk. 2. Såfremt der den 8. oktober 2008 eller derefter foretages ændringer i regnskabsmæssige skøn eller regnskabsprincipper, skal der ske tilsvarende ændringer i sammenligningsåret, der er 2004.
Stk. 3. Såfremt der er en difference mellem en virksomheds gennemsnitlige indtægt pr. kWh, jf. § 2, nr. 7, og dens årlige reguleringspris, jf. § 2, nr. 24, henholdsvis en difference mellem de faktiske indtægter for at stille et regionalt transmissionsnet til rådighed og den regionale transmissionsvirksomheds årlige rådighedsbeløb, jf. § 2, nr. 25, eller der er ændrede forhold, som bevirker, at reguleringsprisen eller rådighedsbeløbet skulle have været ændret, jf. stk. 1, nr. 4 og 5, vedlægges årsrapporten et forslag til justering af virksomhedens priser, således at den opståede difference er korrigeret senest ved udgangen af det reguleringsår, der følger efter tidspunktet for regnskabsaflæggelsen.
Ved opgørelsen af differencer i et reguleringsår indgår ikke beløb, der hidrører fra afviklingen af differencer fra tidligere reguleringsår.
 Stk. 4. Differencer i forbrugernes favør forrentes med en procentsats svarende til den lange byggeobligationsrente plus 1 procentpoint fra den 1. januar i det reguleringsår, der følger efter tidspunktet for regnskabsaflæggelsen.
 Stk. 5. Energitilsynet godkender virksomhedernes metoder til afvikling af differencer i forbrugernes favør.
Stk. 6. Såfremt der er en difference, jf. stk. 3, i virksomhedens favør, vedlægges årsrapporten et forslag til justering af virksomhedens priser med henblik på afvikling af differencen eller dele heraf. Ønsker en virksomhed ikke at justere sine priser som følge af differencen, anses virksomhedens prisfastsættelse som en midlertidig prisreduktion.
Virksomheden redegør for denne midlertidige prisreduktion i sin årsrapport.
Reguleringsprisen eller rådighedsbeløbet ændres ikke ved midlertidige prisreduktioner.
Midlertidige prisreduktioner kan ikke efterfølgende begrunde en overskridelse af reguleringsprisen eller rådighedsbeløbet.
 Stk. 7. Energitilsynet kan udmelde en revisionsinstruks.
 § 30. Kommuner, der udfører netvirksomhed som en del af den kommunale forvaltning, skal holde disse aktiviteter regnskabsmæssigt adskilt fra den øvrige forvaltning.
 Stk. 2. En kommunes samtlige direkte eller indirekte omkostninger og indtægter i forbindelse med driften af en netvirksomhed skal opføres i den del af kommunens regnskab, der vedrører netvirksomheden.
 § 31. Netvirksomheder og regionale transmissionsvirksomheder, herunder kommuner der varetager netvirksomhed som en del af den kommunale forvaltning, skal opbevare regnskabsmaterialet for denne virksomhed for regnskabsåret 2004, herunder bilagsmateriale der dokumenterer afskrivningerne i 2004.
 Stk. 2. Ved omstrukturering, herunder f.eks. fusioner og salg af virksomheder, skal det sikres, at regnskabsmaterialet fortsat bevares.
 Stk. 3. Energitilsynet kan udmelde retningslinjer for opbevarelsen af regnskabsmaterialet for 2004.
 Stk. 4. Energitilsynet kan til brug for sin administration fastsætte skønnede værdier, såfremt virksomheden ikke fremlægger det nødvendige regnskabsmateriale for 2004.
Kapitel 10 Straffebestemmelser § 32. Medmindre højere straf er forskyldt efter anden lovgivning, straffes med bøde den, der undlader 1) rettidigt at anmelde forventet leveret mængde elektricitet for et reguleringsår, jf. § 3, 2) at udarbejde eller lade revidere årsrapport, jf. § 28, 3) at holde aktiviteter regnskabsmæssigt adskilt, jf. § 30, eller 4) at opbevare regnskabsmateriale for regnskabsåret 2004, jf. § 31.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 11 Ikrafttrædelses- og overgangsbestemmelser § 33. Bekendtgørelsen træder i kraft den 1. december 2010 med virkning fra den 1. januar 2010.
 Stk. 2. Samtidig ophæves bekendtgørelse nr. 1227 af 10. december 2009 om indtægtsrammer for netvirksomheder og regionale transmissionsvirksomheder omfattet af elforsyningsloven.
 Stk. 3. Bindende økonomiske dispositioner vedrørende nødvendige nyinvesteringer eller myndighedspålæg, som virksomhederne kan dokumentere, er foretaget inden den 8. oktober 2008, behandles i reguleringsmæssig henseende efter de på dispositionstidspunktet gældende regler.
Stk. 4. Årsrapport for reguleringsåret 2008 og fremefter udarbejdes efter reglerne i denne bekendtgørelse.
Virkningerne af oplysninger i årsrapporter for reguleringsåret 2008 og fremefter, herunder eksempelvis af merforrentning og nettab, bestemmes ligeledes efter reglerne i denne bekendtgørelse.
 Stk. 5. Sager for Energitilsynet eller Energiklagenævnet om opgørelse af netvirksomheders og transmissionsvirksomheders aktivværdier og driftsomkostninger for perioden 2000  2003 færdigbehandles efter reglerne i bekendtgørelse nr. 944 af 29. oktober 2001 om indtægtsrammer og åbningsbalancer for netvirksomheder og transmissionsvirksomheder med elforsyningsnet på 150 kV og derunder og bekendtgørelse nr. 1182 af 15. december 2000 om indtægtsrammer og åbningsbalancer for transmissionsvirksomheder med elforsyningsnet over 150 kV.
 Stk. 6. Virksomhedens regnskabsaflæggelse for 2004 sker efter reglerne i bekendtgørelse nr. 899 af 30. august 2004 om indtægtsrammer for netvirksomheder og transmissionsvirksomheder.
 Stk. 7. Sager vedrørende regnskabsåret 2004 for Energitilsynet eller Energiklagenævnet efter bekendtgørelse nr. 899 af 30. august 2004 om indtægtsrammer for netvirksomheder og transmissionsvirksomheder behandles efter reglerne i bekendtgørelse nr. 899 af 30. august 2004 om indtægtsrammer for netvirksomheder og transmissionsvirksomheder.
 Stk. 8. Sager vedrørende perioden 1. januar 2005 til 7. oktober 2008 for Energitilsynet eller Energiklagenævnet efter bekendtgørelse nr. 1520 af 23. december 2004 om indtægtsrammer for netvirksomheder og regionale transmissionsvirksomheder omfattet af elforsyningsloven behandles efter reglerne i bekendtgørelse nr. 1520 af 23. december 2004 om indtægtsrammer for netvirksomheder og regionale transmissionsvirksomheder omfattet af elforsyningsloven.
 Stk. 9. Ved opgørelsen af forrentningen, jf. § 2, nr. 4, for reguleringsårene 2008 og 2009 kan virksomheder justere de driftsmæssige indtægter for eventuelle differencer, jf. § 29, stk. 3. Differencer i forbrugernes favør tilbageføres til forbrugerne ved en midlertidig prisreduktion inden udgangen af 2010. Ikke tilbagebetalte differencer forrentes fra den 1. januar 2010. Virksomheden redegør overfor Energitilsynet for afviklingen af differencer for reguleringsåret 2008 senest i januar 2010, og for afviklingen af differencer for reguleringsåret 2009 i årsrapporterne for 2009 og 2010.
Energistyrelsen, den 24. november 2010 Ib Larsen / Thomas Bastholm Bille Bilag 1 Standardlevetider Standardlevetider til brug ved opgørelse af afskrivninger på aktiver, som anvendes til netaktiviteter eller transmissionsaktiviteter, og som idriftsættes efter 31. december 2004, jf. § 23, stk. 4:
