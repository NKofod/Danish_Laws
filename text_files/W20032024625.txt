Ankestyrelsens principafgørelse P-20-03 om tilbagebetaling - dobbeltforsørgelse - omregning for fremtiden - efterbetaling af privat pension - god forvaltningsskik - skriftlig afgørelse - pension Resume:
 Efterbetaling af privat pension for en periode, for hvilken der var tilkendt social pension, skulle bedømmes efter princippet om tilbagebetaling på grund af dobbeltforsørgelse måned for måned.
 Efterbetaling af pension for perioden før tilkendelsen af social pension samt renter kunne give grundlag for omregning af pensionen i 12 måneder med virkning fra den 1. i måneden efter, at kommunalbestyrelsen havde modtaget oplysninger om de ændrede forhold.
 Ankestyrelsen bemærkede herudover, at en afgørelse af vidtgående betydning for ansøgerens forsørgelsesgrundlag efter god forvaltningsskik bør meddeles skriftligt, med begrundelse og klagevejledning efter forvaltningslovens regler.
 Love:
Lov om social pension - lovbekendtgørelse nr. 615 af 26. juni 2001 - § 39, stk. 2 og § 39, stk. 3 Sagsfremstilling:
 En 49-årig kvinde fik i februar 2002 tilkendt højeste førtidspension med virkning fra den 1. april 2001. Op til afgørelsen om førtidspension havde hun modtaget sygedagpenge fra oktober 2001 og dagpenge fra a-kassen indtil dette tidspunkt.
 Efter pensionstilkendelsen søgte pensionisten om udbetaling af en privat pension og fik i juli 2002  meddelelse om, at der tilkom hende et beløb på ca. 450.000 kr. (før skat) for perioden 1. juli 1997 til den 31. juli 2002. Af det samlede beløb udgjorde renter 2000 kr.
 Pensionisten orienterede kommunen om efterbetalingen den 13. september 2002. Kommunen traf derfor en mundtlig afgørelse om omregning af pensionen i et år fra den 1. september 2002. Afgørelsen betød, at pensionisten i de følgende 12 måneder kun ville få udbetalt invaliditetsbeløb og erhvervsudygtighedsbeløb.
 Som begrundelse for afgørelsen henviste kommunen senere til SM P-7-98, men pensionisten mente ikke, at hendes situation lignede den sag, SM'en drejede sig om.
Kommunen svarede, at selv om afgørelsen fra Ankestyrelsen omhandlede rentebeløb, var princippet ved omregning af pension, at store skattepligtige éngangsindtægter skal medregnes i pensionsberegningen i en 12 måneders periode regnet fra den efterfølgende 1. efter modtagelsen af beløbet.
Kommunen vejledte nu om klageadgang.
 Under sagens behandling i det sociale nævn oplyste kommunen, at pensionen er bagudbetalt og derfor kunne omregnes fra den 1. september 2002.
 Nævnet tiltrådte kommunens afgørelse med henvisning til principperne i SM P-7-98. Nævnet fandt det uden betydning, at der i den nævnte afgørelse alene var tale om renter og godtgørelse efter erstatningsansvarsloven, mens den foreliggende sag drejede sig om efterbetaling af pension for en længere periode, idet der i begge tilfælde var tale om udbetalte éngangsbeløb af en sådan størrelse, at det udbetalte beløb efter pensionsloven skal indgå i beregningsgrundlaget for førtidspensionen i 12 måneder fra den første efter, at pensionisten fik rådighed over beløbet.
 Ved genvurderingen af sagen henviste nævnet yderligere til, at den efterbetalte pension var skattepligtig og derfor efter pensionslovens § 28, stk. 1, skulle indgå i beregningsgrundlaget.
 Sagen blev behandlet i principielt møde med henblik på afklaring af, om efterbetaling af privat pension medfører omregning af fremtidig pension, ikke alene på grundlag af renter, men også på grundlag af det efterbetalte pensionsbeløb.
 Afgørelse:
 Ankestyrelsen hjemviste sagen til kommunen til ny beregning af, hvordan det efterbetalte pensionsbeløb med renter skulle påvirke førtidspensionen.
Begrundelsen var, at en del af det efterbetalte beløb vedrørte perioden fra den 1. april 2001, for hvilken der var tilkendt pension efter lov om social pension.
Der var således tale om dobbeltforsørgelse fra den 1. april 2001 til den 1. oktober 2002, hvilket eventuelt kunne give grundlag for krav om tilbagebetaling af førtidspension, som ikke ville være kommet til udbetaling, hvis den private pension måned for måned var blevet udbetalt samtidig.
Ankestyrelsen henviste til SM P-26-95, hvoraf princippet om dobbeltforsørgelse fremgår.
Ankestyrelsen bemærkede, at SM P-7-98, som nævnet og kommunen havde henvist til, alene angik renter.
Ankestyrelsen henviste endvidere til SM P-21-98.
Ankestyrelsen fandt, at tilbagebetaling på grund af dobbeltforsørgelse måtte gå forud for omregning for fremtiden.
Det var således Ankestyrelsens opfattelse, at såfremt en pensionist får en større éngangsudbetaling, der indeholder beløb, der kan medføre tilbagebetaling efter den ulovbestemte adgang til at kræve tilbagebetaling i dobbeltforsørgelsestilfælde, vil sådanne beløb ikke kunne medregnes som en aktuel indtægt, der medfører omregning for fremtiden, men må bedømmes efter principper for tilbagebetaling.
 Ankestyrelsen fandt endvidere, at pensionen måtte omregnes i 12 måneder fra den 1. oktober 2002 på grundlag af den efterbetalte pension for perioden fra den 1. juni 1997 til den 31. marts 2001 og rentebeløbet på 2000 kr., jf. pensionslovens § 39, stk. 3, 1. pkt.,  hvorefter omregning sker med virkning fra den 1. i måneden efter, at kommunen har modtaget oplysning om de ændrede forhold.
 Ankestyrelsen ændrede således det sociale nævns afgørelse.
 Ankestyrelsen bemærkede herudover, at en afgørelse af vidtgående betydning for ansøgerens forsørgelsesgrundlag efter god forvaltningsskik bør meddeles skriftligt, med begrundelse og klagevejledning efter forvaltningslovens regler.
