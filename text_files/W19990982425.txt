Ankestyrelsens principafgørelse C-2-99 om beregning - efterfølgende regulering - vådligger - astma - tilbagekaldelse af bevilling - merudgifter til voksne Resume:
Ankestyrelsen har behandlet 2 sager om beregning af merudgiftsydelse.
Det kan ikke af lovbestemmelsen udledes, at der gælder en minimumsgrænse på 3.000 kr., hverken i løbet af et kalenderår eller på årsbasis.
Bestemmelsen er dog ikke til hinder for, at der ved opgørelsen af de sandsynliggjorte eller dokumenterede merudgifter lægges en vis periode til grund, - i de konkrete sager henholdsvis de forudgående 7 og 12 måneder.
 Ankestyrelsen fandt ikke ansøgerne berettiget til dækning af merudgifterne, idet betingelsen om en beregnet merudgiftsydelse på mindst 250 kr. pr. måned ikke var opfyldt i nogen af sagerne.
 I den ene af sagerne fandt Ankestyrelsen desuden, at barnet, der var vådligger, ikke var omfattet af personkredsen, idet behandling med ringeapparat ikke havde været forsøgt, og at behandlingsmulighederne dermed ikke kunne anses for udtømte.
I samme sag fandt Ankestyrelsen, at medicinbevillingen, der var løbende til den 31. december 1998, kunne tilbagekaldes, idet der med servicelovens ikrafttræden den 1. juli 1998 var sket en retlig ændring af beregningsgrundlaget i forhold til bistandslovens bestemmelser herom.
Ankestyrelsen fandt dog, at kommunen burde have underrettet om tilbagekaldelsen så betids, at der i den konkrete sag havde været givet mindst 1 måneds varsel.
 Kassation:
Der er kommet nye regler på området Love:
Lov om social service - lovbekendtgørelse nr. 581 af 6. august 1998 - § 28 Vejledninger:
Socialministeriets vejledning nr. 43 af 5. marts 1998 om sociale tilbud til børn og unge med handicap - pkt. 49 Sagsfremstilling 1:
Sag nr. 1 - j.nr. 201479-98 En ansøger, hvis søn på 16 år led af psoriasis og enuresis nocturna (vådligger), havde gennem en årrække modtaget vådliggertilskud og medicintilskud.
Der var senest i december 1997 bevilget vådliggertilskud med 258 kr. pr. md. for perioden 1. januar til 30. juni 1998.
 Behandling af enuresislidelsen med ringeapparat havde aldrig været forsøgt.
 Kommunen havde i januar 1998 udstedt medicinbevilling efter bistandslovens § 48 dækkende perioden fra den 1. januar til den 31. december 1998.
Ansøgerens udgifter til medicin udgjorde i perioden fra januar 1997 til den 19. januar 1998 ialt 1.033,80 kr.
Medicinudgifterne lå alle månederne under 250 kr.
 Kommunen orienterede i brev af 15. juli 1998 om servicelovens ikrafttræden og tilbagekaldte samtidig medicinbevillingen pr. 31. juli 1998.
 Det sociale nævn tiltrådte kommunens afgørelse med den begrundelse, at behandlingsmulighederne ikke var udtømte for så vidt angik enuresislidelsen, og at medicinudgifterne for så vidt angik psoriasislidelsen ikke oversteg 3.000 kr. årligt.
 I klagen gjorde ansøger bl.a. gældende, at medicinbevillingen først udløb den 31. december 1998.
Ankestyrelsen fik under sagens behandling oplyst, at medicinudgifterne i 1998, indtil bevillingens ophør pr. 31. juli 1998, med to undtagelser lå under 250 kr. pr. måned.
I maj var udgifterne 355 kr. og i juli 553 kr.
 Sagen blev behandlet i principielt møde med henblik på afklaring af, hvorvidt der kan stilles krav om, at der skal være sandsynliggjort merudgifter på 3.000 kr. på årsbasis for at være berettiget til dækning af merudgifter efter servicelovens § 28.
 Afgørelse:
 Ankestyrelsen fandt ikke, at ansøgeren var berettiget til dækning af merudgifter i henhold til servicelovens § 28 som følge af sin søns psoriasis- og enuresislidelse.
 Ankestyrelsen lagde ved sin afgørelse til grund, at det følger af servicelovens § 28, stk. 3, at merudgiftsydelsen udgør mindst 1/8 af standardbeløbet svarende til 250 kr. pr. måned.
 Det kunne således ikke af bestemmelsen udledes, at der gælder en minimumsgrænse på 3.000 kr. hverken i løbet af et kalenderår eller på årsbasis.
 Bestemmelsen var dog ikke til hinder for, at der ved opgørelsen af de sandsynliggjorte eller dokumenterede merudgifter lægges en vis periode til grund, i det konkrete tilfælde de forudgående 12 måneder.
Begrundelsen for afgørelsen for så vidt angik psoriasislidelsen var, at ansøgers månedlige medicinudgifter var mindre end 250 kr.
Ankestyrelsen fandt på baggrund heraf, at uanset sønnens psoriasis var en kronisk lidelse, var betingelsen i servicelovens § 28, stk. 3 om en beregnet merudgiftsydelse på mindst 250 kr. pr. måned, ikke opfyldt.
 Ankestyrelsen lagde vægt på, at medicinudgifterne fra januar 1997 til den 19. januar 1998 ialt udgjorde 1.033,80 kr.
 Begrundelsen for afgørelsen for så vidt angik enuresislidelsen var, at sønnen ikke var omfattet af personkredsen i servicelovens § 28.
Ankestyrelsen lagde vægt på, at behandlingsmulighederne ikke var udtømte, idet behandling ved hjælp af ringeapparat ikke var forsøgt.
Ankestyrelsen fandt på denne baggrund ikke, at enuresislidelsen på nuværende tidspunkt kunne betragtes som værende kronisk.
 For så vidt angik spørgsmålet om tilbagekaldelse af den løbende medicinbevilling, fandt Ankestyrelsen, at kommunen var berettiget til at tilbagekalde bevillingen, der i udløb den 31. december 1998.
 Ankestyrelsen lagde vægt på, at der med servicelovens ikrafttræden den 1. juli 1998 er sket en retlig ændring af beregningsgrundlaget i forhold til bistandslovens bestemmelser herom, jf. servicelovens § 28, stk. 2 og 3.
Ankestyrelsen fandt dog anledning til at bemærke, at kommunen burde have underrettet ansøger om tilbagekaldelse af medicinbevillingen så betids, at der havde været mindst en måneds varsel.
Under hensyn til at kommunen i juli 1998 betalte medicinudgifter med 553 kr, der antoges at dække mere end en måneds forbrug, fandt Ankestyrelsen dog ikke grundlag for at forlænge det givne opsigelsesvarsel.
 Ankestyrelsen tiltrådte således det sociale nævns afgørelse.
 Sagsfremstilling 2:
Sag nr. 2 - j.nr. 201496-98 En ansøger havde siden 4. november 1997 modtaget hjælp til dækning af lægeordineret astmamedicin til sin søn i medfør af bistandslovens § 48. Bevillingen var gyldig indtil videre, dog senest til den 30. juni 1998.
Kommunen orienterede i brev af 9. juni 1998 om servicelovens ikrafttræden, og meddelte samtidig, at kommunen ikke fandt betingelserne for betaling af merudgifter efter servicelovens § 28 var opfyldt.
Kommunen henviste ved afslaget til en bagatelgrænse på 3.000 kr. pr. år, og at der det sidste år var godtgjort merudgifter med ialt 1.728,85 kr.
Medicinudgifterne udgjorde i perioden fra den 4. november 1997 til den 31. maj 1998 ialt 1.443 kr.
Efter kommunens afgørelse af 9. juni 1998, har kommunen afholdt medicinudgifter for ialt 711 kr.
Beløbet vedrørte medicinindkøb den 26. juni 1998.
 Såvel kommunen som ansøger oplyste, at dette beløb ikke var udtryk for en enkelt måneds medicinforbrug, men derimod indkøb af flere måneders forbrug i forbindelse med udløbet af den tidligere medicinbevilling.
 Det sociale nævn tiltrådte kommunens afgørelse, med den begrundelse, at det ikke fandtes sandsynliggjort, at merudgiften som følge af barnets astmalidelse udgjorde 1/8 af standardbeløbet i gennemsnit pr. måned eller 3.000 kr. årligt.
Nævnet lagde vægt på, at medicinudgifterne i perioden fra den 4. november 1997 til den 31. maj 1998 udgjorde ialt 1.443 kr.
Beløbet omregnet til årsbasis svarede til ca. 2.474 kr. og oversteg derfor ikke bagatelgrænsen på 3.000 kr.
Det fandtes ikke sandsynliggjort, at ansøgers udgifter til medicin ville ændres væsentligt for fremtiden.
I klagen gjorde ansøgeren bl.a. gældende, at der sandsynligvis ville komme flere udgifter end kommunen og nævnet tog højde for i deres afgørelser.
Sagen blev antaget til principiel behandling med henblik på afklaring af, hvorvidt der kan stilles krav om, at der skal være sandsynliggjort merudgifter på 3.000 kr. på årsbasis for at være berettiget til dækning af merudgifter efter servicelovens § 28, samt hvordan man forholder sig, hvis det senere viser sig, at der er merudgifter svarende til 1/8 af standardbeløbet.
 Afgørelse:
 Ankestyrelsen fandt ikke ansøger berettiget til dækning af merudgifter til medicin i henhold til servicelovens § 28 som følge af sønnens astmalidelse.
Ankestyrelsen lagde ved sin afgørelse til grund, at det følger af servicelovens § 28, stk. 3 at merudgiftsydelsen udgør mindst 1/8 af standardbeløbet svarende til 250 kr. pr. måned.
Det kunne således ikke af bestemmelsen udledes, at der gælder en minimumsgrænse på 3.000 kr. hverken i løbet af et kalenderår eller på årsbasis.
 Bestemmelsen fandtes dog ikke til hinder for, at der ved opgørelsen af de sandsynliggjorte eller dokumenterede merudgifter lægges en vis periode til grund, i den konkrete sag de forudgående 7 måneder.
 Begrundelsen for afgørelsen var, at de gennemsnitlige månedlige medicinudgifter var mindre end 250 kr.
 Ankestyrelsen fandt på baggrund heraf, at betingelsen i servicelovens § 28, stk. 3 jf. stk. 2 om en beregnet merudgiftsydelse på mindst 250 kr. pr. måned således ikke var opfyldt, uanset at medicinudgifterne i enkelte måneder var mere end 250 kr.
 Ankestyrelsen lagde vægt på, at der var tale om løbende medicinudgifter, der fordelte sig jævnt over perioden.
For så vidt angik ansøgerens bemærkninger om, at der sandsynligvis ville komme flere udgifter end kommunen og nævnet tog højde for i deres afgørelser, bemærkede Ankestyrelsen, at der løbende kan tages stilling til, hvorvidt man opfylder betingelserne for merudgiftsydelse efter servicelovens § 28, jf. også pkt. 49 i Socialministeriets vejledning af 5. marts 1998 om sociale tilbud til børn og unge med handicap.
Såfremt forudsætningerne for den nuværende beregning af merudgiftsydelsen ændrer sig, således, at medicinudgifterne for fremtiden vil overstige en gennemsnitlig merudgift på 250 kr. pr. måned, kan der søges påny med henblik på dækning af fremtidige merudgifter efter servicelovens § 28.
 Ankestyrelsen bemærkede iøvrigt, at styrelsen ikke tog stilling til, hvorvidt ansøgerens søns lidelse var af en sådan sværhedsgrad, at han var omfattet af personkredsen i servicelovens § 28, stk. 1, men uden videre lagde til grund, at han var omfattet.
 Ankestyrelsen tiltrådte således det sociale nævns afgørelse.
