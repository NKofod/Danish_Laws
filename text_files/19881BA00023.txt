Nr BSF 23 Forslag til folketingsbeslutning om opfølgning af Danidas handlingsplan Fremsat af Riishøj (SF) Gade (SF) Inger Harms (SF) Birgitte Husmark (SF)  

 Ebba Strange (SF) den 15. november 1988 Folketinget opfordrer regeringen til ved opfølgning af Danidas handlingsplan at lægge vægt på følgende:
a. at fastholde, at fattigdomsorienteringen forbliver det grundlæggende  

 princip for dansk bistandspolitik, og styrke indsatsen for opfyldelse af  

 målsætningen, og som følge heraf sikre, b. at andelen af de bistandsmidler, der tilgår lavindkomslandene syd for  

 Sahara, ikke falder og fra listen over samarbejdslande at se bort fra  

 Thailand, Costa Rica, Burma, Egypten, Filippinerne og Indonesien, c. at lade gennemføre en uvildig bedømmelse af kvaliteten af de danske  

 erhvervsleverancer med henblik på at hæve leverancernes kvalitet og at  

 kortlægge og analysere dansk erhvervslivs muligheder for at bidrage positivt  

 til den form for bistand, der svarer til de officielle danske målsætninger, d. ud fra det grundlæggende princip om fattigdomsorientering i højere grad  

 tage hensyn til:
- bedring af ulandskvindernes vilkår, -genopretning af miljøet, -samhandelen og økonomisk samarbejde ulandene imellem og -forbedring af menneskerettighedssituationen i modtagerlandene i forbindelse med forberedelse, gennemførelse og evaluering af bistanden, e. i højere grad at se dansk ulandspolitik i sammenhæng med den samlede  

 danske økonomiske politik i forhold til Den Tredje Verden, herunder i  

 internationale økonomiske organisationer og i den hensigt at styrke en  

 sammenhængende udviklingspolitik.
Regeringen skal senest ved udgangen af 1989  

 give Folketinget en redegørelse for disse sammenhænge.
 Redegørelsen skal vise, hvordan Danmark bedre kan bidrage til at  

 formindske handelsprotektionismen over for ulandene, sikre gennemførelse af  

 en gældslettelse og forbedre kvaliteten af den bistand, der ydes via EF og  

 FN-systemet.
Bemærkninger til forslaget Med offentliggørelsen af Danidas handlingsplan 1988 er der åbnet op for en  

 hårdt tiltrængt debat om de langsigtede mål for dansk ulandspolitik og  

 midlerne til realisering af målene.
Der er grund til at hilse såvel debatten  

 som den større åbenhed velkommen, hvilket gælder ikke mindst de delrapporter,  

 som behandler Danmarks samarbejde med bestemte udviklingslande.
 Udgangspunktet for planen er en jævn stigning i bistanden op til 1 pct. af  

 bruttonationalindkomsten (BNI) i 1992 og som hidtil med en nogenlunde ligelig  

 fordeling mellem den multilaterale og den bilaterale bistand.
Forslagsstillerne har noteret sig, at planen i ord slår til lyd for  

 fattigdomsorientering af bistanden, for miljøet og en bæredygtig udvikling,  

 for inddragelse af landbefolkningen, for bedring af kvindernes vilkår og  

 respekt for menneskerettighederne.
Der foreslås en omlægning af  

 industriinvesteringerne væk fra den tunge kapitalkrævende industri til små og  

 mellemstore virksomheder.
Debatten om handlingsplanen har især været koncentreret om forskydningerne  

 i landevalget og om ønsket om tættere erhvervsbinding af bistanden.
Det  

 forekommer med god grund mange at være i strid med det overordnede mål for  

 fattigdomsorientering, når der i handlingsplanens afsnit om valget af  

 samarbejdslandene (s. 10 f) indgår følgende selvstændige hensyn:  

 »Hensynet til at fremme dansk erhvervslivs deltagelse i  

 bistandsfinansierede aktiviteter og dermed dansk beskæftigelse, og til at  

 bistandsindsatsen på lidt længere sigt kan skabe grundlag for en kommercielt  

 finansieret dansk eksport«.
Spørgsmålet er, om det ikke i virkeligheden er denne målsætning,  

 der slår igennem, når der lægges op til en forskydning af bistanden bort fra  

 Afrika over til Asien og til nye lande som Thailand, Indonesien, Filippinerne  

 og Costa Rica.
Der fremføres i handlingsplanen ikke overbevisende argumenter  

 for at opprioritere bistanden til disse lande.
Adskillige internationale rapporter har understreget, at netop landene i  

 Afrika syd for Sahara udgør det vigtigste udviklingsproblem i verden.
Der er  

 brug for øget støtte til at løse dette problem.
Derfor er det  

 betænkeligt, at handlingsplanen ikke prioriterer en forøgelse af den danske  

 støtte til Afrika højt.
Tværtimod fremgår det uden dybere begrundelse, at et  

 af de andre hensyn, der er indgået i valget om samarbejdslandene (s. 11), er  

 »Hensynet til at sikre, at der bliver en rimelig fordeling mellem  

 asiatiske og afrikanske lande, samt at der bliver en vis dansk  

 bistandsindsats i Centralamerika, hvilket konkret betyder, at de asiatiske  

 lande skal have mere end hidtil.
En sådan omlægning til fordel for Asien vil  

 ud over at mindske bistanden til lavindkomstlandene i Afrika vanskeliggøre en  

 styrkelse af bistanden til Mellemamerika, som der er stærke argumenter for.  

 Grunden til omlægningen kan kun være, at fattigdomsmålsætningen skal  

 nedprioriteres til fordel for selvstændige danske eksportinteresser, jf.  

 førnævnte citat fra handlingsplanens afsnit om landevalget.
Af disse grunde fastslås det i beslutningsforslagets punkt b, at den andel  

 af bistanden, der ydes til Afrikas lavindkomstlande, som minimum fastholdes,  

 og at en række lande, der enten har et relativt højt gennemsnitligt  

 leveniveau eller modtager betragtelig bistand fra anden side, udgår  

 fra listen af samarbejdslande.
Forud for valget af hvert nyt samarbejdsland  

 skal der opstilles en konkret plan for, hvordan dansk bistand til disse lande  

 skal sammensættes for at sikre fattigdomsorientering, bæredygtighed,  

 kvindeaspekt og menneskeretsstøtte.
Denne del af målsætningen må gøres lige  

 så konkret som 50 pct.-reglen for multilateral og bilateral bistand.
Efter forslagsstillernes opfattelse vil dansk erhvervsliv være i stand til  

 at levere varer og tjenesteydelser, der målrettes mod at hjælpe de fattigste  

 lande og således, at hjælpen når ud til de dårligst stillede  

 befolkningsgrupper.
Men vi savner en kortlægning af, hvor langt vi er  

nået, og hvordan vi når dertil.
Det forudsætter en uvildig  

 analyse af kvaliteten af de eksisterende danske erhvervsleverancer.
Før dette  

 er sket, vil det være forkert af bistandsmidler at oprette den særlige  

 flexfond og fastslå bestemte procenter på omfanget af de danske leverancer.  

 Flexfonden bør under ingen omstændigheder etableres med bidrag fra  

 ulandsmidlerne.
 Efter forslagsstillernes opfattelse skal bindingen være betinget,  

 dvs. bestemt ud fra graden af kvalitet set i forhold til den grundlæggende  

 målsætning om at hjælpe de fattigste befolkningsgrupper og i den sammenhæng i  

 videst muligt omfang nå ulandskvinderne og bidrage til genopretning af  

 naturgrundlaget.
I den forbindelse er det vigtigt at få analyseret, jf. punkt c, hvilke  

 potentialer der er i dansk industri med hensyn til bistand på miljøområdet,  

 med hensyn til varer og ydelser, der teknologisk opfylder behovene blandt de  

 fattigste befolkningsgrupper etc.
Kun ved en sådan kortlægning kan  

formålet med bistanden være det overordnede kriterium, dvs. at  

 målopfyldelse bestemmer dansk erhvervslivs rolle og ikke omvendt.
Efter forslagsstillernes opfattelse ses dansk ulandspolitik i for ringe  

 grad i sammenhæng med de generelle tendenser i international økonomi og med  

 den danske indsats i de internationale organisationer.
Ganske små udsving i  

 de internationale råvarepriser og i renteniveauet har store følger for  

 ulandenes økonomi, ligesom følgerne af de rige landes protektionisme i  

 handelen med Den Tredje Verden har kolossal betydning for den internationale  

 økonomiske verdensorden.
Forslagsstillerne opfordrer, jf. punkt e, regeringen til at give  

 Folketinget en redegørelse for disse sammenhænge og herunder for, hvordan  

 Danmark forsøger at realisere de bistandspolitiske målsætninger i de  

 internationale økonomiske organisationer.
En sådan samlet redegørelse skal  

 foreligge senest ved udgangen af kalenderåret 1989.
Regeringen bør også redegøre for, hvordan Danmark gør sin indflydelse  

 gældende i forhandlingerne om den kommende Lome IV-konvention og bidrager til  

 forbedring af EF's udviklingsprogrammer.
Det er dybt foruroligende, når man i  

 handlingsplanen s. 85 kan læse følgende: »På grund af den hidtidige  

 begrænsede evaluering af EF's bistand og Kommissionens manglende vilje til at  

 delagtiggøre medlemslandene i indholdet af de udarbejdede  

 evalueringsrapporter, er det vanskeligt at foretage en egentlig vurdering af  

 bistandens kvalitet«.
På ganske samme måde bør den bistand, der ydes gennem FN-systemet, gives  

 til de organisationer der bedst lever op til målsætningerne for dansk  

 bistand.
Kortlægningen af sammenhængen mellem dansk ulandspolitik og de  

 globale økonomiske problemer, herunder også den danske støtte til og politik  

 i de internationale økonomiske organisationer, skal bidrage til, at den  

 danske indsats i størst mulig grad lever op til de målsætninger for  

 ulandsbistanden, der er anført i dette beslutningsforslag.
