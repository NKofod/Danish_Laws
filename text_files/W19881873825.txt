En 25-års jubilar havde ved siden af et kontant jubilæumsgratiale fået  

 - efter eget valg - 6 fridage med løn.
Det kontante gratiale blev anset som  

 særlig indkomst, medens værdien af de 6 fridage blev anset som almindelig  

 indkomst.
 A klagede for indkomståret 1985 over, at de stedlige skattemyndigheder  

 havde anset et beløb på 4.294 kr., som han havde modtaget af sin arbejdsgiver  

 i anledning af sit 25 års jubilæum, som skattepligtig almindelig indkomst.
 Det var oplyst, at klageren som timelønnet klejnsmed ved sit 25 års  

 jubilæum af sin arbejdsgiver havde fået dels et jubilæumsgratiale på 4.000  

 kr., som af skattemyndighederne var godkendt som særlig indkomst, og dels  

 seks fridage med løn, 4.294 kr.
 De stedlige skattemyndigheder havde som begrundelse for ansættelserne  

 henvist til Statsskattedirektoratets ligningsvejledning, D 1.10.2., hvorefter  

 løn på ekstra fridage på det private arbejdsmarked i forbindelse med jubilæum  

 anses at henhøre under den skattepligtige almindelige indkomst.
 Klageren påstod beløbet godkendt som særlig indkomst i overensstemmelse  

 med en tidligere af Landsskatteretten afsagt kendelse, refereret i  

 Meddelelser fra Landsskatteretten 1960, nr. 184, idet han tillige gjorde  

 gældende, at han havde fået denne særlige ydelse efter eget valg.
To retsmedlemmer, herunder retsformanden, fandt, at lønnen under den  

 ekstra ferie måtte betragtes som en almindelig lønandel, og at den indrømmede  

 tjenestefrihed måtte karakteriseres som en gunstbevisning fra arbejdsgiveren,  

 som ikke kunne anses for omfattet af bestemmelsen i § 2, nr. 10, i lov om  

 særlig indkomstskat m.v.
Disse medlemmer voterede derfor for stadfæstelse af  

 den påklagede ansættelse.
 Et retsmedlem voterede for at henføre det omhandlede beløb under den  

 særlige indkomst med begrundelsen, at klageren efter eget valg havde fået  

 ekstra ferie med løn, og at han forudsætningsvis i stedet kunne have valgt et  

 højere egentligt jubilæumsgratiale.
 Der blev truffet afgørelse efter flertallet, og den påklagede ansættelse  

 blev derfor stadfæstet.
 LV 1987, D 1.10.2.
