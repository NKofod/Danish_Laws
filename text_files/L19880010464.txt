 Danmark har den 3. februar 1988 godkendt en af Europarådets ministerudvalg  

 i Strasbourg den 15. oktober 1985 udfærdiget europæisk konvention om lokalt  

 selvstyre.
 Konventionens ordlyd er som følger:
Oversættelse EUROPÆISK KONVENTION OM LOKALT SELVSTYRE INDLEDNING Europarådets medlemsstater, som har undertegnet denne konvention, er i betragtning af, at Europarådets mål er at tilvejebringe en fastere enhed  

 mellem dets medlemmer til befæstelse og virkeliggørelse af de idealer og  

 grundsætninger, som er deres fælles arv, i betragtning af, at en af de måder, på hvilken dette mål skal nås, er  

 gennem aftaler på det administrative område, i betragtning af, at de lokale myndigheder er en af de vigtigste  

 grundpiller i ethvert demokratisk styre, i betragtning af, at borgernes ret til at deltage i varetagelsen af  

 offentlige anliggender er et af de demokratiske principper, som er fælles for  

 alle Europarådets medlemsstater, i den overbevisning, at det er på lokalt plan, at denne rettighed kan  

 udøves på den mest direkte måde, i den overbevisning, at tilstedeværelsen af lokale myndigheder med reelt  

 ansvar kan skabe en forvaltning, som er både effektiv og tæt på borgeren, i bevistheden om, at beskyttelsen og styrkelsen af lokalt selvstyre i de  

 forskellige europæiske lande er et vigtigt bidrag til opbygningen af et  

 Europa grundlagt på principperne om demokrati og decentralisering af  

 beføjelser, i forvisning om, at dette forudsætter eksistensen af lokale myndigheder,  

 der har demokratisk valgte besluttende organer og en udstrakt grad af  

 selvbestemmelse med hensyn til deres opgaver, de måder, på hvilke opgaverne  

 varetages, og de midler, der er nødvendige for deres udførelse, blevet enige om følgende:
Artikel 1 Parterne forpligter sig til at anse sig for bundet af følgende artikler på  

 den måde og i den udstrækning, som er foreskrevet i artikel 12 i denne  

 konvention.
Artikel 2 Forfatnings- og lovgivningsmæssigt grundlag for lokalt selvstyre Princippet om lokalt selvstyre skal anerkendes i den nationale lovgivning  

 og, hvor det er praktisk muligt, i forfatningen.
Artikel 3 Begrebet lokalt selvstyre 1. Ved lokalt selvstyre forstås lokale myndigheders  

 ret og evne til inden for lovgivningens rammer at styre og forvalte en  

 væsentlig del af de offentlige anliggender på eget ansvar og i den lokale  

 befolknings interesse.
2. Denne ret skal udøves af råd eller forsamlinger,  

 sammensat af medlemmer, som vælges frit ved hemmelig afstemning på grundlag  

 af direkte, lige og almindelig stemmeafgivning og som kan have udøvende  

 organer, der er ansvarlige over for dem.
Denne bestemmelse skal ikke på nogen  

 måde begrænse mulighederne for borgermøder, folkeafstemninger eller anden  

 form for direkte borgerdeltagelse, hvor der er adgang hertil ifølge lov.
Artikel 4 Det lokale selvstyres omfang 1. De lokale myndigheders grundlæggende beføjelser og  

 ansvar skal være fastlagt i forfatningen eller ved lov.
Dette udelukker dog  

 ikke, at der i henhold til andre retskilder henlægges beføjelser og ansvar  

 vedrørende særlige opgaver til lokale myndigheder.
 2. Lokale myndigheder skal inden for lovgivningens  

 rammer frit kunne handle på eget initiativ i ethvert anliggende, som ikke  

 falder uden for deres kompetence eller henhører under nogen anden myndighed.
3. Offentlige opgaver skal i almindelighed varetages  

 fortrinsvis af de myndigheder, som er nærmest borgeren.
Henlæggelse af  

 opgaver til en anden myndighed må være begrundet i opgavens omfang og art og  

 i krav til effektivitet og økonomi.
4. Beføjelser henlagt til lokale myndigheder skal  

 normalt være fulde og udelte.
De må ikke forringes eller begrænses af en  

 anden, central eller regional, myndighed, medmindre dette er hjemlet i  

 lovgivningen.
 5. Når centrale eller regionale myndigheder overlader  

 beføjelser til lokale myndigheder, skal de lokale myndigheder så vidt muligt  

 have frihed til at tilpasse udøvelsen af disse beføjelser til de lokale  

 forhold.
 6. Lokale myndigheder skal så vidt muligt rådspørges i  

 rette tid og på hensigtsmæssig måde i planlægnings- og beslutningsprocessen  

 vedrørende alle anliggender, der angår dem direkte.
Artikel 5 Beskyttelse af lokale myndigheders geografiske områder Ændringer i lokale myndigheders geografiske områder må ikke foretages,  

 uden at de lokale samfund, som ændringerne vedrører, forinden har været  

 rådspurgt, eventuelt ved folkeafstemning, såfremt der er adgang hertil ifølge  

 lov.
Artikel 6 Hensigtsmæssige administrative strukturer og midler til lokale  

 myndigheders opgaver 1. Når bortses fra mere generelle lovbestemmelser skal  

 lokale myndigheder selv kunne bestemme deres interne administrative struktur  

 med henblik på at tilpasse den til lokale behov og for at sikre en effektiv  

 forvaltning.
 2. Arbejdsvilkårene for lokale myndigheders personale  

 skal være således, at de muliggør ansættelse af højt kvalificeret personale  

 på grundlag af faglige kvalifikationer og evner; med henblik herpå skal der  

 sørges for passende løn og uddannelses- og karrieremuligheder.
Artikel 7 Vilkår for varetagelsen af lokale opgaver 1. Arbejdsvilkår for lokale folkevalgte skal tillade  

 fri udøvelse af disses hverv.
 2. Der skal kunne ydes passende økonomisk godtgørelse  

 for udgifter i forbindelse med det pågældende hvervs udførelse samt, hvor det  

 er hensigtsmæssigt, erstatning for tab af indtægter eller arbejdsvederlag og  

 modsvarende sociale ydelser.
 3. Funktioner og aktiviteter kan kun findes  

 uforenelige med varetagelsen af et hverv som lokalt valgt, såfremt det er  

 fastlagt ved lov eller grundlæggende retsprincipper.
Artikel 8 Administrativt tilsyn med lokale myndigheders virksomhed 1. Ethvert administrativt tilsyn med lokale  

 myndigheder må kun udøves på en sådan måde og i sådanne tilfælde, som er  

 fastsat i forfatningen eller ved lov.
2. Ethvert administrativt tilsyn med lokale  

 myndigheders virksomhed skal normalt kun sigte på at sikre overensstemmelse  

 med lovgivningen og med forfatningsmæssige principper.
Administrativt tilsyn  

 kan dog udøves som et hensigtsmæssighedstilsyn af højere myndigheder for så  

 vidt angår opgaver, som er overladt til lokale myndigheder.
 3. Administrativt tilsyn med lokale myndigheder skal  

 udøves således, at det sikres, at tilsynsmyndighedens indgriben står i  

 rimeligt forhold til betydningen af de interesser, som den skal beskytte.
Artikel 9 Lokale myndigheders økonomiske midler 1. Lokale myndigheder skal, inden for rammerne af den  

 nationale økonomiske politik, have ret til passende egne økonomiske midler,  

 som de frit kan råde over ved udøvelsen af deres beføjelser.
 2. Lokale myndigheders økonomiske midler skal stå i  

 rimeligt forhold til det ansvar, som er hjemlet i forfatningen eller  

 lovgivningen.
 3. I det mindste en del af lokale myndigheders  

 økonomiske midler skal hidrøre fra lokale skatter og afgifter, hvis størrelse  

 de har beføjelse til at fastsætte inden for lovens rammer.
 4. De finansieringssystemer, som tildelingen af midler  

 til lokale myndigheder er baseret på, skal være af tilstrækkelig alsidig og  

 fleksibel karakter til at myndighederne, så vidt det er praktisk muligt,  

 bliver i stand til at følge med den reelle udvikling i udgifterne ved  

 udførelsen af deres opgaver.
5. Beskyttelse af økonomisk svagere lokale myndigheder  

 kræver indførelse af økonomiske udligningsordninger eller tilsvarende  

 forholdsregler, som kan udjævne virkningen af den ulige fordeling af mulige  

 finansieringskilder og af de økonomiske byrder, som påhviler dem.
Ved sådanne  

 ordninger må det skøn, som de lokale myndigheder kan udøve inden for deres  

 eget ansvarsområde, dog ikke formindskes.
 6. Lokale myndigheder skal på passende måde rådspørges  

 i spørgsmål om omfordeling af midler mellem dem.
7. Tilskud til lokale myndigheder må så vidt muligt  

 ikke reserveres til finansiering af bestemte projekter.
Ydelse af tilskud må  

 ikke fratage de lokale myndigheder deres grundlæggende frihed til at udøve  

 politisk skøn inden for deres eget kompetenceområde.
 8. Lokale myndigheder skal inden for lovgivningens  

 rammer have adgang til det nationale kapitalmarked med henblik på optagelse  

 af lån til investeringsformål.
Artikel 10 Lokale myndigheders ret til samarbejde 1. Ved varetagelsen af deres opgaver skal lokale  

 myndigheder have ret til at samarbejde og inden for lovgivningens rammer at  

 danne fællesskaber med andre lokale myndigheder med det formål at udføre  

 opgaver af fælles interesse.
 2. Lokale myndigheders ret til medlemskab af en  

 sammenslutning med det formål at beskytte og fremme deres fælles interesser  

 og ret til medlemskab af en international sammenslutning af lokale  

 myndigheder skal anerkendes i hver stat.
 3. Lokale myndigheder skal have ret til under de  

 betingelser, som måtte være hjemlet i lovgivningen, at samarbejde med  

 tilsvarende myndigheder i andre stater.
Artikel 11 Retsbeskyttelse af lokalt selvstyre Lokale myndigheder skal have adgang til en retslig instans for at sikre  

 fri udøvelse af deres beføjelser og respekt for de principper for lokalt  

 selvstyre, som er fastlagt i forfatningen eller national lovgivning i øvrigt.
Forskellige bestemmelser Artikel 12 Forpligtelser 1. Hver part forpligter sig til at anse sig for bundet  

 af mindst tyve stykker i konventionens afsnit I, hvoraf mindst ti skal være  

 udvalgt blandt følgende stykker:
- artikel 2, - artikel 3, stk. 1 og 2, - artikel 4, stk. 1, 2 og 4, - artikel 5, - artikel 7, stk. 1, - artikel 8, stk. 2, - artikel 9, stk. 1, 2 og 3, - artikel 10, stk. 1, - artikel 11.
 2. Hver kontraherende stat skal ved deponering af sit  

 ratifikations-, accept- eller godkendelsesinstrument meddele Europarådets  

 Generalsekretær, hvilke stykker der er udvalgt i henhold til bestemmelserne i  

 stk. 1 i denne artikel.
3. Enhver part kan på et hvilket som helst senere  

 tidspunkt meddele Generalsekretæren at den anser sig for bundet af ethvert  

 stykke i dennne konvention, som den ikke allerede har udvalgt i henhold til  

 stk. 1 i denne artikel.
Sådanne senere påtagne forpligtelser skal anses som  

 værende en integrerende del af den pågældende parts ratifikation, accept  

 eller godkendelse og skal have samme virkning fra den første dag i den måned,  

 som følger efter udløbet af et tidsrum på tre måneder efter datoen for  

 Generalsekretærens modtagelse af meddelelsen.
Artikel 13 Myndigheder omfattet af denne konvention De principper for lokalt selvstyre, der er indeholdt i denne konvention,  

 finder anvendelse på alle typer af lokale myndigheder inden for den  

 pågældende parts territorium.
Hver part kan dog ved deponeringen af  

 ratifikations-, accept- eller godkendelsesinstrumentet angive, hvilke typer  

 af lokale eller regionale myndigheder den ønsker omfattet af eller undtaget  

 fra denne konventions anvendelsesområde.
Den kan også inddrage yderligere  

 typer af lokale eller regionale myndigheder under konventionen ved  

 efterfølgende meddelelse til Europarådets Generalsekretær.
Artikel 14 Meddelelse af oplysninger Hver part skal til Europarådets Generalsekretær meddele alle relevante  

 oplysninger vedrørende lovgivningsmæssige og andre foranstaltninger, som er  

 foretaget af den med henblik på at opfylde denne konventions bestemmelser.
Artikel 15 Undertegnelse, ratifikation og ikrafttræden 1. Denne konvention er åben for undertegnelse af  

 Europarådets medlemsstater.
Den skal ratificeres, accepteres eller godkendes.  

 Ratifikations-, accept- eller godkendelsesinstrumenterne skal deponeres hos  

 Europarådets Generalsekretær.
 2. Konventionen træder i kraft den første dag i den  

 måned, som følger efter udløbet af et tidsrum på tre måneder efter den dato,  

 da fire af Europarådets medlemsstater har afgivet tilsagn om at blive  

 forpligtet af konventionen i henhold til stk. 1.
 3. For andre medlemsstater, som efterfølgende afgiver  

 tilsagn om at blive forpligtet af konventionen, skal denne træde i kraft den  

 første dag i den måned, som følger efter udløbet af et tidsrum på tre måneder  

 efter datoen for deponeringen af ratifikations-, accept- eller  

 godkendelsesinstrumentet.
Artikel 16 Territorialklausul 1. Enhver stat kan ved undertegnelsen eller ved  

 deponeringen af sit ratifikations-, accept- eller godkendelsesinstrument  

 angive hvilket eller hvilke områder der skal være omfattet af denne  

 konvention.
2. Enhver stat kan på et hvilket som helst senere  

 tidspunkt ved en erklæring stilet til Europarådets Generalsekretær udvide  

 denne konventions anvendelse til yderligere at omfatte et hvilket som helst  

 andet i erklæringen angivet område.
For så vidt angår et sådant område træder  

 konventionen i kraft den første dag i den måned, som følger efter udløbet af  

 et tidsrum på tre måneder efter datoen for Generalsekretærens modtagelse af  

 den pågældende erklæring.
3. Enhver erklæring, der er afgivet i henhold til stk.  

 1 eller 2, kan, for så vidt angår et hvilket som helst område, der er angivet  

 i den pågældende erklæring, tilbagekaldes ved en meddelelse stilet til  

 Generalsekretæren.
Tilbagekaldelsen får virkning fra den første dag i den  

 måned, som følger efter udløbet af et tidsrum på seks måneder efter datoen  

 for Generalsekretærens modtagelse af den pågældende meddelelse.
Artikel 17 Opsigelse 1. Enhver part kan når som helst opsige denne  

 konvention efter udløbet af en periode på fem år fra den dato, da  

 konventionen trådte i kraft for vedkommende part.
Europarådets  

 Generalsekretær skal have varsel herom seks måneder forinden.
En sådan  

 opsigelse har ingen virkning med hensyn til gyldigheden af konventionen for  

 de andre parter, forudsat at konventionen altid er gældende for mindst fire  

 parter.
 2. Enhver part kan i henhold til bestemmelserne i stk.  

 1 opsige ethvert stykke i afsnit I i konventionen, som er accepteret af  

 vedkommende part, forudsat at den forbliver bundet af det antal og den art af  

 stykker, som er fastsat i artikel 12, stk. 1. Hvis en part ved opsigelse af  

 et stykke ikke længere opfylder betingelserne i artikel 12, stk. 1, anses  

 parten for tillige at have opsagt konventionen som sådan.
Artikel 18 Meddelelser Europarådets Generalsekretær skal underrette Europarådets medlemsstater  

 om:
a. enhver undertegnelse, b. deponeringen af ethvert ratifikations-, accept- eller  

 godkendelsesinstrument, c. enhver ikrafttrædelsesdato for denne konvention i henhold til artikel  

 15, d. enhver meddelelse modtaget i henhold til artikel 12, stk. 2 og 3, e. enhver meddelelse modtaget i henhold til artikel 13, f. enhver akt, tilkendegivelse eller meddelelse vedrørende denne  

 konvention.
 Til bekræftelse heraf har undertegnede dertil behørigt befuldmægtigede  

 underskrevet denne konvention.
Udfærdiget i Strasbourg den 15. oktober 1985 på engelsk og fransk, hvilke  

 tekster begge har samme gyldighed, i eet eksemplar, som deponeres i  

 Europarådets arkiv.
Europarådets Generalsekretær skal fremsende bekræftede  

 genparter til hver af Europarådets medlemsstater.
(Underskrifter for Belgien, Danmark, Frankrig, Grækenland, Italien,  

 Liechtenstein, Luxembourg, Portugal, Spanien, Forbundsrepublikken Tyskland og  

 Østrig) Følgende lande har tilsluttet sig konventionen på de vedføjede datoer:
Cypern 16. maj 1988 Danmark 3. februar 1988 Liechtenstein 11. maj 1988 Luxembourg 15. maj 1987 Østrig 23. september 1987 Nedennævnte lande har taget forbehold og afgivet erklæringer som følger:
 Cypern:
 I henhold til artikel 12 anser Cypern sig ikke for bundet af artikel 5 og  

 og artikel 7, stk. 2.
 Danmark:
 I henhold til artikel 12, stk. 2, jf. stk. 1, meddeles, at Danmark anser  

 sig for bundet af konventionen i sin helhed.
 I henhold til artiklerne 13 og 16 meddeles, at konventionen omfatter  

 kommuner og amtskommuner i Danmark, bortset fra Hovedstadsområdet.  

 Konventionen gælder ikke for Grønland og Færøerne.
 Liechtenstein:
 I henhold til artikel 12, stk. 2, anser Liechtenstein sig for bundet af  

 artikel 2, artikel 3, stk. 1, artikel 4, stk. 1-6, artikel 5, artikel 6, stk.  

 1, artikel 7, stk. 1 og 3, artikel 8, stk. 1 til 3, artikel 9, stk. 1, 2, 5,  

 6 og 7, artikel 10, stk. 1, og artikel 11.
 Østrig:
 I henhold til artikel 12, stk. 2, anser Østrig sig for bundet af artikel  

 2, artikel 3, stk. 1 og 2, artikel 4, stk. 1, 4 og 6, artikel 5, artikel 6,  

 stk. 1 og 2, artikel 7, stk. 1 og 3, artikel 8, stk. 1 og 3, artikel 9, stk.  

 1 til 8 og artikel 10, stk. 1, 2 og 3.
 Konventionen trådte i medfør af artikel 15, stk. 2, i kraft den 1.  

 september 1988.
