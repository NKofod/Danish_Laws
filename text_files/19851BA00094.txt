Nr BSF 94 Forslag til folketingsbeslutning om samfundsmæssig bistand til de  

 kriseramte skibsværfter Fremsat af Erling Jensen (S) Svend Andersen (S) Arne Jensen (S)  

 Kelm-Hansen (S) Tove Lindbo Larsen (S) Lerke (S) Lissa Mathiasen (S) Bjørn  

 West (S) Folketinget opfordrer regeringen til snarest gennem fremsættelse af lovforslag og ved andre tiltag at sikre gennemførelsen af foranstaltninger, der i den nuværende krisesituation styrker dansk skibsværftsindustris konkurrenceevne og levedygtighed.
 Foranstaltningerne må omfatte:
 1. Matching.
Der etableres muligheder for danske værfter til at tilbyde eksportfinansiering på samme vilkår som værfter i konkurrerende lande.
 I denne forbindelse omfatter finansieringsvilkårene alle elementer:
lånets løbetid, renten, garantier, sikkerhedsstillelse, afdragsfri periode, belåningsgrad etc.
 2. Indeksfinansiering.
Der etableres mulighed for, at der kan tilbydes finansiering med indeksobligationer i forbindelse med salg af nye skibe og i øvrigt på samme vilkår som traditionelle eksport- og hjemmemarkedslån.
Ordningen gennemføres ved, at skibskreditfonden udsteder obligationer med en nominel rente på 21/2 pct. p.a.
Obligationerne overtages af Nationalbanken til kurs 100 i lighed med, hvad der gælder for eksisterende skibsfinansieringsordninger.
Der optages forhandling med henblik på, at indeksobligationerne fritages for realrentebeskatning i lighed med, hvad der gælder for andre indeksobligationer.
For hjemmemarkedslån afholder staten eventuel indeksering ud over 3 pct. p.a.
Der søges på tilsvarende måde etableret en ordning med inflationsgaranti for lån i forbindelse med eksportordrer.
 3. Finansiering i udenlandsk valuta.
Der åbnes muligheder for, at danske værfter kan tilbyde finansiering i udenlandsk valuta på i øvrigt uændrede eksport- og hjemmemarkedsvilkår.
Ordningen gennemføres ved, at skibskreditfonden udsteder 8 pct.-obligationer i den pågældende valuta.
Obligationerne overtages af Nationalbanken til kurs 100 i lighed med, hvad der er gældende for eksisterende skibsfinansieringsordninger.
Det fastsættes, at lån efter rederiets valg frit kan ydes i dollar, de betydende EF-valutaer og de skandinaviske valutaer.
Der etableres en kurssikringsordning, som gør det muligt for danske værfter risiko- og omkostningsfrit at tilbyde finansiering af skibe i førnævnte valutaer.
Ordningen omfatter perioden fra kontrakttegning og frem til afleveringstidspunktet, i hvilket tidsrum kursrelationerne mellem danske kroner og omhandlede valutaer fastfryses.
 4. Udviklingsfond.
Der afsættes særlige midler til støtte i forbindelse med udvikling af skibe og i forbindelse med udvikling af nye konstruktions- og produktionsprocesser på de danske skibsværfter.
 5. Skibspakke.
Industriministeren fremlægger snarest en samlet statslig skibspakke i folketinget med henblik på bygning af skibe til staten, forsvaret, DSB og lignende statsinstitutioner.
 6. Andre foranstaltninger.
Efterhånden som det fortsatte arbejde i industriministeriets kontaktudvalg vedrørende skibsværftsindustrien resulterer i konkrete forslag til forbedring af værfternes situation, søges disse fremmet mest muligt.
BEMÆRKNINGER TIL FORSLAGET Almindelige bemærkninger Begrundelsen for gennemførelse af ekstraordinære foranstaltninger til støtte for dansk skibsværftsindustri har sit udgangpunkt i den internationale værftskrise, hvor dansk værftsindustri har bevist sin konkurrenceevne og levedygtighed gennem fastholdelse af sin markedsandel frem til udgangen af 1984.
Den skærpede konkurrence om de nye ordrer har medført, at der i konkurrerende lande i stigende omfang anvendes både direkte og indirekte subsidier for at opretholde den nationale skibsværftsindustri.
Som følge heraf er dansk skibsværftsindustri tvunget ud i en akut krisesituation, der truer skibsværftsindustrien og dens følgeindustrier med lukning, såfremt der ikke fra statens side gennemføres ekstraordinære foranstaltninger.
Internationalt set er dansk skibsværftsindustri i front, når det gælder teknologi og produktivitet, samtidig med at man har satset på teknologisk avancerede skibe.
Formålet med gennemførelse af ekstraordinære foranstaltninger til støtte for dansk skibsværftsindustri er at sikre dens overlevelse de kommende år, indtil der kan forventes en opgang i behovet for nye skibe, forventeligt inden for 2-3 år.
Det, der er det primære i den nuværende situation, er, at der etableres nogle muligheder, der sætter danske skibsværfter i stand til at møde den udenlandske konkurrence, uanset hvilke former for subsidier der anvendes i det pågældende land.
Men det skal foretages gennem finansieringsordningerne, idet direkte tilskud til værfterne ikke løser problemerne og efter al sandsynlighed kun vil medføre en svækkelse af værfternes konkurrenceevne på længere sigt.
Bemærkninger til de enkelte punkter Ad nr. 1 Den stigende konkurrence om ordrerne på det internationale skibsmarked har medført, at finansieringsvilkårene i stigende omfang anvendes som konkurrenceparameter, og i flere tilfælde tilbydes en eksportfinansiering, der går ud over de sædvanlige retningslinjer aftalt inden for OECD.
I den nuværende situation er det afgørende, at danske værfter får mulighed for at konkurrere med de finansieringsvilkår, som deres udenlandske konkurrenter kan tilbyde, også når vilkårene går ud over de internationalt aftalte standardvilkår.
Dette gælder også i forbindelse med større ombygningsordrer.
Ad nr. 2 En indførelse af skibsfinansiering med indeksobligationer vil give danske skibsværfter et yderligere konkurrenceparameter, idet den effektive forrentning for rederiets lån vil blive lavere end under den nuværende finansieringsordning, samtidig med at den reale afdragsprofil for lånene vil passe bedre ind i skibets indtjeningsprofil.
Med de fremherskende inflationsforventninger ikke blot for Danmark, men for hele den vestlige økonomi er det vurderingen, at statens omkostninger ved den omhandlede inflationsgaranti vil være begrænsede sammenholdt med størrelsen af de af Nationalbanken opgjorte omkostninger ved den hidtidige ordning.
Ifølge foreliggende vurderinger kan en ordning for indeksfinansiering udformet efter de skitserede retningslinjer ved en moderat inflationsudvikling indebære en forbedring af værfternes indtjening, der betydeligt overstiger de eventuelle offentlige omkostninger, der vil være forbundet med en sådan ordning.
Ad nr. 3 I det aktuelle skibsbygningsmarked, hvor finansiering har spillet en betydelig rolle for et rederis valg af byggeværft, er det af væsentlig betydning for danske værfter at kunne tilbyde finansiering i andre valutaer end danske kroner.
I dag er der visse muligheder for efter nærmere forhandlinger med skibskreditfonden og Nationalbanken at yde finansiering i udenlandske valutaer, men af hensyn til skibsværfterne bør der fastsættes klare retningslinjer for, hvilke valutaer der kan ydes lån i.
Ad nr. 4 De danske skibsværfters fremtid ligger inden for bygning af avancerede specialskibe, hvilket kræver en løbende produktudvikling, der stiller store krav til skibsværfternes indtjeningsevne.
Gennem etablering af en speciel udviklingsbevilling på mellem 50 og 100 mill. kr. kan det danske samfund støtte og fremme produktudviklingen på de danske værfter og medvirke til, at skibsværfterne hele tiden udvikler deres konstruktions- og produktionsprocesser, hvilket kan styrke dansk værftsindustris overlevelsesevne.
Ad nr. 5 Det vil i den nuværende situation være af betydning for dansk værftsindustri, hvis der kan ske en fremrykning af nogle af de skibsordrer, som staten og de statslige institutioner alligevel skal afgive inden for de nærmeste år.
Ved behandlinger i folketinget har der været nævnt behov for nybygning af en færge til Samsøoverfarten, ny færge til Bornholmstrafikken, bygning af hjemmeværnskuttere og sandpumpere samt store ombygningsarbejder på en række ældre færger.
Ad nr. 6 I industriministeriets kontaktudvalg vedrørende skibsværftsindustrien behandles for øjeblikket forslag til foranstaltninger, der kan medvirke til en løsning af værftsindustriens problemer.
Så snart behandlingen af disse og eventuelle nye forslag resulterer i konkrete forslag om rimelige foranstaltninger, der kan opnås enighed om, må disse søges gennemført hurtigst muligt.
