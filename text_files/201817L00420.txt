Ændringsforslag stillet den 7. december 2018 uden for betænkningen Ændringsforslag til 2. behandling af Forslag til investorfradragslov [af skatteministeren (Karsten Lauritzen)]:
Til § 7 Af Jesper Petersen (S):
 1) I stk. 2, 1. pkt., udgår »og 800.000 kr. i 2023 og senere indkomstår«.
[Den foreslåede forhøjelse af fradraget til 800.000 kr. for direkte investeringer udgår af lovforslaget] 2) I stk. 2, 2. pkt., udgår »og 250.000 kr. i 2023 og senere indkomstår«.
[Den foreslåede forhøjelse af fradraget til 250.000 kr. for indirekte investeringer udgår af lovforslaget] Bemærkninger Til nr. 1 og 2 I lovforslaget foreslås det, at fradraget udformes således, at det vil have en skatteværdi på 30 pct. i en gennemsnitskommune af halvdelen af de investeringer, der ligger inden for maksimale beløbsgrænser, der for hvert af indkomstårene 2019-2022 udgør 400.000 kr. for direkte investeringer i form af erhvervelse af aktier mod kontantindskud og 125.000 kr. for  indirekte investeringer i form af erhvervelse af andele i investorfradragsfonde.
Det foreslås endvidere, at disse beløbsgrænser sættes op med virkning fra og med indkomståret 2023, så de herefter udgør 800.000 kr. for direkte investeringer og 250.000 kr. for indirekte investeringer.
Med ændringsforslagene foreslås det, at beløbsgrænserne ikke sættes op med virkning fra og med indkomståret 2023 til de af regeringen foreslåede 800.000 kr. for direkte investeringer og 250.000 kr. for indirekte investeringer.
Dermed vil investorfradraget efter indkomståret 2022 fortsat udgøre henholdsvis 400.000 kr. for direkte investeringer og 125.000 kr. for indirekte investeringer.
