Nr BSF 5 Folketingsbeslutning om almen lægegerning Fremsat af Torben Lund (S) Hanne Andersen (S) Dorte Bennedsen (S) Martin  

 Glerup (S) Anna-Marie Hansen (S) Qvist Jørgensen (S) Tove Lindbo Larsen (S)  

 Lone Møller (S) Ingrid Rasmussen (S) den 27. december 1990 Vedtaget ved anden (sidste) behandling den 28. december 1990 Folketinget pålægger regeringen senest den 31. december 1990 at godkende »Aftale om forlængelse af gældende landsoverenskomst om almen lægegerning« indgået den 21. december 1990 af Sygesikringens Forhandlingsudvalg og Praktiserende Lægers Organisation.
Folketinget pålægger endvidere regeringen senest den 1. februar 1991 at  

 fremsætte lovforslag, hvorefter der, såfremt der ikke inden den 1. juni 1991  

 er opnået enighed om alle spørgsmål vedrørende en fornyelse af  

 landsoverenskomsten for almen lægegerning ud over den 1. juli 1991, skal  

 udpeges en opmand, der afgør de spørgsmål, der ikke er opnået enighed om.  

 Opmanden udpeges af parterne.
Såfremt parterne ikke kan blive enige om  

 udpegning af en opmand, udpeges denne af Højesterets Præsident.
Opmanden  

 træffer afgørelse senest den 30. juni 1991.
Oprindeligt fremsat forslag Folketinget pålægger regeringen senest den 31. december 1990 at godkende »Aftale om forlængelse af gældende landsoverenskomst om almen lægegerning«, indgået den 21. december 1990 af Sygesikringens Forhandlingsudvalg og Praktiserende Lægers Organisation.
Bemærkninger til forslaget Den gældende landsoverenskomst om almen lægegerning, der er indgået  

 mellem Sygesikringens Forhandlingsudvalg (SFU) og Praktiserende Lægers  

 Organisation (PLO) i april 1987, er opsagt af PLO med virkning fra 1. januar  

 1991.
 SFU og PLO har igennem længere tid forhandlet om indgåelse af ny  

 landsoverenskomst.
 Forhandlingerne brød foreløbig sammen, da PLO's medlemmer ved en  

 urafstemning den 2. december 1990 forkastede indholdet af en såkaldt  

 slutseddel fra SFU som grundlag for en ny landsoverenskomst.
 Sammenbruddet udløste straks en politisk reaktion fra et stort antal  

 partier i Folketinget, herunder forslagsstillerne.
For forslagsstillerne er en situation med almen lægegerning uden  

 overenskomst fra 1. janaur 1991 helt uantagelig.
Den vil medføre  

 patientbetaling for at søge lægehjælp og vil i det hele medføre risiko for en  

 forringet patientbehandling.
 Derfor var det særdeles tilfredsstillende, da parterne - efter fornyede  

 forhandlinger - den 21. december 1990 nåede til enighed om en forlængelse af  

 den gældende landsoverenskomst om almen lægegerning i 6 måneder til den 1.  

 juli 1991.
 »Aftale om forlængelse af gældende landsoverenskomst om almen  

 lægegerning« og et tilhørende notat af 20. december 1990 om virkningerne  

 af aftalen er optrykt som bilag.
Det fremgår af aftalen og notatet, at honorarforudsætningen i den gældende  

 overenskomsts § 77 ikke er opfyldt, idet der er en ubalance mellem  

 basishonorar og ydelseshonorar for året 1989 på 46,7 mio. kr.  

 (1989-prisniveau) - svarende til 48,5 mio. kr. i 1990-prisniveau.  

 Honorarforudsætningen i § 77 opfyldes i aftalen ved at forhøje basishonoraret  

 med 2,37 kr. pr. kvartal.
For aftaleperioden er den økonomiske virkning heraf  

 24,2 mio. kr.
Honorarforudsætningen i § 77 er tidligere opfyldt med  

 genoprettelse af balance ved aftaler for 1979 og 1985.
Det fremgår endvidere af aftalen, at konsultationshonoraret forhøjes med  

 71 øre.
Det er en udmøntning af puljepenge på det offentlige  

 overenskomstområde pr. 1. april 1989 og 1. april 1990. Den økonomiske  

 virkning er for aftaleperioden 6,7 mio. kr.
 Endelig sikres et finansieringsgrundlag for  

 uddannelsesamanuensisstillinger svarende til det hidtidige antal pladser -  

 65-75 - i 1991. Den økonomiske virkning for 1991 er 12 mio. kr.
 De øvrige elementer i forlængelsesaftalen er af rent teknisk karakter.
Aftalen er således i al væsentlighed en opfyldelse af den gældende  

 overenskomst i forlængelsesperioden.
Med aftalen er der ikke tale om, at SFU  

 har tilbudt en merøkonomi til landsoverenskomsten ud over den allerede  

 tilbudte, og der er fra PLO's side ikke tale om en accept af denne økonomi.
 Der er med forlængelsesaftalen lagt op til en reel genforhandling om en  

 egentlig fornyelse af landsoverenskomsten pr. 1. juli 1991.
 Med forlængelsesaftalen sikres i øvrigt, at der ikke opstår en situation  

 med patientbetaling for lægehjælp fra 1. januar 1991, ligesom individuelle  

 opsigelser fra praktiserende læger undgås indtil den 1. juli 1991.
Ved sin tilsidesættelse af parternes aftale har regeringen lagt gift for  

 indgåelse af en ny landsoverenskomst for almen lægegerning.
Hvordan kan  

 regeringen seriøst anmode parterne om at forhandle en ny overenskomst i en  

 forlængelsesperiode, når regeringen nægter at godkende parternes enighed om  

 opfyldelse af den gældende overenskomst? Det er absurd.
Finansminister Henning Dyremose har begrundet regeringens afvisning af  

 aftalen med signalvirkningen i forhold til overenskomstforhandlingerne på  

 arbejdsmarkedet.
Argumentationen er mildest talt overraskende.
 Der er en væsentlig formel og reel forskel på aftaleforholdet imellem SFU  

 og PLO og løn- og arbejdsoverenskomster på arbejdsmarkedet.
 Der er mellem parterne enighed om, at merøkonomien er en opfyldelse af den  

 gældende overenskomst i forlængelsesperioden.
Det hovedsignal, regeringen med sit indgreb har givet arbejdsmarkedet, er  

 imidlertid, at selv om forhandlingsparter når frem til enighed, er regeringen  

 klar til at gribe ind og tilsidesætte parternes aftale.
Det er det værst  

 tænkelige signal, der overhovedet kan gives til parterne på et  

 overenskomstområde.
 Regeringens afvisning af SFU's og PLO's aftale, jf. sygesikringslovens §  

 26, stk. 2, er helt uforståelig og uansvarlig.
 Med vedtagelsen af nærværende beslutningsforslag kan Folketinget sikre:
- at der ikke opstår en situation med patientbetaling for lægehjælp fra 1.  

 januar 1991, og - at SFU og PLO får en fornyet mulighed for at nå til enighed om en  

 egentlig fornyelse af landsoverenskomsten for almen lægegerning fra 1. juli  

 1991.
 Med forlængelsesaftalen har parterne vist vilje og evne til at nå  

 resultater.
Bilag 1 Sygesikringens Forhandlingsudvalg Adr.
Amtsrådsforeningen i Danmark Landemærket 10 1119 København K Den 20. december 1990 Aftale om forlængelse af gældende landsoverenskomst om almen  

 lægegerning § 1. Parterne er enige om at genforhandle grundlaget for en ny  

 overenskomst om almen lægegerning på basis af en opfyldelse af den gældende  

 overenskomsts økonomiske forudsætninger i form af:
 1. Basishonoraret forhøjes fra 1. januar 1991 med 2,37 kr. til 43,34 kr.  

 (grundhonorar).
 2. Konsultationshonoraret forhøjes fra 1. januar 1991 med 0,71 kr.  

 (grundhonorar).
 § 2. Til sikring af det nuværende antal  

 uddannelsesamanuensisstillinger i 1991 indbetaler amterne og Københavns og  

 Frederiksberg Kommuner pr. 1. februar 1991 til amanuensisfonden 2,97 kr. pr.  

 gruppe 1-sikret.
 § 3. Praksisophør efter landsoverenskomstens § 58 kan tidligst  

 finde sted med virkning fra det i § 4 nævnte tidspunkt.
§ 4. Gældende landsoverenskomst forlænges i øvrigt uændret indtil  

 1. juli 1991 med henblik på overenskomstens genforhandling.
De i §§ 1 og 2  

 nævnte forhold indgår i en genforhandlet overenskomsts fremtidige økonomi.
 § 5. Af hensyn til bortfald af reguleringspristallet pr. 1. august  

 1990 ændres § 78 i landsoverenskomsten i overensstemmelse med vedlagte bilag,  

 hvilket indebærer, at regulering af omkostningsandelen fra og med 1. april  

 1991 tager udgangspunkt i nettoprisindekset.
København, den 21. december 1990 Ove Baggesen / Ib Frederiksen / Ole Rasmussen Underbilag § 78. Regulering af honorarerne.
 De i §§ 66, 67, 68, 69, 70, 71, 74 og 76 nævnte honorarer er  

 grundhonorarer.
 Stk. 2. Honorarerne efter stk. 1 tillægges 26,9 procentpoints.
 Stk. 3. Omkostningsandelen (25 pct. af honorarerne). For hver  

 fulde 3 points udsving i nettoprisindekset (januar 1975 = 100) ud over 268  

 reguleres honorarerne, der er beregnet efter stk. 1, med 0,355 procentpoints.
 Stk. 4. Nettoandelen (75 pct. af honorarerne). Ved ændring af  

 lønningerne for højerelønnede tjenestemænd i forhold til de pr. 1. oktober  

 1990 gældende reguleres honorarerne, der er beregnet efter stk. 1, med 0,270  

 procentpoints for hver 1.000 kr.s ændring (og tilsvarende for dele af 1.000  

 kr.).
 Stk. 5. Ved beregning af den samlede reguleringsprocent  

 sammenlægges procenterne beregnet efter stk. 2, 3 og 4, og den endelige  

 reguleringsprocent angives med een decimal.
 Reguleringerne efter stk. 2, 3 og 4 finder sted pr. 1. april og 1.  

 oktober.
 Stk. 6. Ved eventuelle ændringer af de i §§ 66, 67, 68, 69, 70,  

 71, 74 og 76 nævnte grundhonorarer eller ved ændringer med hensyn til  

 tjenestemandslønningerne i forhold til forudsætningerne for bestemmelserne i  

 stk. 3 og 4 tages den i stk. 3 og 4 fastsatte regulering op til overvejelse.
Bilag 2 Sygesikringens Forhandlingsudvalg Den 20. december 1990 Notat om virkningerne af aftale om forlængelse af gældende  

 landsoverenskomst om almen lægegerning 1. Ifølge aftalens § 1, nr. 1, forhøjes basishonoraret pr. 1.  

 januar 1991 med 2,37 kr.
Baggrunden herfor er en opfyldelse af betingelserne  

 for honorarfastsættelsen i landsoverenskomstens § 77, hvorefter  

 udgangspunktet for fastsættelsen af basishonoraret er, at det udbetalte beløb  

 til basishonorarer svarer til det udbetalte beløb til grundydelseshonorarer  

 inden for samme regnskabsår.
Opgørelsen efter § 77 i 1989 har vist, at der er  

 en ubalance på 46,7 mio. kr. i 1989-prisniveau, svarende til 48,5 mio. kr. i  

 1990-prisniveau.
Det er dette beløb, der nu anvendes til at forhøje  

 basishonoraret med 2,37 kr.
Halvårsvirkningen, det vil sige indtil 1. juli  

 1991, vil være det halve af de 48,5 mio. kr., svarende til ca. 24,2 mio. kr.  

 (1990-prisniveau).
 Beregningen af honorarforhøjelsen tager udgangspunkt i antallet af gruppe  

 1-sikrede i 1989 (4.009.928), og at der ved forhøjelsen skal tilføres en  

 økonomi på samlet 48,5 mio. kr. Økonomitilførslen pr. sikret pr. kvartal  

 bliver hermed på 3,01 kr., svarende til en forhøjelse af basishonoraret med  

 2,37 kr. i grundbeløb.
2. I henhold til § 1, nr. 2, forhøjes konsultationshonoraret pr.  

 1. januar 1991 med 0,71 kr.
Baggrunden herfor er udmøntning af puljepengene  

 pr. 1. april 1989 og 1. april 1990. Udmøntningen er foretaget på grundlag af  

 antal konsultationer for gruppe 1-sikrede i hele landet i 1988.
Ved en vægtning er der taget højde for, at honoraret pr. konsultation skal  

 ganges med 1, 2, 3, 31/2 eller 4 afhængigt af, på hvilket tidspunkt ydelserne  

 er givet.
Den økonomiske virkning for amtskommunerne og Københavns og  

 Frederiksberg Kommuner er indtil den 1. juli 1991 6,7 mio. kr. og på  

 helårsbasis 13,4 mio. kr. (1990-prisniveau).
 3. Virkningen af § 2 vil være at sikre, at det nuværende antal  

 uddannelsesamanuensisstillinger opretholdes i hele 1991. Økonomitilførslen  

 vil sikre, at der i 1991 kan gennemføres 65-75 helårsuddannelsesforløb.
 De økonomiske konsekvenser for amterne og Københavns og Frederiksberg  

 Kommuner vil være ca. 12 mio. kr. (1990-prisniveau).
4. Ifølge landsoverenskomstens § 58 kan de alment praktiserende  

 læger med een måneds varsel til et kvartal ophøre med praksis for den  

 offentlige sygesikring.
Virkningen af aftaleudkastets § 3 vil således være,  

 at de alment praktiserende læger tidligst kan ophøre med praksis for  

 sygesikringen den 1. juli 1991. På den måde undgås individuelle opsigelser  

 indtil 1. juli 1991.
 Bestemmelsen hindrer dog ikke, at en enkeltstående læge, der ikke kan få  

 afhændet sin praksis, kan ophøre med praksis, f.eks. på grund af invaliditet.
5. Af § 4 fremgår det, at forhøjelsen af såvel basishonoraret som  

 konsultationshonoraret samt tilførslen af økonomi til finansiering af  

 uddannelsesamanuenser indgår i en genforhandlet overenskomsts fremtidige  

 økonomi. Økonomitilførslen er således at opfatte som en acontobetaling af  

 økonomien i en fremtidig overenskomst.
Med forlængelsesaftalen er der således  

 ikke fra forhandlingsudvalgets side tale om et tilbud om merøkonomi til  

 landsoverenskomstens område ud over det allerede tilbudte, og der er ikke fra  

 Praktiserende Lægers Organisations side tale om en accept af denne økonomi.  

 Der er med forlængelsesaftalen lagt op til en reel genforhandling, jf.  

 aftaleudkastets § 1, hvor tidspunktet for bortfaldet af overenskomsten som  

 følge af Praktiserende Lægers Organisations opsigelse heraf med de nævnte  

 ændringer udskydes til 1. juli 1991 med henblik på, at parterne får fornyede  

 muligheder for at nå til enighed om en egentlig fornyelse af overenskomsten.
 6. Den nye formulering af § 78 indebærer, at reguleringspristallet  

 erstattes af nettoprisindekset som grundlag for reguleringen af  

 omkostningsandelen.
 Det gældende grundhonorarniveau videreføres, ligesom der i øvrigt ikke er  

 ændret i reguleringsbestemmelsens forudsætninger ud over en udskiftning af  

 prisindekset.
