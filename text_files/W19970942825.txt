Ankestyrelsens principafgørelse O-119-97 om bachelorgrad - kandidatuddannelse Resume:
 Ankestyrelsen har behandlet en sag om, hvorvidt en ansøger kunne anses for tilstrækkeligt kompenseret i revalideringsmæssig henseende med en bacheloruddannelse, eller om der skulle ydes hjælp til en kandidatuddannelse.
 Ankestyrelsen tog udgangspunkt i, at studerende med en bacheloruddannelse opnår en formel kompetence.
Beskæftigelsesmulighederne for bachelorer er generelt dårlige.
Uddannelserne er endnu ikke slået igennem på arbejdsmarkedet, og arbejdsløsheden inden for de forskellige områder har naturligt haft den yderligere bremsende effekt, at man har foretrukket personer med kandidateksamen.
På områder, hvor ledigheden ikke er specielt ugunstig, må man dog regne med, at også bachelorer vil kunne få arbejde.
En 35-årig kvinde fandtes at være kompenseret med en bacheloruddannelse i erhvervsøkonomi og japansk sprog og kultur, idet der ikke var arbejdsløshed blandt kandidater med tilsvarende uddannelse, og der derfor måtte forventes en stigende efterspørgsel efter personer med bacheloruddannelser.
Endvidere lagde Ankestyrelsen vægt på, at vedkommende havde et godt kendskab til det japanske sprog, da hun havde boet i Japan i en årrække.
 Kassation:
Principafgørelsen har ikke længere vejledningsværdi Kassationsdato:
15-06-2009 Love:
Lov om social bistand - lovbekendtgørelse nr. 110 af 26. februar 1996 - § 43, stk. 2 Sagsfremstilling:
En 35-årig kvinde blev anset for revalideringsberettiget på social indikation, da hun siden 1987 havde modtaget kontanthjælp.
Kommunenbevilgede derfor støtte til en 3-årig bacheloruddannelse i erhvervs økonomi og japansk sprog og kultur på Handelshøjskolen.
 Kvinden søgte efterfølgende om støtte til en 2-årig overbygning af bacheloruddannelsen for at forbedre sine beskæftigelsesmuligheder.
 Kommunen gav afslag på støtte til gennemførelse af kandidatuddannelsen til JAPØK (japansk og økonomi) med den begrundelse, at vedkommende ikke længere befandt sig i en fastlåst situation efter endt bacheloruddannelse.
Handelshøjskolen havde overfor kommunen oplyst, at der ikke var arbejdsløshed blandt kandidater fra JAPØK's "moderuddannelse" SPRØK (sprog og økonomi). Det samme måtte forventes at være tilfældet for JAPØK kandidater.
Ankenævnet ændrede kommunens afgørelse med den begrundelse, at ansøgeren ikke fandtes tilstrækkelig kompenseret på baggrund af oplysninger om beskæftigelsesmulighederne for personer med en bachelorgrad i erhvervsøkonomi og japansk sprog og kultur.
 Sagen blev behandlet på principielt møde med henblik på afklaring af bachelorgraden som kompetencegivende uddannelse.
Ankestyrelsen fik under behandlingen af sagen oplyst fra Undervisningsministeriet, at bacheloruddannelsen helt klart giver en formel kompetence, der skulle være tilstrækkelig til, at bachelorer kan klare sig på arbejdsmarkedet.
Uddannelserne er endnu ikke slået igennem på arbejdsmarkedet, som har været tilbageholdende med at ansætte bachelorer, og arbejdsløsheden har haft den yderligere bremsende effekt, at man har foretrukket personer med kandidateksamen.
Konklusionen i november 1996 er således, at beskæftigelsesmulighederne må anses for dårlige.
På områder uden ledighed må det påregnes, at også personer med en bacheloruddannelse kan opnå beskæftigelse, idet udsigterne til beskæftigelse afhænger af forholdet mellem udbud og efterspørgsel.
 Afgørelse:
 Ankestyrelsen fandt, at ansøgeren ikke var berettiget til hjælp til yderligere uddannelse, da hun blev anset for tilstrækkelig kompenseret med en bacheloruddannelse i erhvervsøkonomi og japansk sprog og kultur.
Ankestyrelsen lagde ved afgørelsen vægt på, at der ikke var arbejdsløshed blandt kandidater med en tilsvarende uddannelse.
Den fulde beskæftigelse inden for området måtte derfor forventes også at medføre beskæftigelse for bacheloruddannede.
 Ankestyrelsen lagde endvidere vægt på ansøgerens kendskab til det japanske sprog, da hun havde boet i Japan i en årrække.
 Ankestyrelsen ændrede således ankenævnets afgørelse, dog således at ansøger fik en rimelig tid til omstillingen.
