Skriftlig fremsættelse (26. januar 2022) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om spil, lov om afgifter af spil, lov om udlodning af overskud og udbytte fra lotteri, folkeoplysningsloven og lov om Danske Spil A/S (Sammenlægning af Danske Spil A/S og Det Danske Klasselotteri A/S) (Lovforslag nr.
L 109) Regeringen (Socialdemokratiet), Venstre, Dansk Folkeparti, Socialistisk Folkeparti, Radikale Venstre, Det Konservative Folkeparti og Liberal Alliance har den 30. juni 2021 aftalt at arbejde videre på en sammenlægning af de to statslige spilselskaber, Danske Spil A/S og Det Danske Klasselotteri A/S med henblik på at opnå synergieffekter i form af besparelser på driften og øget overskud.
Sammenlægningen af Danske Spil A/S og Det Danske Klasselotteri A/S vil konkret ske ved, at den danske stats aktier i Det Danske Klasselotteri A/S apportindskydes i Danske Spil A/S.
Det Danske Klasselotteri A/S vil herved blive et 100 pct. ejet datterselskab under Danske Spil A/S på samme vis som en række af Danske Spil A/S' øvrige datterselskaber.
Vederlaget for indskuddet af aktierne i Det Danske Klasselotteri A/S betales ved udstedelse af nye aktier i Danske Spil A/S til den danske stat.
Danske Spil A/S vil herefter være ejet med ca. 80,95 pct. af den danske stat, med ca. 9,52 pct. af DGI og med ca. 9,52 pct. af Danmarks Idrætsforbund.
 En sammenlægning af Danske Spil A/S og Det Danske Klasselotteri A/S kræver efter apportindskud m.v. en række konsekvensændringer af lovgivningen på henholdsvis Finansministeriet, Kulturministeriet og Skatteministeriets område.
 Konsekvensændringerne skal sikre, at Danske Spil A/S kan udbyde klasselotteri, og at udlodningsmodtagerne, dvs. modtagerne af de beløb, der i dag udloddes i overskud og udbytte fra henholdsvis Danske Spil A/S og Det Danske Klasselotteri A/S, ikke påvirkes af sammenlægningen.
 Lovforslagets formål er således at gennemføre de ændringer, som er nødvendige for, at formålet med sammenlægningen kan realiseres.
 Der foreslås desuden nogle mindre justeringer i lov om udlodning af overskud og udbytte fra lotteri.
Det foreslås, at lovforslaget træder i kraft den 1. april 2022. At lovforslaget foreslås at træde i kraft den 1. april 2022 skyldes, at Det Danske Klasselotteri A/S nuværende regnskabsperiode løber til og med den 31. marts 2022, og at sammenlægningen dermed vil være fra samme dato, som en ny regnskabsperiode påbegyndes.
Lovforslaget har været i høring fra den 9. december 2021 til den 6. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
