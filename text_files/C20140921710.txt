Cirkulæreskrivelse om Løn- og Ansættelsesvilkår mv. for kadetter 1. FORMÅL Bestemmelsen fastsætter supplerende regler for forvaltningen af kadetter ved forsvarets officersskoler.
2. ANSÆTTELSE Ansættelse som kadet finder sted på grundlag af egnethed og forsvarets behov og er herudover betinget af opfyldelse af de kvalifikations- og helhedsmæssige krav, der stilles til gennemgang af uddannelsen og bestridelse af de stillinger, som uddannelsen kvalificerer til.
Stk. 2. Ansættelsen finder sted på tidsbestemt kontrakt.
Kun i de tilfælde hvor kadetaspiranten i forvejen har et ansættelsesforhold i forsvaret, forbliver vedkommende i dette, indtil overgang til kadetaftalen.
3. TJENESTEPLIGT Optagelse som kadet på forsvarets officersskoler kan gøres betinget af, at ansøgeren samtidig underskriver en erklæring om tjenestepligt.
 Stk. 2. Længden af den pågældende tjenestepligt samt øvrige bestemmelser for afvikling mv. heraf fastsættes i henhold til Forsvarsministeriets bekendtgørelse om tjenestepligt for forsvarets personel i forbindelse med uddannelse.
 Stk. 3. Såfremt den pågældende ved indtræden på officersskolen er omfattet af afgivet erklæring om tjenestepligt, vil denne fortsat være bindende efter indtræden herpå.
 Stk. 4. Afvikling af tjenestepligt efter afbrydelse af uddannelsen, skal foregå efter de bestemmelser for ansættelse på kontrakt til korttidstjeneste, der efter aftale mellem Forsvarsministeriet og berørte organisationer er gældende for militært personel med den pågældende grad.
4. MILITÆR GRAD Normalt bevarer kadetter den forud for optagelsen opnåede militære grad ved indtræden på officersskolen.
Beslutning herom træffes af Forsvarets Personeltjeneste.
5. FLYTNING Der er aftalt særlige forhold for kadetter om godtgørelse af flytteudgifter jf. bilag a § 16. Kadetter er således ikke omfattet af de generelle regler om flytning.
Stk. 2. Uddannelsesforløbene i værnene er forskellige, hvorfor ikke alle uddannelser påbegyndes på selve officersskolen.
På den baggrund opstår behovet for at bo i nærheden af skolen på forskellige tidspunkter.
Flytningen kan ske på et passende tidspunkt i forhold til uddannelsesforløbet og ikke nødvendigvis ved forløbets begyndelse.
Flytningen skal være gennemført senest 6 måneder efter, at kadetten indtræder på uddannelsen.
Efter begrundet ansøgning til Forsvarets Personeltjeneste kan dette krav fraviges.
Stk. 3. Kadetter kan få godtgjort dokumenterede udgifter til en flytning af bohave, når flytningen sker som følge af gennemgang af officersuddannelsen.
Ved flytning fra Færøerne, Grønland samt udlandet ydes kun godtgørelse for den del af flytningen, der sker i Danmark.
Stk. 4. Godtgørelse af udgifter til flytning sker alene mod dokumentation.
Overslag over udgifterne skal godkendes af Forsvarets Personeltjeneste, inden flytning påbegyndes.
Godtgørelsen må ikke overstige det billigste af tre indhentede tilbud hos forskellige flytte-firmaer.
Stk. 5. Placering af fast tjenestested har ingen betydning for godtgørelsen.
Alene det forhold, at kadetten flytter nærmere officersskolen, er bestemmende for godtgørelsen.
Forsvarets Personeltjeneste stiller ikke krav om, at kadetten skal flytte folkeregisteradresse men blot, at bohave flyttes til en adresse nær officersskolen.
Flytning inden for hoved-stadsområdet er ikke omfattet af aftalen.
6. INDKVARTERING Vedrørende indkvartering henvises til § 14 i kadetaftalen (bilag 1).
7. UFORUDSET LØNNEDGANG I henhold til bilag b § 17 kan der til en kadet, der oplever en uforudset nedgang i den faste løn ved indtræden på officersskolen, aftales et midlertidigt ikke-pensionsgivende kvalifikationstillæg på et beløb, der svarer til den uforudsete lønnedgang.
 Stk. 2. Ansøgning om et ikke-pensionsgivende kvalifikationstillæg skal sendes til Forsvarets Personeltjeneste.
Stk. 3. I beregningen af ikke-pensionsgivende kvalifikationstillæg medtages kun faste løndele fra den hidtil oppebårne løn.
Tillæg, der omhandler funktion i stillinger, medtages ikke.
Stk. 4. Tillægget reduceres ved varige stigninger i de faste løndele.
Det midlertidige ikke-pensionsgivende tillæg kan ikke overstige summen af de faste løndele, som kadetten vil oppebære ved uddannelsens afslutning.
8. AFBRYDELSE AF UDDANNELSEN Såfremt en kadet skal afbryde uddannelsen i en periode, kan ansættelsesforholdet fortsættes i indtil 1 år, jf. bilag a. § 5. Dog skal bilag a. § 9 anvendes, såfremt kadetten udfører gavntjeneste i perioden.
 Stk. 2. Ved afbrydelse af uddannelsen beslutter Forsvarets Personeltjeneste, hvorvidt kadetten skal bibeholde tjenestestedet ved officersskolen eller have et nyt tjenestested.
9. SAGSBEHANDLENDE AFDELING Forsvarets Personeltjeneste, Overenskomst- og Aftaleafdelingen er sagsbehandlende afdeling.
10. IKRAFTTRÆDEN Denne bestemmelse træder i kraft ved offentliggørelsen på Retsinformation Forsvarsministeriet, den 24. april 2014 Nicolai Wammen / Niels Bundsgaard Bilag 1 Aftale mellem Forsvarets Personeltjeneste og Hovedorganisationen af Officerer i Danmark om ansættelsesvilkår for kadetter, der er optaget på og gennemgår grundofficersuddannelsen på forsvarets officersskoler.
Ansættelse § 1. Som kadetter i forsvaret ansættes militært personel, der er optaget på forsvarets officersskoler med henblik på gennemgang af en grundofficersuddannelse, der kvalificerer til varig ansættelse som officer i forsvaret, herunder hjemmeværnet.
 Stk. 2. Ansættelsesområdet er Forsvarsministeriet med tilhørende myndigheder og institutioner.
 § 2. Det forudsættes, at en med ovennævnte personel indgået kontrakt om frivillig tjeneste bringes til ophør fra det tidspunkt, hvor indtræden på officersskolen finder sted.
Prøvetid § 3. Ved ansættelsen som kadet fastsættes en prøvetid på 6 måneder.
 Stk. 2. Ved afgang fra officersskolen inden for prøvetiden kan kadetter efter egnethed og forsvarets behov genindtræde i det eventuelle kontraktforhold, der blev bragt til ophør under henvisning til § 2.
 Opsigelse m.v.
 § 4. Under prøvetiden kan ansættelsen som kadet opsiges skriftligt med 14 kalenderdages varsel af begge parter.
 Stk. 2. Efter prøvetidens udløb kan ansættelsesforholdet som kadet skriftligt bringes til ophør med 30 kalenderdages varsel af begge parter.
 Stk. 3. I tilfælde af manglende sikkerhedsgodkendelse eller misligholdelse af ansættelsesforholdet kan opsigelse finde sted med kortere eller øjeblikkeligt varsel, end det i stk. 1 og 2 anførte.
§ 5. Efter ansøgning og med begrundelse i helbredsmæssige forhold kan Forsvarets Personeltjeneste tillade, at uddannelsen midlertidig afbrydes i indtil 1 år under forudsætning af, at uddannelsen forventes fuldført og påregnes at medføre ansættelse som officer.
Såfremt uddannelsen afbrydes på grund af orlov i forbindelse med barsel eller adoption, optages vedkommende kadet på det nærmest følgende kadethold.
 Stk. 2. Forsvarets Personeltjeneste fastsætter i hvert enkelt tilfælde de nærmere bestemmelser for den tjeneste, kadetten skal udføre under den midlertidige afbrydelse af uddannelsen.
Civiluddannelse § 6. Personel, der optages som kadetter på forsvarets officersskoler, mister i forbindelse med ophør af eventuelt hidtidigt kontraktforhold retten til optjent, ikke afviklet civiluddannelse.
 Stk. 2. Ved afgang fra officersskolen inden for prøvetiden generhverves tidligere optjent civiluddannelse.
Aflønning § 7. Kadetter aflønnes efter den til enhver tid gældende aftale mellem Forsvarets Personeltjeneste og Hovedorganisationen af Officerer i Danmark om nyt lønsystem for den militære ledergruppe.
 Stk. 2. Der ydes i perioden som kadet ikke særskilt betaling for merarbejde, mistede fridage, delt tjeneste, rådighedstjeneste.
 Stk. 3. Kadetter, der beordres til gavntjeneste, oppebærer tilsvarende ydelser som tjenestemandsansatte officerer jf. dog § 9.
 Stk. 4. Kadetter, der opfylder betingelserne herfor, udbetales 20 % af den gældende sats for sø-øvelsesdage og fridage for tjeneste til søs.
 § 8. Kadetter oppebærer løn under sygdom.
 § 9. Under midlertidig afbrydelse af uddannelsen i henhold til § 5 er kadetter omfattet af de i § 7 anførte lønvilkår.
 Stk. 2. For den periode, der følger efter afvikling af en barselsorlov eller raskmelding fra sygdom, der forårsagede uddannelsens afbrydelse, og indtil genoptagelse af grundofficersuddannelsen, oppebærer personel, der fuldt ud besætter en bemandingspost, en aflønning, der svarer til lønnen inkl. tillæg for kontraktansat personel af den pågældende grad og anciennitet, dog uden at oppebære bonus eller civiluddannelse.
 § 10. Der kan ikke ydes pilottillæg eller flyvetillæg til kadetter under grundlæggende flyve-uddannelse i udlandet.
 § 11. Kadetter, der er uddannet pilot forud for indtræden på grundofficersuddannelsen, bibeholder hidtidigt pilottillæg.
Merudgiftsgodtgørelse i ind- og udland § 12. Kadetter har under gennemgang af grundofficersuddannelsen fast tjenestested ved den pågældende officersskole med mindre andet fastsættes af Forsvarets Personeltjeneste i det enkelte tilfælde.
 § 13. Under tjeneste ved midlertidig afbrydelse af uddannelsen efter ansøgning i henhold til § 5, er det af Forsvarets Personeltjeneste meddelte faste tjenestested at betragte som kadettens faste tjenestested.
§ 14. Under kurser, ekskursioner mv. ydes godtgørelse for merudgifter efter tjenesterejseaftalen.
Afvigelser fra reglerne om indkvartering kan aftales lokalt mellem den pågældende officersskole og kadetrepræsentanten.
 Stk. 2. Kadetter er under deltagelse i øvelser, sejlads med flådens skibe samt under ophold i øvelses-/skydelejre mv. omfattet af de til enhver tid gældende aftaler og bestemmelser herom, dog § 7, stk. 4.
 § 15. Under ophold i udlandet i forbindelse med kadetters gennemgang af den grundlæggende pilotuddannelse fastsættes ydelses- og indkvarteringsmæssige forhold af Forsvarets Personeltjeneste efter forudgående drøftelse med Hovedorganisationen af Officerer i Danmark.
 Flyttegodtgørelse, befordringsgodtgørelse m.v.
 § 16. Ved indtræden på grundofficersuddannelse ydes godtgørelse for dokumenterede flytteudgifter, såfremt den foretagne flytning er forårsaget af ændring af det faste tjeneste-sted.
 Stk. 2. Ved afgang fra grundofficersuddannelse i forbindelse med fuldførelsen af den planlagte uddannelse ydes flyttegodtgørelse efter de for tjenestemænd gældende regler.
 Stk. 3. Ved afgang fra grundofficersuddannelse til anden tjeneste inden for prøvetiden ydes godtgørelse for dokumenterede flytteudgifter, såfremt den foretagne flytning er forårsaget af ændring af det faste tjenestested.
Stk. 4. Ved afgang fra grundofficersuddannelse til anden tjeneste efter prøvetidens udløb ydes befordringsgodtgørelse til det nye faste tjenestested.
I tilfælde, hvor der i forbindelse med afgangen indgås kontrakt om midlertidig tjeneste som følge af tjenestepligt, kan der ydes godtgørelse for dokumenterede flytteudgifter.
 Stk. 5. Ved genoptagelse af officersgrunduddannelse efter midlertidig afbrydelse heraf i henhold til § 5 ydes befordringsgodtgørelse til det nye faste tjenestested.
Barsel, adoption og omsorgsdage § 17. Kadetter er omfattet gældende aftale om barsel, adoption og omsorgsdage.
Særlige bestemmelser § 18. Såfremt beredskabsmæssige hensyn gør det påkrævet, kan aftalen fraviges efter Forsvarets Personeltjenestes bestemmelse.
 § 19. Uddannelsesmyndigheden afholder udgifter til de undervisningsmidler, som stilles til rådighed for kadetten under uddannelsen.
Arbejdstid § 20. Kadetter er i uddannelsesperioden ikke omfattet af gældende arbejdstidsregler og kan ikke oppebære godtgørelse for tjeneste på lør-, søn- og helligdage, godtgørelse for indgreb i på forhånd fastlagte fridage samt for tjeneste i tidsrummet kl. 17.00 til kl. 06.00, vagt- og øvelsestillæg m.v. dog § 7, stk. 3.
Ikrafttræden og opsigelse Denne aftale træder i kraft pr. 1. oktober 2008 og erstatter aftale af 23. november 2005.
 Stk. 2. Aftalens § 7, stk. 4 træder først i kraft 1. juli 2009.
 Stk. 3. Parterne kan skriftligt opsige aftalen med 3 måneders varsel til en 31. marts dog tidligst til den 31. marts 2011.
Bilag 2 Protokollat 1 til aftale af 23. september 2011 mellem Forsvarets Personeltjeneste og Hovedorganisationen af Officerer i Danmark om nyt lønsystem for officerer på det militære lederniveau, kontraktansatte officerer samt kadetter.
Generelt § 1. Dette protokollat gælder obligatorisk for alle tjenestemandsansatte officerer på det militære lederniveau, kontraktansatte officerer, herunder officerer ansat til gavntjeneste efter gennemgang af grundofficersuddannelsens trin 1 (GRO1) samt kontraktofficersuddannelsen (KOF), samt for kadetter på Forsvarets officersskoler fra det tidspunkt, hvor de påbegynder uddannelsen på selve officersskolen.
 Stk. 2. Løn- og ansættelsesforhold for sprogofficerselever og reserveofficerer (R-OFF) under den indledende uddannelses- og gavntjenesteperiode reguleres ved særskilte aftaler.
Basislønninger § 2. Løngruppe 0 omfatter kontraktansatte officerer på laveste funktionsniveau (M311) samt kadetter på Forsvarets officersskoler og udgør på årsbasis kr. 198.000.
 § 3. Løngruppe 1 omfatter premierløjtnanter på laveste funktionsniveau (M312) og udgør på årsbasis kr. 220.000.
 § 4. Løngruppe 2 omfatter kaptajner og kaptajnløjtnanter på højere funktionsniveau (M321) og udgør på årsbasis kr. 250.000.
 § 5. Løngruppe 3 omfatter majorer og orlogskaptajner på højere funktionsniveau (M322) og udgør på årsbasis kr. 276.000.
 § 6. Løngruppe 4 omfatter majorer og orlogskaptajner på højeste funktionsniveau (M331) og udgør på årsbasis kr. 293.000.
 § 7. Løngruppe 5 omfatter majorer og orlogskaptajner på højeste funktionsniveau (M332) og udgør på årsbasis kr. 370.000.
 Stk. 2. Indplacering i løngruppe 5 kan alene finde sted efter personlig omklassificering på baggrund af en helhedsvurdering.
Midlertidig højere aflønning § 8. Officerer, der midlertidigt bestrider en højere stilling (til og med stillinger på højeste funktionsniveau (M331)), ydes et vederlag på forskellen mellem den pågældendes egen basisløngruppe og den højere basisløngruppe.
Vederlaget ydes bagudrettet.
 Stk. 2. Såfremt der er knyttet et funktionstillæg til den højere stilling, oppebæres dette funktionstillæg sammen med vederlaget jf. stk. 1. Samtidig bortfalder eventuelt funktionstillæg, der er knyttet til den pågældendes normale stilling.
 Stk. 3. Reglerne om karens er fortsat gældende.
 Stk. 4. Der kan ikke ske varig oprykning til en højere basisløngruppe, med mindre den pågældende officer samtidig udnævnes til og ansættes på det højere funktionsniveau.
§ 9. Officerer på højere funktionsniveau, der midlertidigt forretter tjeneste i en stilling på chefniveau (M401), honoreres med et vederlag, der udgøres af forskellen mellem den pågældendes egen samlede løn inkl. militærtillæg, uddannelsestillæg, kvalifikations- og funktionstillæg og lønramme 36 eller 37 afhængig af den pågældendes chefstillings klassifikation.
Vederlaget ydes bagudrettet.
 Stk. 2. Ingen tillæg fra chefstillingen vil kunne indgå i beregningen af den midlertidige højere aflønning.
 Stk. 3. Reglerne om karens er fortsat gældende.
 Stk. 4. Der kan ikke ske varig oprykning til en højere basisløngruppe, med mindre den pågældende officer samtidig udnævnes til og ansættes på det højere funktionsniveau.
 Stk. 5. I den periode, hvor der midlertidigt forrettes tjeneste i en stilling på chefniveau, følger den pågældende de merarbejdsregler, der er gældende for vedkommendes eget funktionsniveau.
Militærtillæg § 10. Til personel i løngruppe 0, 1, 2, 3 og 4 ydes et pensionsgivende militærtillæg, der på årsbasis udgør kr. 16.300.
 Stk. 2. Kadetter kan ikke oppebære militærtillæg.
Tillæg til kadetter § 11. Kadetter på grundofficersuddannelsen ved Forsvarets officersskoler, ydes under gennemgang af grundofficersuddannelsens del 2 (GRO2) et kadettillæg på kr. 16.300.
 Stk. 2. Kadetter, der gennemfører den hidtidige officersgrunduddannelse (OGU), ydes et kadettillæg på kr. 16.300 i de sidste 12 måneder af officersgrunduddannelsen.
 § 12. Til kadetter, som rekrutteres primært på grund af civilt erhvervede kvalifikationer f.eks. skibsfører- eller ingeniøruddannelse, kan der aftales et personligt kvalifikationstillæg.
Uddannelsestillæg § 13. Uddannelsestillæg, der er at betragte som personlige kvalifikationstillæg, der alene opnås via gennemgang af de nævnte uddannelser eller merit på baggrund af konkrete og individuelle vurderinger i det enkelte tilfælde, ydes således:
 Stk. 2. Til officerer, der har gennemgået OGU, GRO1 eller GRO2 ydes et pensionsgivende OGU-tillæg, der på årsbasis udgør kr. 10.850.
 Stk. 3. Til officerer, der har gennemført Videreuddannelsestrin I for militære ledere (VUT I/L), ydes et pensionsgivende VUT I/L-tillæg, der på årsbasis udgør kr. 18.100, og samtidig bortfalder OGU-tillæg.
 Stk. 4. Til officerer, der har gennemført Videreuddannelsestrin II for militære ledere (VUT II/L), ydes et pensionsgivende VUT II/L-tillæg, der på årsbasis udgør kr. 41.000, og samtidig bortfalder VUT I/L-tillæg.
 Stk. 5. Officerer, der personligt er omklassificeret til lederniveauets højeste funktionsniveau (M332), kan ikke oppebære uddannelsestillæg.
Tillæg til officerer på lederniveauets højeste funktionsniveau (M332) § 14. Officerer, der personligt er omklassificeret til lederniveauets højeste funktionsniveau (M332), oppebærer et centralt aftalt varigt pensionsgivende kvalifikationstillæg af samme størrelse som for oberstløjtnanter/kommandørkaptajner.
 Stk. 2. Kvalifikationstillægget udgør for nærværende kr. 29.900 på årsbasis.
 § 15. Officerer på M332-niveau oppebærer funktionstillæg i medfør af § 16.
 Stk. 2. Såfremt en officer oppebærer pilottillæg, kan vedkommende ikke oppebære funktionstillæg eller yderligere kvalifikationstillæg ved personlig omklassificering til M332-niveau.
Funktions- og kvalifikationstillæg § 16. Såvel tjenestemands- som kontraktansatte officerer kan alene oppebære kvalifikationstillæg og/eller funktionstillæg, der er aftalt i nyt lønsystem enten i form af en tillægsstruktur eller specifikke aftaler.
 § 17. Såfremt en kadet oplever en uforudset nedgang i den faste løn ved indtræden på officersskolen, kan der aftales et midlertidigt ikke-pensionsgivende kvalifikationstillæg på et beløb, der svarer til den uforudsete lønnedgang.
 Stk. 2. Kvalifikationstillægget reduceres med kadettillæggets værdi eller bortfalder helt fra det øjeblik, hvor kadetten ydes kadettillæg jf. § 11.
Økonomisk godtgørelse for merarbejde § 18. Der kan udbetales godtgørelse for merarbejde efter reglerne om merarbejde i henhold til den for enhver tid gældende aftale om arbejdstidsregler.
Stk. 2. Majorer og orlogskaptajner (M332), som er personligt omklassificeret til løngruppe 5, er undtaget fra reglerne om merarbejde for respektive ansættelsesforhold.
Merarbejdet registreres og vil kunne indgå som en af parametrene i vurderingen af et eventuelt engangsvederlag.
 Stk. 3. Kadetter på Forsvarets officersskoler kan ikke ydes kompensation for merarbejde, bortset fra de situationer, der er anført i kadetaftalens § 7 stk. 3.
Pension § 19. Tjenestemandsansatte officerer på det militære lederniveau har nedenstående anciennitetsbestemte skyggeforløb.
Ved ansættelse på et givet funktionsniveau, indplaceres den pgl. på laveste skalatrin i pensionsskyggeforløbet for funktionsniveauet.
Hvis dette skalatrin er lavere end sidst oppebårne skalatrin på det hidtidige funktionsniveau, indplaceres den pgl. dog på nærmeste højere skalatrin i det nye funktionsniveau.
Alle skalatrin er 2-årige.
Når den pgl. rykkes op på sidste trin i det anciennitetsbestemte forløb for funktionsniveauet, forbliver medarbejderen dog på dette trin indtil det fyldte 58. år.
 Oprykning til det særlige pensionsskalatrin sker med virkning fra udgangen af den måned, hvor medarbejderen fylder 58 år.
 Pensionsskyggeforløb:
 § 20. Pensionsbidraget af tillæg udgør 17,1 %.
Opsigelse af andre aftaler § 21. Dette protokollat erstatter tidligere udgave af Protokollat 1 til aftale af 23. november 2005 mellem Forsvarets Personeltjeneste og Hovedorganisationen af Officerer i Danmark om nyt lønsystem for officerer på det militære lederniveau, kontraktansatte officerer samt kadetter.
Ikrafttræden § 22. Dette protokollat træder i kraft pr. 1. april 2011, og kan opsiges af begge parter med 3 måneders varsel, dog tidligst til 31. marts 2013.
