Nr LSF 202 Forslag til Lov om ændring af straffeloven og retsplejeloven  

 (Datakriminalitet) Fremsat af justitsministeren (Bjørn Westh) den 7. februar 1996 Vedtaget ved tredjebehandling den 7. maj 1996 Lov nr. 388 af 22/05/1996 § 1 I straffeloven, jf. lovbekendtgørelse nr. 886 af 30. oktober 1992, som  

 ændret senest ved lov nr. 309 af 17. maj 1995, foretages følgende ændring:
 1. § 163 affattes således:
»§ 163. Den, som i øvrigt til brug i retsforhold, der  

 vedkommer det offentlige, skriftligt eller ved andet læsbart medie afgiver  

 urigtig erklæring eller bevidner noget, som den pågældende ikke har viden om,  

 straffes med bøde, hæfte eller fængsel indtil 4 måneder.« § 2 I lov om rettens pleje, jf. lovbekendtgørelse nr. 905 af 10. november  

 1992, som ændret senest ved lov nr. 903 af 29. november 1995 og nr. 1072,  

 1079 og 1091 af 20. december 1995, foretages følgende ændringer:
 1. I § 781 indsættes efter stk. 1 som nyt stykke:
»Stk. 2 . Er betingelserne i stk. 1, nr. 1 og 2, opfyldt, kan  

 telefonaflytning og teleoplysning endvidere foretages, såfremt mistanken  

 angår fredskrænkelser som omhandlet i straffelovens § 263, stk. 2, eller §  

 263, stk. 3, jf. stk. 2.« Stk. 2-4 bliver herefter stk. 3-5.
 2. I § 781, stk. 2 , der bliver stk. 3, indsættes som 2.  

 pkt.:
»Det samme gælder, såfremt mistanken angår en overtrædelse af  

 straffelovens § 279 a eller § 293, stk. 1, begået ved anvendelse af en  

 telekommunikationstjeneste.« § 3 Loven træder i kraft den 1. juli 1996.
§ 4 Lovens § 1 gælder ikke for Færøerne, men kan ved kongelig anordning helt  

 eller delvis sættes i kraft for denne landsdel med de afvigelser, som de  

 særlige færøske forhold tilsiger.
Oprindeligt fremsat forslag § 1 I straffeloven, jf. lovbekendtgørelse nr. 886 af 30. oktober 1992, som  

 ændret senest ved lov nr. 309 af 17. maj 1995, foretages følgende ændring:
 1. § 163 affattes således:
»§ 163. Den, som i øvrigt til brug i retsforhold, der  

 vedkommer det offentlige, skriftligt eller ved andet læsbart medie afgiver  

 urigtig erklæring eller bevidner noget, som den pågældende ikke har viden om,  

 straffes med bøde, hæfte eller fængsel indtil 4 måneder.« § 2 I lov om rettens pleje, jf. lovbekendtgørelse nr. 905 af 10. november  

 1992, som ændret senest ved lov nr. 903 af 29. november 1995 og nr. 1072,  

 1079 og 1091 af 20. december 1995, foretages følgende ændringer:
 1. I § 781 indsættes efter stk. 1 som nyt stykke:
»Stk. 2 . Er betingelserne i stk. 1, nr. 1 og 2, opfyldt, kan  

 telefonaflytning og teleoplysning endvidere foretages, såfremt mistanken  

 angår fredskrænkelser som omhandlet i straffelovens § 263, stk. 2, eller §  

 263, stk. 3, jf. stk. 2.« Stk. 2-4 bliver herefter stk. 3-5.
 2. I § 781, stk. 2 , der bliver stk. 3, indsættes som 2.  

 pkt. :
»Det samme gælder, såfremt mistanken angår en overtrædelse af  

 straffelovens § 279 a eller § 293, stk. 1, begået ved anvendelse af en  

 telekommunikationstjeneste.« § 3 Loven træder i kraft den 1. juli 1996.
§ 4 Lovens § 1 gælder ikke for Færøerne, men kan ved kongelig anordning helt  

 eller delvis sættes i kraft for denne landsdel med de afvigelser, som de  

 særlige færøske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget har til formål på enkelte punkter at ajourføre bestemmelserne  

 i straffeloven og retsplejeloven om datakriminalitet m.v. i lyset af den  

 teknologiske udvikling siden 1985, hvor der første gang blev indført særlige  

 bestemmelser om datakriminalitet i straffeloven.
 Der foreslås en ændring af straffelovens § 163 om urigtige skriftlige  

 erklæringer, således at det også bliver strafbart at afgive sådanne urigtige  

 erklæringer f.eks. på en edb-diskette eller ved elektronisk post, jf. de  

 almindelige bemærkninger pkt. 3.
 For at styrke muligheden for at efterforske sager om  

 »hacker-kriminalitet« foreslås det endvidere, at der bliver  

 mulighed for at foretage telefonaflytning og teleoplysning i sager om  

 overtrædelse af straffelovens § 263, stk. 2 og 3, hvorefter det er strafbart  

 uberettiget at skaffe sig adgang til en andens oplysninger eller programmer,  

 der er bestemt til at bruges i et anlæg til elektronisk databehandling.  

 Forslaget er nærmere beskrevet under pkt. 4 nedenfor.
 Endelig foreslås det, at det bliver muligt at foretage teleoplysning i  

 sager om overtrædelse af straffelovens § 279 a og § 293, stk. 1, der begås  

 ved anvendelse af en telekommunikationstjeneste (»tyveri af  

 telefontid«). Der henvises herom til pkt. 5 nedenfor.
 Det er i øvrigt hensigten, at et udvalg skal overveje behovet for  

 yderligere ændringer i straffeloven, retsplejeloven og de vigtigste særlove  

 med henblik på bekæmpelse af datakriminalitet.
2. Baggrunden for lovforslaget 2.1. Straffelovrådets betænkning nr. 1032/1985 om datakriminalitet På grundlag af Straffelovrådets betænkning nr. 1032/1985 om  

 datakriminalitet blev der ved lov nr. 229 af 6. juni 1985 gennemført en række  

 ændringer af straffeloven med henblik på at sikre, at straffelovens  

 bestemmelser i tilstrækkeligt omfang tog højde for edb-teknologien.
Der  

 henvises herom til Folketingstidende 1984-85, Forhandlingerne, sp. 9133-9136,  

 9450-9469, 10703-10705, 11227-11229, Tillæg A, sp. 4373-4390, og Tillæg B,  

 sp. 1915-1922.
 Ved denne lovændring blev der således indført en bestemmelse om  

 strafansvar for den, der på retsstridig måde fremkalder omfattende  

 forstyrrelse i driften af bl.a. databehandlingsanlæg (§ 193). Endvidere blev  

 der indført en bestemmelse om strafansvar for den, der uberettiget skaffer  

 sig adgang til en andens oplysninger eller programmer, der er bestemt til  

 elektronisk databehandling (§ 263, stk. 2 og 3). Endelig indførtes en ny  

 bestemmelse om databedrageri (§ 279 a).
 Ud over at foreslå de nævnte lovændringer gennemgik Straffelovrådet i  

 betænkningen også mulighederne for i øvrigt at anvende de gældende  

 bestemmelser i straffeloven på datakriminalitet.
2.2. Rigsadvokatens udtalelse Blandt andet i lyset af Østre Landsrets dom af 13. februar 1995 i den  

 såkaldte Proms-sag - der er nærmere beskrevet nedenfor i pkt. 3.1. - anmodede  

 Justitsministeriet i februar 1995 Rigsadvokaten om at foretage en samlet  

 vurdering af, om der i lyset af den teknologiske udvikling siden 1985 og den  

 øgede udbredelse af edb-maskiner og edb-kommunikation er behov for nye  

 lovgivningsinitiativer.
 Til brug for sin udtalelse indhentede Rigsadvokaten udtalelser fra  

 samtlige statsadvokater.
I sin udtalelse anfører Rigsadvokaten, at der bør foretages et egentligt  

 analysearbejde vedrørende behovet for ændringer i straffeloven og særlovene.  

 I arbejdet bør formentlig inddrages særligt edb-kyndige.
Såfremt der skal  

 foretages tilføjelser i straffelovens kapitel 19 om dokumentforbrydelser m.v.  

 (§§ 171-179) og kapitel 17 om falsk forklaring og falsk anklage (§§ 158-165),  

 er det Rigsadvokatens opfattelse, at der formentlig vil blive behov for en  

 nøje gennemgang af, om der i den forbindelse er behov for konsekvensændringer  

 af de eksisterende bestemmelser i kapitlerne.
Rigsadvokaten finder på den  

 baggrund, at yderligere ændringer eventuelt bør overvejes af Straffelovrådet.
I sin udtalelse redegør Rigsadvokaten for, hvilke lovændringer der efter  

 hans opfattelse kan foretages nu uden at afvente et udvalgsarbejde.
Det  

 drejer sig om ændringer af straffelovens § 163 om urigtig, skriftlig  

 erklæring til offentlige myndigheder, straffelovens § 263, stk. 2 og 3, om  

 fredskrænkelser i dataforhold og retsplejelovens bestemmelser om indgreb i  

 meddelelseshemmeligheden ved mistanke om »tyveri af telefontid«.
 Justitsministeriets overvejelser om disse spørgsmål er gengivet nedenfor i  

 pkt. 3-5.
Herudover redegør Rigsadvokaten for de væsentligste af de  

 problemstillinger, der er nævnt i de høringssvar, som Rigsadvokaten har  

 modtaget fra statsadvokaterne.
Disse problemstillinger, der som anført af  

 Rigsadvokaten bør underkastes et egentligt analysearbejde, er privates  

 urigtige opdatering af offentlige edb-registre, ajourføring af straffelovens  

 kapitel 19 om dokumentforbrydelser m.v., elektroniske opslagstavler  

 (»Bulletin Board Systems« eller BBS), kryptering af  

 datatransmissioner, indgreb i meddelelseshemmeligheden i forhold til  

 elektronisk post og ajourføring af de vigtigste særlove.
Justitsministeriet er enig i, at disse spørgsmål bør overvejes nærmere af  

 et udvalg, forinden der eventuelt tages skridt til lovgivning på området.  

 Justitsministeriet vil derfor overveje, hvordan et sådant udvalgsarbejde kan  

 iværksættes.
Det bemærkes i den forbindelse, at de nævnte problemstillinger  

 omfatter både strafferetlige og retsplejemæssige spørgsmål.
Herudover vil det  

 være nødvendigt at inddrage andre sagkyndige, herunder edb-kyndige samt  

 IT-Sikkerhedsrådet.
3. Urigtige erklæringer 3.1. Gældende ret Afgivelse af urigtige erklæringer til offentlige myndigheder straffes  

 bl.a. efter straffelovens §§ 161-163.
 Straffelovens § 161 omfatter falske såkaldte »tro og  

 love«- erklæringer, dvs. erklæringer afgivet under anvendelse af denne  

 særlige løfteformular, hvor dette har hjemmel i regler uden for straffeloven.  

 Strafferammen er bøde, hæfte eller under skærpende omstændigheder fængsel  

 indtil 2 år.
 De i praksis hyppigst anvendte bestemmelser er imidlertid straffelovens §  

 162 og § 163.
Straffelovens § 162 omfatter urigtig erklæring over for en  

 offentlig myndighed om forhold, som den pågældende har pligt til at afgive  

 forklaring om.
Strafferammen er bøde, hæfte eller fængsel indtil 4 måneder.
Straffelovens § 163 omfatter urigtig skriftlig erklæring eller  

 skriftlig bevidnelse til en offentlig myndighed om forhold, som den  

 pågældende ikke har nogen viden om.
Strafferammen er den samme som i § 162.
Forskellen mellem de to sidstnævnte bestemmelser er navnlig, at § 162  

 alene omfatter pligtmæssige erklæringer - dvs. erklæringer, der efter regler  

 uden for straffeloven er pligtmæssige - mens § 163 også omfatter  

 ikke-pligtmæssige erklæringer.
På den anden side omfatter § 163 kun  

 skriftlige erklæringer, mens § 162 omfatter både mundtlige og skriftlige  

 erklæringer.
 Begge bestemmelser er i det væsentlige uændrede siden straffelovens  

 vedtagelse i 1930.
 Om bestemmelsernes anvendelighed i dataforhold anføres i betænkning nr.  

 1032/1985 om datakriminalitet, s. 63-64:
»Straffelovens § 162 giver mulighed for at straffe den, som afgiver  

 urigtig erklæring for eller til en offentlig myndighed om forhold, angående  

 hvilke han er pligtig til at afgive forklaring.
Bestemmelsen stiller ikke  

 særlige formkrav til erklæringen og vil således også kunne omfatte urigtige  

 oplysninger, som indgives med hjælp af datateknik.
Straffelovens § 163 omfatter derimod alene urigtige skriftlige erklæringer  

 til brug i retsforhold, der vedkommer det offentlige.
Skriftlighedskravet i  

 denne bestemmelse gør den uanvendelig på forhold, hvor gerningsmanden afgiver  

 sin erklæring udelukkende ved hjælp af datateknik.
Derimod vil bestemmelsen  

 efter omstændighederne kunne finde anvendelse, hvis gerningsmanden i en  

 skriftlig erklæring indestår for rigtigheden af de oplysninger, som samtidig  

 indleveres på et datalagringsmiddel.
 De nævnte bestemmelser i straffeloven suppleres af et betydeligt antal  

 straffebestemmelser om urigtige oplysninger i særlovgivningen.
Der er efter straffelovrådets opfattelse ikke på nuværende tidspunkt  

 påvist behov for nye bestemmelser i straffeloven om urigtige erklæringer, der  

 afgives ved hjælp af datateknik.
Sådanne erklæringer afgives i dag kun på  

 meget begrænsede retsområder, og de pågældende myndigheder vil således have  

 anledning til og mulighed for i forbindelse med indførelsen af datateknik at  

 tage stilling til, om der er behov for i det pågældende retsgrundlag at søge  

 gældende straffebestemmelser om urigtige erklæringer ændret.« Østre Landsret har i en dom af 13. februar 1995 i den  

 såkaldte Proms-sag - under henvisning til de ovenfor citerede bemærkninger  

 fra bet. 1032/1985 - fastslået, at indberetninger (erklæringer) afgivet på  

 edb-diskette ikke er omfattet af straffelovens § 163 eller dennes analogi.
3.2. Justitsministeriets overvejelser Rigsadvokaten anfører i sin udtalelse, at Østre Landsrets dom i  

 Proms-sagen viser, at der er behov for en ændring af straffelovens §  

 163 , således at bestemmelsen tillige omfatter urigtige erklæringer og en  

 skriftlig bevidnelse afgivet elektronisk eller på diskette.
Rigsadvokaten  

 foreslår derfor, at bestemmelsen ændres i denne retning.
 Denne indstilling er i overensstemmelse med et forslag i rapporten fra  

 Dybkjær-udvalgets rapport »Info-samfundet år 2000« fra 1994, hvor  

 det bl.a. foreslås, at ministerierne vurderer eventuelle krav i lovgivningen  

 om skriftlighed med henblik på at fjerne hindringer for papirløs  

 kommunikation (rapportens s. 35, pkt. 3.2.). Forslaget er medtaget i  

 Forskningsministeriets opfølgning på rapporten, »Fra vision til  

 handling«, s. 22, pkt. 3.2., som et element i regeringens IT-politiske  

 handlingsplan for 1995.
For så vidt angår udformningen af et ændringsforslag til § 163 bemærkes  

 indledningsvis, at en fuldstændig afskaffelse af skriftlighedskravet, således  

 at også mundtlige erklæringer omfattes, efter Justitsministeriets opfattelse  

 hverken er ønskelig eller hensigtsmæssig.
En sådan vidtrækkende sandhedspligt  

 i forhold til offentlige myndigheder ville bl.a. indebære strafansvar for  

 urigtige (mundtlige) forklaringer til politiet, medmindre der udtrykkeligt  

 gøres undtagelse for disse tilfælde.
Forarbejderne til straffelovens § 163 - og til den tidligere bestemmelse i  

 1866-straffelovens § 155 - indeholder ikke nogen udtrykkelig begrundelse for  

 kravet om skriftlighed.
Det er dog nærliggende at antage, at man - uden for  

 de tilfælde, hvor erklæringen er pligtmæssig, jf. § 162 - har villet begrænse  

 strafansvaret til tilfælde, hvor man gennem erklæringens form sikrer sig, at  

 borgeren er klar over, at erklæringen tillægges vægt i myndighedens arbejde  

 og eventuelt kan indgå i grundlaget for myndighedens afgørelse i en konkret  

 sag.
På denne baggrund bør § 163 efter Justitsministeriets opfattelse kun  

 udvides til at omfatte sådanne data-erklæringer, der i sin form kan  

 sidestilles med en traditionel skriftlig erklæring.
Det foreslås derfor, at  

 straffeloven § 163 ændres således, at den - ud over skriftlige erklæringer -  

 også omfatter erklæringer afgivet ved »andet læsbart medie«, jf.  

 nærmere de specielle bemærkninger til lovforslagets § 1.
Som anført ovenfor i pkt. 2.2. er det tanken i tilknytning til vedtagelsen  

 af lovforslaget at iværksætte et udvalgsarbejde bl.a. om behovet for  

 ændringer af straffelovens kapitel 19 om dokumentforbrydelser.
Der vil som  

 led i udvalgsarbejdet kunne være anledning til mere principielle overvejelser  

 vedrørende begreberne dokument- og erklæringsfalsk, herunder i relation til  

 edb-medier.
Udvalget vil i den forbindelse kunne overveje den nærmere  

 afgrænsning af det strafbare område i straffelovens § 163, også i lyset af  

 eventuelle bevismæssige problemer, der måtte være knyttet til muligheden for  

 at ændre i data på edb-medier.
4. Fredskrænkelser i dataforhold 4.1. Rigsadvokatens udtalelse Ifølge Rigsadvokatens udtalelse viser de fra statsadvokaterne indhentede  

 høringssvar, at der er et udtalt behov for, at der kan foretages indgreb i  

 meddelelseshemmeligheden i sager vedrørende straffelovens § 263, stk. 2 og  

 3 , om fredskrænkelser i dataforhold (såkaldt  

 »hacker-kriminalitet«).
Rigsadvokaten anfører i den forbindelse, at adgang til indgreb i  

 meddelelseshemmeligheden kan etableres ved at forhøje strafferammen for disse  

 lovovertrædelser til 6 år.
Rigsadvokaten oplyser imidlertid, at der ikke  

 synes at have foreligget sager, der af andre grunde viser et behov for  

 skærpelse af den nugældende strafferamme på 4 år.
Det kunne derfor overvejes  

 i stedet at indsætte § 263, stk. 2 og 3, i retsplejelovens § 781, stk. 1, nr.  

 3, hvorefter der er adgang til indgreb i meddelelseshemmeligheden for visse  

 nærmere angivne bestemmelser i straffeloven, der har en strafferamme på under  

 6 år.
I forbindelse hermed kunne det ifølge Rigsadvokaten overvejes, om de  

 pågældende bestemmelser fortsat bør være undergivet betinget offentlig  

 påtale.
Det er således i en udtalelse fra en af statsadvokaterne anført, at  

 specielt private erhvervsdrivende af hensyn til virksomhedens omdømme må  

 påregnes at være yderst tilbageholdende med at anmelde konstaterede  

 »hacker-angreb« til politiet eller fremsætte anmodning om offentlig  

 påtale, hvis kriminaliteten mod virksomheden afsløres uden anmeldelse fra  

 denne.
4.2. Gældende ret 4.2.1. Straffelovens § 263 Ifølge straffelovens § 263, stk. 2 , straffes den, som uberettiget  

 skaffer sig adgang til en andens oplysninger eller programmer, der er bestemt  

 til at bruges i et anlæg til elektronisk databehandling, med bøde, hæfte  

 eller fængsel indtil 6 måneder.
 Begås lovovertrædelsen med forsæt til at skaffe sig eller gøre sig bekendt  

 med oplysninger om en virksomheds erhvervshemmeligheder eller under andre  

 særligt skærpende omstændigheder, kan straffen dog i medfør af straffelovens  

 § 263, stk. 3 , stige til fængsel indtil 4 år.
 Bestemmelserne er indsat i straffeloven ved lov nr. 229 af 6. juni 1985,  

 der er udarbejdet på grundlag Straffelovrådets betænkning nr. 1032/1985 om  

 datakriminalitet, jf. herom ovenfor i afsnit 2.1. Strafferammen i stk. 3 er  

 forhøjet fra 2 til 4 års fængsel ved lov nr. 6 af 3. januar 1992. Der  

 henvises herom til Folketingstidende 1991-92, Forhandlingerne, sp. 1187-1189,  

 1442-1467, 4253-4257, 4562, Tillæg A, sp. 1829-1918, og Tillæg B, sp.  

 301-306.
Ifølge bet. 1032/1985, s. 79, omfatter udtrykket »andre særligt  

 skærpende omstændigheder« i stk. 3 bl.a. tilfælde, hvor udnyttelse eller  

 videregivelse af oplysningerne kan være forbundet med betydelige  

 skadevirkninger for offentlige eller private interesser.
Herunder vil f.eks.  

 falde tilfælde, hvor gerningsmanden skaffer sig adgang til offentlige  

 edb-registre.
4.2.2. Retsplejelovens regler om indgreb i  

 meddelelseshemmeligheden Reglerne om indgreb i meddelelseshemmeligheden findes i retsplejelovens  

 kapitel 71 (§§ 780-791). Bestemmelserne har fået deres nuværende udformning  

 ved lov nr. 227 af 6. juni 1985, der er udarbejdet på grundlag af  

 Strafferetsplejeudvalgets betænkning nr. 1023/1984 om politiets indgreb i  

 meddelelseshemmeligheden og anvendelse af agenter.
Der henvises herom til  

 Folketingstidende 1984-85, Forhandlingerne, sp. 5403-5406, 5985-6027,  

 10678-10703, 11229-11239, Tillæg A, sp. 2955-3054, Tillæg B, sp. 1709-1716 og  

 2225-2230.
I retsplejelovens § 780, stk. 1 , opregnes de typer af indgreb, der  

 omfattes af reguleringen, nemlig telefonaflytning, anden aflytning,  

 teleoplysning, brevåbning og brevstandsning.
Ved teleoplysning forstås ifølge  

 stk. 1, nr. 3, oplysning om, hvilke telefoner m.v. der sættes i forbindelse  

 med en bestemt telefon m.v., selv om indehaveren af sidstnævnte apparat ikke  

 har givet tilladelse hertil.
Indgreb i meddelelseshemmeligheden sker efter  

 rettens kendelse, jf. § 783, stk. 1 . Såfremt indgrebets formål ville  

 forspildes, hvis man skulle afvente retskendelse, kan politiet dog efter §  

 783, stk. 3, træffe beslutning om at foretage indgrebet.
I disse tilfælde  

 skal politiet inden 24 timer forelægge sagen for retten.
Inden retten træffer  

 afgørelse efter § 783, skal der beskikkes en advokat for den, som indgrebet  

 vedrører, og advokaten skal have lejlighed til at udtale sig, jf. nærmere  

§§ 784 og 785 .
 Betingelserne for at foretage indgrebene fremgår af § 781 . Efter  

stk. 1, nr. 1 , må indgrebet kun foretages, såfremt der er bestemte  

 grunde til at antage, at der på den pågældende måde gives meddelelser eller  

 foretages forsendelser til eller fra en mistænkt (mistankekravet). Herudover  

 kræves efter stk. 1, nr. 2 , at indgrebet må antages at være af  

 afgørende betydning for efterforskningen (indikationskravet). Endelig kræves  

 efter stk. 1, nr. 3 , som udgangspunkt, at efterforskningen angår en  

 lovovertrædelse, der efter loven kan straffes med fængsel i 6 år eller  

 derover (kriminalitetskravet). Herudover indeholder § 782, stk. 1, et  

 proportionalitetskrav, dvs. et krav om, at der ikke må være misforhold mellem  

 på den ene side indgrebets formål og sagens betydning og på den anden side  

 den krænkelse og ulempe, som indgrebet forvolder hos den eller de personer,  

 som det rammer.
 Der gælder dog visse undtagelser fra kriminalitetskravet i § 781,  

 stk. 1, nr. 3.
For det første opregnes i bestemmelsen visse lovovertrædelser, hvor der -  

 uanset en lavere strafferamme - alligevel er adgang til at foretage indgreb i  

 meddelelseshemmeligheden.
Det drejer sig om forsætlige overtrædelser af  

 straffelovens kapitel 12 eller 13 (om forbrydelser mod statens selvstændighed  

 og sikkerhed og mod statsforfatningen og de øverste statsmyndigheder) eller  

 overtrædelser af straffelovens § 124, stk. 1, (om befrielse af en anholdt,  

 fængslet eller tvangsanbragt person; strafferammen går op til 2 års fængsel),  

 § 125 (om at hjælpe en fange på flugt; strafferammen går op til 2 års  

 fængsel), § 127, stk. 1, (om at unddrage sig krigstjeneste eller tilskynde  

 nogen, der hører til krigsmagten, til ulydighed mod tjenstlige befalinger;  

 strafferammen går op til 2 års fængsel) § 193, stk. 1, (om omfattende  

 forstyrrelser af samfærdselsmidler m.v. eller forsyningen med vand, gas,  

 elektricitet m.v.; strafferammen går op til 4 års fængsel), § 266 (om  

 trusler; strafferammen går op til 2 års fængsel), § 281 (om afpresning;  

 strafferamme på 11/2 års fængsel - under skærpende omstændigheder dog op til  

 6 års fængsel) eller § 289 (om grov skattesvig og grove  

 toldlovsovertrædelser; strafferammen går op til 4 års fængsel).
 Herudover fastsætter § 781, stk. 2, at ved mistanke om gentagne  

 fredskrænkelser som omhandlet i § 265 (om polititilhold) kan der foretages  

 teleoplysning - men ikke de øvrige indgreb i meddelelseshemmeligheden, som er  

 opregnet i § 780, stk. 1 - blot mistanke- og indikationskravet er opfyldt.  

 Endelig indeholder § 781, stk. 3, en særlig regel om brevstandsning og  

 brevåbning.
For så vidt angår teleoplysning gælder endvidere en særlig regel i § 786,  

 stk. 2, hvorefter der kan indhentes oplysning om, hvilke telefoner m.v., der  

 sættes i forbindelse med en bestemt telefon m.v., med samtykke fra  

 indehaveren af sidstnævnte apparat.
I denne situation gælder ingen af  

 betingelserne i §§ 781-782, men der kræves fortsat retskendelse.
 Spørgsmålet om at undtage overtrædelser af straffelovens § 263, stk.  

 3 (og den parallelle bestemmelse om grove husfredskrænkelser i § 264,  

 stk. 2) fra kriminalitetskravet i retsplejelovens § 781, stk. 1, nr.  

 3, blev drøftet i forbindelse med lovændringen i 1985. Betænkningens  

 lovudkast og det fremsatte lovforslag medtog straffelovens § 264, stk. 2, i  

 opregningen af lovovertrædelser, der var undtaget fra kriminalitetskravet.  

 Retsudvalgets betænkning (Folketingstidende 1984-85, Tillæg B, sp. 1709-1716)  

 indeholdt et ændringsforslag, der yderligere medtog straffelovens § 263, stk.  

 3, under henvisning til, at denne bestemmelse svarer til § 264, stk. 2.
 Ændringsforslaget blev vedtaget under 2. behandlingen, men Retsudvalgets  

 tillægsbetænkning (Folketingstidende 1984-85, Tillæg B, sp. 2225-2230)  

 indeholdt et ændringsforslag, hvorefter både § 263, stk. 3, og § 264, stk. 2,  

 udgik af den foreslåede bestemmelse i retsplejelovens § 781, stk. 1, nr. 3.  

 Lovforslaget blev vedtaget med den sidstnævnte ændring, der i  

 tillægsbetænkningen var ledsaget af følgende bemærkninger (a.st. sp.  

 2226-2227):
»Henvisningen til straffelovens § 263, stk. 3, og § 264, stk. 2,  

 indebærer en unødig udvidelse af adgangen til indgreb i  

 meddelelseshemmeligheden foranlediget af forslag til lov om ændring af  

 straffeloven (Datakriminalitet), hvor strafferammen i de nævnte bestemmelser  

 er 2 år og lovovertrædelsen består i forsætlig fremskaffelse af oplysninger  

 om en virksomheds erhvervshemmeligheder.« Der er således ikke efter de gældende regler mulighed for at foretage  

 indgreb i meddelelseshemmeligheden ved efterforskningen af sager om  

 overtrædelse af straffelovens § 263, stk. 2 og 3, medmindre der alene er tale  

 om teleoplysning med den forurettedes samtykke.
4.2.3. Påtalereglerne Ifølge straffelovens § 275, stk. 1 , er bl.a. overtrædelse af  

 straffelovens § 263 som udgangspunkt undergivet privat påtale, dvs. at  

 forurettede selv må anlægge en såkaldt privat straffesag.
Efter § 275,  

stk. 2 , er der dog også mulighed for såkaldt betinget offentlig  

 påtale.
Det indebærer, at anklagemyndigheden kan rejse tiltale for  

 overtrædelse af bestemmelsen, hvis den forurettede anmoder om det.
 Det fremgår endvidere af retsplejelovens § 727, stk. 2 , at  

 offentlig påtale af en lovovertrædelse, der er undergivet privat påtale, kan  

 ske, »hvis almene hensyn kræver det«.
Der har i retspraksis været en vis tvivl om, hvorvidt § 727, stk. 2, kan  

 anvendes, hvor der - som i straffelovens § 275 - alternativt til den private  

 påtale er hjemlet betinget offentlig påtale.
I dommen gengivet i Ugeskrift  

 for Retsvæsen 1979, s. 435 , kom Østre Landsret til, at den dagældende  

 bestemmelse i retsplejelovens § 725, stk. 3, (der svarer til den nugældende §  

 727, stk. 2) kunne anvendes af anklagemyndigheden til at rejse tiltale i en  

 sådan situation, selv om forurettede ikke havde anmodet om offentlig påtale  

 efter straffelovens § 275, stk. 2. I dommen gengivet i Ugeskrift for  

 Retsvæsen 1992, s. 187 , kom Vestre Landsret til det modsatte resultat.
Det er Justitsministeriets opfattelse, at der er adgang til offentlig  

 påtale efter retsplejelovens § 727, stk. 2, i sager, hvor der som alternativ  

 til privat påtale er hjemmel for betinget offentlig påtale.
Der henvises i  

 den forbindelse til Hans Gammeltoft-Hansen i Kommenteret Retsplejelov (5.  

 udg. 1994) , bind III, s. 40 (note 7 til § 727).
4.3. Justitsministeriets overvejelser Justitsministeriet er enig med Rigsadvokaten i, at der ikke er behov for  

 at forhøje strafferammen i straffelovens § 263, stk. 3, der så sent  

 som i 1992 er hævet fra 2 til 4 års fængsel.
Denne fremgangsmåde ville  

 endvidere ikke skabe adgang til indgreb i meddelelseshemmeligheden i sager,  

 der alene er omfattet af bestemmelsen i straffelovens § 263, stk. 2, hvor  

 strafferammen går op til 6 måneders fængsel.
Der er så meget desto mindre  

 grundlag for at hæve strafferammen i stk. 2 til 6 års fængsel.
 For så vidt angår spørgsmålet om indgreb i meddelelseshemmeligheden  

 kan Justitsministeriet tilslutte sig Strafferetsplejeudvalgets principielle  

 synspunkt (jf. bet. 1023/1984, s. 51-52), hvorefter der generelt bør sættes  

 snævre grænser for politiets indgreb i meddelelseshemmeligheden.
 Som også fremhævet af Strafferetsplejeudvalget er der imidlertid nye  

 kriminalitetsformer, hvor sædvanlige efterforskningsmetoder ikke rækker til.
 Der må derfor foretages en afvejning mellem på den ene side den ulempe  

 eller skade, som indgrebet er forbundet med for samfundet og for den enkelte,  

 som indgrebet rammer, og på den anden side den betydning, indgrebet har som  

 middel til opklaring og bekæmpelse af kriminalitet, samt kriminalitetens art  

 og grovhed.
 Efter Justitsministeriets opfattelse har udviklingen siden 1985 - hvor  

 Folketinget senest drøftede spørgsmålet om indgreb i meddelelseshemmeligheden  

 over for »hacker-kriminalitet« - vist behov for at anvende dette  

 efterforskningsmiddel over for kriminalitet, der begås ad elektronisk vej, og  

 hvor mere traditionelle efterforskningsmetoder derfor ikke er anvendelige.  

 »Hacker-kriminalitet« begås således typisk ved, at gerningsmanden  

 fra sin egen pc'er og gennem et modem kobler sig på det offentlige telefonnet  

 eller eventuelt et datanet og derfra gennem forurettedes modem eller en  

 tilsvarende »indgang« skaffer sig adgang til forurettedes  

 dataanlæg.
Ganske vist er det som nævnt ovenfor i pkt. 4.2.2. muligt at foretage  

 teleoplysning med samtykke fra en forurettet, jf. retsplejelovens § 786, stk.  

 2. Den fremgangsmåde er imidlertid langt fra altid tilstrækkelig.
Der kan  

 således være forurettede, der modsætter sig politiets indblanding, jf. herved  

 ovenfor pkt. 4.1. om påtalespørgsmålet.
Langt vigtigere er det imidlertid, at  

 politiet - når det f.eks. med samtykke fra en forurettet er lykkedes at finde  

 en mistænkt - ofte vil have behov for at foretage teleoplysninger med  

 udgangspunkt i den mistænktes telefon m.v. for at belyse omfanget af hans  

 mulige kriminelle aktivitet over for andre ofre.
Hertil kommer yderligere, at  

 der kan være behov for telefonaflytning; ikke så meget med hensyn til  

 samtaler som med hensyn til datakommunikation for derigennem at klarlægge den  

 nærmere karakter af den strafbare handling, dvs. hvad den mistænkte foretager  

 sig med hensyn til fremmede dataanlæg.
Det er på denne baggrund Justitsministeriets opfattelse, at der i sager om  

 overtrædelse af straffelovens § 263, stk. 2, og § 263, stk. 3, jf. stk. 2,  

 bør være mulighed for at foretage telefonaflytning og teleoplysning, uanset  

 kriminalitetskravet ikke er opfyldt.
Derimod ses der ikke at være anledning  

 til at give mulighed for at foretage anden aflytning, brevåbning eller  

 brevstandsning.
De almindelige regler om mistankekrav, indikationskrav og  

 proportionalitetskrav vil fortsat skulle finde anvendelse.
Det betyder, at  

 indgreb i meddelelseshemmeligheden kun kan ske, hvis det er af afgørende  

 betydning for efterforskningen.
Endvidere indebærer mistankekravet, at politiet over for retten skal kunne  

 godtgøre, at der foreligger bestemte grunde til at antage, at der ved  

 telekommunikation gives meddelelser eller foretages forsendelser til eller  

 fra en mistænkt.
Der skal altså foreligge en konkret mistanke mod den person,  

 indgrebet retter sig imod, om, at den pågældende i videre omfang begår  

 »hackerkriminalitet«.
En overtrædelse af straffelovens § 263, stk.  

 2, kan f.eks. opdages ved, at en virksomhed gennem sin interne registrering  

 (»logning«) af brugen af virksomhedens dataanlæg konstaterer en  

 uberettiget anvendelse af anlægget udefra.
Indgreb i meddelelseshemmeligheden  

 vil således f.eks. i denne situation forudsætte, at der er tale om opkald af  

 en sådan varighed eller hyppighed, at der sammenholdt med virksomhedens  

 interne registrering af aktiviteterne i dataanlægget og eventuelt andre  

 oplysninger er grundlag for at mistænke en bestemt person for, at denne også  

 i andre tilfælde overtræder eller forsøger at overtræde § 263. Enkeltstående  

 fejlopkald til et forkert dataanlæg, hvor man afbryder forbindelsen efter at  

 have konstateret, at anlæggets »velkomstbillede« ikke er det rette,  

 medfører derfor ikke, at man kan blive udsat for telefonaflytning eller  

 teleoplysning.
 Der henvises i øvrigt til de specielle bemærkninger til lovforslagets § 2,  

 nr. 1.
 Justitsministeriet finder ikke på det foreliggende grundlag anledning til  

 at foreslå ændringer i reglerne om adgangen til offentlig påtale , men  

 dette spørgsmål kan overvejes af det udvalg, der skal overveje eventuelle  

 yderligere lovændringer med henblik på bekæmpelse af datakriminalitet, jf. de  

 almindelige bemærkninger, pkt. 2.2. Det forudsættes i den forbindelse, at der  

 - hvad der som nævnt ovenfor i afsnit 4.2.3. må anses for at være gældende  

 ret - er adgang til offentlig påtale i sager om overtrædelse af straffelovens  

 § 263, stk. 2 og 3, hvis almene hensyn kræver det.
 Endelig bemærkes, at Justitsministeriet for at følge udviklingen på  

 området i de kommende år vil indhente og offentliggøre oplysninger fra  

 politikredsene om anvendelsen af telefonaflytning og teleoplysning i  

 efterforskningen af sager om overtrædelse af straffelovens § 263, stk. 2-3,  

 og udfaldet af sådanne sager.
5. »Tyveri af telefontid« 5.1. Rigsadvokatens udtalelse Rigsadvokaten har i sin udtalelse oplyst, at der findes at være behov for  

 ændring af retsplejelovens bestemmelser om indgreb i  

 meddelelseshemmeligheden, således at det i videre omfang bliver muligt at  

 foretage teleoplysning i sager om »tyveri af telefontid«.
5.2. Den tekniske fremgangsmåde Ved »tyveri af telefontid« forstås sager, hvor en udenforstående  

 misbruger en abonnents telefonsystem eller anden telekommunikationstjeneste  

 på en sådan måde, at udgiften til telefonsamtalen m.v. påføres denne  

 abonnents regning.
Lovovertrædelser af denne karakter kan begås på flere måder.
Misbrug kan  

 bl.a. ske ved, at gerningsmanden fra en ekstern telefon m.v. ringer til  

 forurettedes telefon (omstillingsanlæg) og derfra foretager opkald til en  

 tredje telefon m.v. for forurettedes regning.
Det kan være et led i  

 lovovertrædelsen, at der fra et eksternt dataanlæg foretages ændringer i  

 opsætningen af omstillingsanlægget, således at den førnævnte fremgangsmåde  

 muliggøres.
 Der kan endvidere ske misbrug af kontoordninger (f.eks. telefonkort eller  

 såkaldte NUI-koder), hvor kontohaveren ved opkald til et centralt dataanlæg  

 og indtastning af kontonummer og PIN-kode kan foretage telefonsamtaler eller  

 anden telekommunikation fra en hvilken som helst telefon m.v., ofte således  

 at udgiften påføres regningen for vedkommendes faste  

 telekommunikationsforbindelse (telefonnummer m.v.). En uvedkommende  

 tredjemand, der kommer i besiddelse af et kontonummer og den tilhørende  

 PIN-kode, har mulighed for at foretage telekommunikation fra en hvilken som  

 helst telefon m.v. for kontohaverens regning.
 Disse lovovertrædelser sker således ved hjælp af telefon eller anden  

 telekommunikation.
5.3. Gældende ret For efterforskningen af lovovertrædelser, der sker ved brug af  

 telekommunikation, har det stor betydning, om det er muligt at anvende  

 indgreb i meddelelseshemmeligheden.
I dommen, der er gengivet i Ugeskrift for Retsvæsen 1993, s. 1 ,  

 har Højesteret i en sag om »tyveri af telefontid« fastslået, at  

 betingelserne i retsplejelovens § 781 om indgreb i meddelelseshemmeligheden  

 skulle være opfyldt, for at anklagemyndigheden efter retsplejelovens regler  

 om edition (dvs. regler om tredjemands udlevering af dokumenter eller andre  

 bevismidler), jf. § 827, stk. 1, jf. § 824, stk. 1, kunne kræve udleveret de  

 såkaldte abonnakudskrifter, som telefonselskabet af egen drift havde  

 udarbejdet efter, at abonnenten havde anmeldt sagen til politiet.
Disse  

 abonnakudskrifter viste, hvilke telefonnumre tiltaltes telefon havde været  

 sat i forbindelse med i en bestemt periode.
Højesteret har i dommen gengivet  

 i Ugeskrift for Retsvæsen 1995, s. 374 , fastslået, at betingelserne i  

 § 781 tilsvarende skal være opfyldt, for så vidt angår politiets indhentning  

 af teleoplysninger, der allerede, før politiet indledte en efterforskning,  

 var lagret af telefonselskabet.
 Det er således kun muligt at få udskrift af oplysninger om, hvilke  

 telefoner en mistænkts telefon sættes i forbindelse med - eller har været sat  

 i forbindelse med - hvis der er tale om efterforskning af en lovovertrædelse,  

 der kan medføre fængsel i 6 år, eller en af de særligt opregnede  

 lovovertrædelser i retsplejelovens § 781, stk. 1, nr. 3.
 De gældende regler om indgreb i meddelelseshemmeligheden er i øvrigt  

 beskrevet ovenfor i pkt. 4.2.2.
 Det er ikke ganske afklaret i retspraksis, hvilken straffebestemmelse  

 »tyveri af telefontid« skal henføres under.
I Højesterets dom gengivet i Ugeskrift for Retsvæsen 1993, s. 1 ,  

 var der under straffesagen, der førtes som tilståelsessag, rejst tiltale for  

 overtrædelse af straffelovens § 276 om tyveri.
I Vagn Greve m.fl.:  

 Kommenteret straffelov.
Speciel del (5. udg. 1994), s. 356 og 428, anføres  

 imidlertid, at forholdet ikke er tyveri, men brugstyveri, jf. straffelovens §  

 293, stk. 1. Dette resultat kom kriminalretten i Silkeborg til i en utrykt  

 afgørelse af 12. februar 1993. I Kommenteret Straffelov, s. 428, refereres  

 imidlertid en utrykt afgørelse fra Østre Landsret fra 1993 om indgreb i  

 meddelelseshemmeligheden, hvor der var rejst tiltale for overtrædelse af  

 straffelovens § 279 a om databedrageri.
 Straffen for brugstyveri efter straffelovens § 293, stk. 1, er under  

 skærpende omstændigheder fængsel indtil 2 år, mens straffen for tyveri efter  

 § 276 under skærpende omstændigheder er fængsel indtil 4 år, jf. § 286, stk.  

 1. Ingen af disse lovovertrædelser opfylder således kriminalitetskravet i  

 retsplejelovens § 781, stk. 1, nr. 3, hvorefter det bl.a. er en betingelse  

 for indgreb i meddelelseshemmeligheden, at efterforskningen angår en  

 forbrydelse, der efter loven kan straffes med fængsel i 6 år eller derover.  

 Overtrædelse af straffelovens § 279 a kan imidlertid under skærpende  

 omstændigheder straffes med fængsel indtil 8 år, jf. § 286, stk. 2. For denne  

 lovovertrædelse er det således muligt at foretage teleoplysning, men kun hvis  

 der foreligger skærpende omstændigheder.
5.4. Justitsministeriets overvejelser Som nærmere beskrevet ovenfor under pkt. 4.3. må der ved indgreb i  

 meddelelseshemmeligheden foretages en afvejning mellem på den ene side den  

 ulempe eller skade, som indgrebet er forbundet med for samfundet og for den  

 enkelte, som indgrebet rammer, og på den anden side den betydning, indgrebet  

 har som middel til opklaring og bekæmpelse af kriminalitet, samt  

 kriminalitetens art og grovhed.
På lignende måde som med »hacker-kriminaliteten« begås også  

 »tyveri af telefontid« ved hjælp af telefon eller anden  

 telekommunikationstjeneste.
Derfor er de mere traditionelle  

 efterforskningsmetoder ikke anvendelige.
For at opklare disse  

 lovovertrædelser er der således behov for at foretage teleoplysning, ikke  

 blot med udgangspunkt i en forurettets telefon m.v., jf. retsplejelovens §  

 786, stk. 2, (omtalt ovenfor i pkt. 4.2.2. og 4.3.), men også med  

 udgangspunkt i den mistænktes telefon m.v.
Det er på denne baggrund Justitsministeriets opfattelse, at der i de  

 omhandlede sager bør være mulighed for at foretage teleoplysning, uanset at  

 kriminalitetskravet ikke er opfyldt.
De almindelige regler om mistankekrav,  

 indikationskrav og proportionalitetskrav vil fortsat skulle finde anvendelse.  

 Om betydningen af, at mistankekravet finder anvendelse, henvises til  

 bemærkningerne ovenfor i pkt. 4.3. Der henvises i øvrigt til de specielle  

 bemærkninger til lovforslagets § 2, nr. 2.
 6. Lovforslagets økonomiske og administrative konsekvenser m.v.
 Lovforslaget skønnes ikke at have økonomiske eller administrative  

 konsekvenser for det offentlige af betydning.
 Lovforslaget har ingen miljømæssige eller erhvervsøkonomiske konsekvenser  

 og indeholder ikke EU-retlige aspekter.
 7. Hørte myndigheder m.v.
 Lovforslaget har været sendt til høring hos:
 Præsidenterne for Østre og Vestre Landsret, Københavns Byret, retterne i  

 Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Det Danske Center for  

 Menneskerettigheder og Forskningsministeriet.
Bemærkninger til lovforslagets enkelte bestemmelser I bilaget til lovforslaget er de foreslåede bestemmelser sammenholdt med  

 de gældende regler.
Til § 1 Den foreslåede ændring af straffelovens § 163 indebærer, at bestemmelsen -  

 der i dag kun omfatter skriftlige erklæringer og bevidnelser - udvides til  

 også at omfatte erklæringer og bevidnelser, der er afgivet ved »andet  

 læsbart medie«, jf. nærmere om baggrunden herfor i de almindelige  

 bemærkninger, pkt. 3. Herudover er der foretaget en sproglig ajourføring af  

 bestemmelsen, ligesom den foreslåede bestemmelse indeholder en selvstændig  

 strafferamme i stedet for blot at henvise til strafferammen i § 162. Bortset  

 fra ændringen af kravet om skriftlighed er der ikke herved tilsigtet nogen  

 realitetsændringer.
Som anført i de almindelige bemærkninger, pkt. 3.2., er det ikke fundet  

 ønskeligt eller hensigtsmæssigt fuldstændigt at afskaffe skriftlighedskravet,  

 således at også mundtlige erklæringer omfattes af bestemmelsen.
Afgrænsningen  

 af det strafbare område beror med den foreslåede formulering på et visuelt  

 kriterium, dvs. om erklæringen for afgiveren fremtræder - eller dog kan  

 fremtræde - i læsbar form, f.eks. på et stykke papir eller på en dataskærm.
 Med den foreslåede ændring vil bestemmelsen f.eks. også omfatte  

 erklæringer m.v. afgivet ved edb-diskette eller andet eksternt  

 edb-lagringsmedie, elektronisk post eller EDI (»electronic data  

 interchange«, dvs. elektronisk dataudveksling på grundlag af en på  

 forhånd fastlagt standard for indhold og struktur).
 På baggrund af det nævnte visuelle kriterium omfatter bestemmelsen  

ikke tilfælde, hvor erklæringen kun kan fremtræde i læsbar form for  

 modtageren, f.eks. ved indtastning af oplysninger på en telefon, eller ved  

 indtaling over telefonen til et dataanlæg, der gennem talegenkendelse kan  

 omsætte erklæringen til læsbar form.
Til § 2 Til nr. 1 Den foreslåede ændring af retsplejelovens § 781 indebærer, at der bliver  

 mulighed for at foretage telefonaflytning og teleoplysning i sager om  

 overtrædelse af straffelovens § 263, stk. 2, om den, der uberettiget skaffer  

 sig adgang til en andens oplysninger eller programmer, der er bestemt til at  

 bruges i et anlæg til elektronisk databehandling (såkaldt  

 »hacker-kriminalitet«). Tilsvarende gælder i sager om overtrædelse  

 af reglen om skærpelse af straffen i § 263, stk. 3, der finder anvendelse,  

 hvis forholdet begås med forsæt til at skaffe sig eller gøre sig bekendt med  

 oplysninger om en virksomheds erhvervshemmeligheder eller under andre særligt  

 skærpende omstændigheder.
Baggrunden for forslaget er beskrevet i de  

 almindelige bemærkninger, pkt. 4.
Med forslaget fraviges det almindelige kriminalitetskrav i retsplejelovens  

 § 781, stk. 1, nr. 3, hvorefter indgreb i meddelelseshemmeligheden som  

 udgangspunkt forudsætter, at efterforskningen angår en lovovertrædelse, som  

 efter loven kan straffes med fængsel i 6 år eller derover.
De almindelige  

 regler om bl.a. mistankekrav (§ 781, stk. 1, nr. 1), indikationskrav (§ 781,  

 stk. 1, nr. 2) og proportionalitetskrav (§ 782, stk. 1) gælder uændret.
Til nr. 2 Den foreslåede ændring af retsplejelovens § 781 indebærer, at der bliver  

 mulighed for at foretage teleoplysning i sager om overtrædelse af  

 straffelovens § 279 a eller § 293, stk. 1, begået ved anvendelse af en  

 telekommunikationstjeneste.
Baggrunden for forslaget er beskrevet i de  

 almindelige bemærkninger, pkt. 5.
Med forslaget fraviges det almindelige kriminalitetskrav i retsplejelovens  

 § 781, stk. 1, nr. 3, hvorefter indgreb i meddelelseshemmeligheden som  

 udgangspunkt forudsætter, at efterforskningen angår en lovovertrædelse, som  

 efter loven kan straffes med fængsel i 6 år eller derover.
De almindelige  

 regler om bl.a. mistankekrav (§ 781, stk. 1, nr. 1), indikationskrav (§ 781,  

 stk. 1, nr. 2) og proportionalitetskrav (§ 782, stk. 1) gælder uændret.
Som det fremgår af lovforslaget, fraviges § 781, stk. 1, nr. 3, hvad enten  

 lovovertrædelsen henføres under straffelovens § 279 a om databedrageri eller  

 § 293, stk. 1, om brugstyveri.
Baggrunden for denne formulering er, at det  

 ikke er afklaret i retspraksis, hvilken straffebestemmelse det omhandlede  

 misbrug af en telekommunikationstjeneste skal henføres under, jf. nærmere de  

 almindelige bemærkninger, pkt. 5.3. Justitsministeriet har overvejet ved en  

 ændring af straffeloven at afklare dette spørgsmål.
Det er dog ikke fundet  

 hensigtsmæssigt at foretage en sådan ændring uden en mere dybtgående  

 vurdering af de tekniske fremgangsmåder, der anvendes ved lovovertrædelser af  

 denne karakter.
Det bemærkes i den forbindelse, at forskelle i den tekniske  

 fremgangsmåde, jf. de almindelige bemærkninger, pkt. 5.2., eventuelt kan  

 begrunde anvendelse af forskellige straffebestemmelser.
Det er imidlertid  

 Justitsministeriets opfattelse, at »tyveri af telefontid« vil kunne  

 henføres under enten straffelovens § 279 a eller § 293, stk. 1.
 Spørgsmålet om ændringer i den strafferetlige regulering af dette  

 spørgsmål kan overvejes nærmere af det udvalg, der skal overveje eventuelle  

 yderligere lovændringer med henblik på bekæmpelse af datakriminalitet, jf. de  

 almindelige bemærkninger, pkt. 2.2.
 Den lovovertrædelse, der efter lovforslaget kan begrunde indgreb i  

 meddelelseshemmeligheden i form af teleoplysning, er en overtrædelse af af  

 straffelovens § 279 a om databedrageri eller § 293, stk. 1, om brugstyveri  

 »begået ved anvendelse af en telekommunikationstjeneste«.  

 Bestemmelsen omfatter sager, hvor en udenforstående misbruger en abonnents  

 telefonsystem eller anden telekommunikationstjeneste på en sådan måde, at  

 udgiften til telefonsamtalen m.v. påføres denne abonnents regning, hvad enten  

 forholdet henføres under straffelovens § 279 a eller § 293, stk. 1.
Bestemmelsen tager sigte på tilfælde, hvor gerningsmanden via en ekstern  

 adgang til forurettedes telefon m.v. misbruger denne.
Bestemmelsen tager  

ikke sigte på sager, hvor gerningsmanden generelt har adgang til  

 anvende den pågældende telefon m.v., men hvor den konkrete brug er  

 uberettiget, f.eks. ansattes anvendelse af en telefon på arbejdspladsen til  

 private formål.
I de situationer, hvor misbruget sker direkte fra  

 forurettedes telefon m.v., er der mulighed for at foretage teleoplysning med  

 samtykke fra forurettede, jf. retsplejelovens § 786, stk. 2, der er omtalt i  

 de almindelige bemærkninger, pkt. 4.2.2. Der er således ikke i disse  

 situationer behov for at fravige kriminalitetskravet.
Til § 3 Det foreslås, at loven træder i kraft den 1. juli 1996.
Til § 4 Bestemmelsen fastsætter lovens territoriale gyldighedsområde.
Den  

 indebærer, at loven ikke gælder for Færøerne og Grønland.
Lovforslagets § 1 om ændring af straffelovens § 163 kan dog sættes  

 i kraft for Færøerne ved kongelig anordning.
Det er unødvendigt at fastslå,  

 at lovforslagets § 1 ikke gælder for Grønland, da straffeloven ikke gælder  

 for Grønland.
For Grønland gælder en særlig kriminallov, og der er derfor  

 ikke hjemmel til at sætte lovforslaget i kraft for Grønland.
 For så vidt angår ændringerne af retsplejelovens § 781 bemærkes, at det er  

 unødvendigt at fastslå, at lovforslagets § 2 ikke gælder for Færøerne  

 og Grønland, da retsplejeloven ikke gælder for disse dele af riget, for  

 hvilke der gælder særlige love.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I straffeloven, jf. lovbekendtgørelse nr. 886 af 30. oktober 1992, som  

 ændret senest ved lov nr. 309 af 17. maj 1995, foretages følgende ændring:
 1. § 163 affattes således:
»§ 163. Den, som i øvrigt til brug i retsforhold, der  

 vedkommer det offentlige, skriftligt eller ved andet læsbart medie afgiver  

 urigtig erklæring eller bevidner noget, som den pågældende ikke har viden om,  

 straffes med bøde, hæfte eller fængsel indtil 4 måneder.« »§ 163. Med samme straf som i § 162 anført straffes den, som  

 i øvrigt til brug i retsforhold, der vedkommer det offentlige, afgiver  

 urigtig skriftlig erklæring eller skriftlig bevidner noget, hvorom han ingen  

 kundskab har.« § 2 I lov om rettens pleje, jf. lovbekendtgørelse nr. 905 af 10. november  

 1992, som ændret senest ved lov nr. 903 af 29. november 1995 og nr. 1072,  

 1079 og 1091 af 20. december 1995, foretages følgende ændringer:
 1. I § 781 indsættes efter stk. 1 som nyt stykke:
»Stk. 2 . Er betingelserne i stk. 1, nr. 1 og 2, opfyldt kan  

 telefonaflytning og teleoplysning endvidere foretages, såfremt mistanken  

 angår fredskrænkelser som omhandlet i straffelovens § 263, stk. 2, eller §  

 263, stk. 3, jf. stk. 2.« Stk. 2-4 bliver herefter stk. 3-5.
 2. I § 781, stk. 2 , der bliver stk. 3, indsættes som 2.  

 pkt. :
»Det samme gælder, såfremt mistanken angår en overtrædelse af  

 straffelovens § 279 a eller § 293, stk. 1, begået ved anvendelse af en  

 telekommunikationstjeneste.« »§ 781. Indgreb i meddelelseshemmeligheden må kun foretages,  

 såfremt 1) der er bestemte grunde til at antage, at der på den pågældende måde  

 gives meddelelser eller foretages forsendelser til eller fra en mistænkt, 2) indgrebet må antages at være af afgørende betydning for  

 efterforskningen og 3) efterforskningen angår en lovovertrædelse, som efter loven kan straffes  

 med fængsel i 6 år eller derover, en forsætlig overtrædelse af straffelovens  

 kapitler 12 eller 13 eller en overtrædelse af straffelovens §§ 124, stk. 1,  

 125, 127, stk. 1, 193, stk. 1, 266, 281 eller 289.
 Stk. 2. Er betingelserne i stk. 1, nr. 1, og 2, opfyldt, kan  

 teleoplysning endvidere foretages, såfremt mistanken angår gentagne  

 fredskrænkelser som omhandlet i straffelovens § 265.
