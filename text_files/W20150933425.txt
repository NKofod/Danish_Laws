Pressenævnets kendelse i sag nr. 15-70-00778 Resumé Fodboldspiller hængt ud JydskeVestkysten skrev Eks-[fodboldklubspiller] går til bekendelse i norsk avis om en fodboldspiller, der var afhængig af at gamble.
Artiklen var illustreret af en artikel, hvor en anden fodboldspiller, der intet har med artiklen at gøre, står forrest.
Derved kan læserne tro, at det er ham, der går til bekendelse, og det kritiserer Pressenævnet.
 Pressenævnets begrundelse og afgørelse:
God presseskik Det fremgår af de vejledende regler for god presseskik, at oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, jf. punkt A.3 [Klager] har som forreste person i det billede, som JydskeVestkysten har offentliggjort i forbindelse med artiklen, en ganske fremtrædende plads.
Pressenævnet finder på den baggrund, at man som læser meget nærliggende vil opfatte, at der er tale om [Klager], der går til bekendelse i norsk avis, ligesom artiklens omtale af, at der herskede en stærk spillerkultur i [Fodboldklub], giver læseren et indtryk af, at [Klager] var en del af denne gamblingkultur.
Pressenævnet finder, dette kan virke både agtelsesforringende for [Klager] og skadeligt for hans omdømme, blandt andet i forhold til mulige sponsorer.
 På den baggrund udtaler Pressenævnet kritik af JydskeVestkysten.
Genmæle Det følger af medieansvarslovens § 36, stk. 1, at en anmodning om genmæle i massemedierne over for oplysninger af faktisk karakter, som er egnet til at påføre nogen økonomisk eller anden skade af betydning, og som er blevet bragt i et massemedie, skal tages til følge, medmindre oplysningernes rigtighed er utvivlsom.
 Da [Klager] har anmodet om genmæle over for oplysninger, der ikke er af faktisk karakter, foreligger der ikke grundlag for et genmæle.
 I medfør af medieansvarslovens § 49 pålægger Pressenævnet herefter den ansvarshavende redaktør af JydskeVestkysten og jv.dk efter retningslinjerne i lovens § 39 at offentliggøre følgende:
[rubrik] Pressenævnet kritiserer JydskeVestkysten for valg af billede [underrubrik] En artikel om en tidligere fodboldspiller, der var afhængig af gambling blev illustreret med et misvisende billede [tekst] JyskeVestkysten bragte i marts en artikel med overskriften Eks-[fodboldklubspiller] går til bekendelse i norsk avis.
I artiklen fortæller en tidligere fodboldspiller, at han blev afhængig af gambling, mens han spillede for klubben.
Artiklen var illustreret af et foto, hvor fodboldspilleren [Klager] står forrest i billedet.
Pressenævnet finder, at man som læser nemt kan få det indtryk, at det er [Klager], der går til bekendelse.
Det er forkert, og da det samtidig kan skade hans omdømme, får JydskeVestkysten kritik af Pressenævnet for at bruge billedet.
Pressenævnet har pålagt os at bringe ovennævnte meddelelse.
Hele kendelsen fra Pressenævnet kan læses på pressenaevnet.dk Pressenævnet bemærker, at nævnet i sin årsberetning for 2005 præciserede praksis vedrørende offentliggørelse på internettet.
En kendelse bør bringes i mediet i en periode, der svarer til den tid, i hvilken den påklagede artikel har været bragt, og der bør oprettes et link til kendelsen fra artiklen, hvis denne fortsat bringes på hjemmesiden.
 Afgjort den 19. maj 2015.
[Klager] har klaget over artiklen Eks-[fodboldklubspiller] går til bekendelse i norsk avis bragt den 19. marts 2015 i JydskeVestkysten samt på jv.dk, idet han mener, at god presseskik er tilsidesat.
Klagen omfatter endvidere mediets afslag på genmæle.
1 Sagsfremstilling JydskeVestkysten Esbjerg bragte den 19. marts 2015 artiklen Eks-[fodboldklubspiller] går til bekendelse i norsk avis.
Af artiklen fremgår følgende:
[..] Han var måske det allerstørste talent fra fodbold-Norges årgang 1984, og som 22-årig blev [eks-fodboldklubspiller] hentet til [fodboldklub] på en fireårig kontrakt.
Midtstopperen indfriede imidlertid aldrig forventningerne i den blå-hvide trøje, og det er efterhånden nogle år siden, at esbjergenserne har hørt noget til [eks-fodboldklubspiller].
Nu står fodboldspilleren imidlertid frem i den norske avis VG under overskriften Spilleafhængige [eks-fodboldklubspiller]: Gamblingen ødelagde min karriere.
Her fortæller han om mareridtet.
Den norske avis spørger i interviewet [eks-fodboldklub-spiller], hvornår problemerne startede, hvortil han svarer:
- Det startede allerede i Danmark, der var en ganske stærk spillekultur i klubben fra før.
Jeg kom til [Fodboldklub] som 22-årig og fik en millionløn.
- Hvor galt kunne det være? - For det meste kunne man i Esbjerg spille en million kroner op i ugen i en kiosk, fortæller han og fortsætter: Det har været galskab.
Helt galskab. - Jeg har vundet millioner, men jeg har også tabt mange, mange, mange millioner, siger den tidligere fodboldklubspiller til VG. Til højre for artiklen ses et billede af tre fodboldspillere under træning.
Af billedteksten fremgår følgende:
Den tidligere [eks-fodboldklubspiller], omgivet af [Person A] og [Klager]. [[Klager] står forrest i billedet.] Samme dag bragte jv.dk samme artikel og billede under overskriften Eks-[fodboldklubspiller] går til bekendelse om gambling i norsk avis. 2 Parternes synspunkter 2.1 [Klager]s synspunkter [Klager] har klaget til Pressenævnet, idet han mener, at JydskeVestkysten ved offentliggørelsen af hans billede ved siden af artiklen Eks-[fodboldklubspiller] går til bekendelse i norsk avis har tilsidesat god presseskik.
 Artiklen er skrevet på baggrund af artiklen Spilleavhengige [eks-fodboldklubspiller]: Gamblingen ødela karrieren min, som blev bragt den 18. marts 2015 på vg.no [Verdens Gang].
Ved at bringe et billede af ham i en helt anden sammenhæng  og hvor han er bærende (forreste) person  har JydskeVestkysten sat ham i forbindelse med nogle gamblingaktiviteter, som han på ingen måde har været del af, og som det endvidere heller ikke fremgår af artiklen, at han har deltaget i.
Som professionel fodboldspiller er det af afgørende betydning for fremtidige klubkontrakter og ansættelsesforhold, herunder hensynet til sponsorer, at han ikke direkte eller indirekte bliver sat i forbindelse med forhold, der er ulovlige, etisk angribelige eller som fremstår som tab af kontrol.
Alene det forhold, at der kan rejses en mistanke, er urimelig.
 JydskeVestkysten burde have efterkommet hans ønske om en offentliggørelse af en præcisering af, at han ikke var involveret i spillekulturen i [fodboldklub], ligesom han ikke havde noget med [eks-fodboldklubspiller]s spilafhængighed at gøre.
2.2 Jydske Vestkystens synspunkter JydskeVestkysten har afvist, at det strider mod god presseskik, at avisen bragte det pågældende arkivbillede.
Billedet er lovligt optaget, og det er relevant for historien, da billedet placerer [eks-fodboldklub-spiller] i Esbjerg, hvorfor billedet har en naturlig sammenhæng med det, som den norske fodboldspiller fortæller om i interviewet.
Efter JydskeVestkystens opfattelse insinuerer billedet, billedteksten eller artiklen hverken sammen eller hver for sig, at [Klager] skulle have deltaget i gamblingaktiviteter.
Billedet placerer [Klager] i klubben på samme tidspunkt som [eks-fodboldklubspiller], hvilket er faktuelt korrekt og desuden ikke skadeligt, krænkende eller agtelsesforringende.
JydskeVestkysten har afvist at bringe en præcisering af, at [Klager] ikke var involveret i gamblingkulturen, og at [Klager] ikke havde noget med [eks-fodboldklubspiller]s gambling at gøre.
JydskeVestkysten har nemlig aldrig fremført, at dette skulle være tilfældet.
Der var en gamblingkultur i [fodboldklub] på daværende tidspunkt, hvilket [eks-fodboldklubspiller] fortalte, og hvilket direktør [Person B], [Fodboldklub], bekræftede den 13. marts 2015 i JydskeVestkysten og på jv.dk dagen efter.
[Fodboldklub] udgøres af 25-30 kontraktspillere, hvortil kommer ledere, frivillige, amatørspillere på forskellige niveauer, som tilsammen udgør hundredvis af mennesker.
En fodboldspillers ludomani og beretning om sin tid i klubben er ikke at betragte som et angreb på klubbens medlemmer og ansatte, hvorfor JydskeVestkysten ikke mener, at der skal ske forelæggelse af oplysninger for alle medlemmer og ansatte.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Martin Lavesen, Inger Bach, Ulrik Holmstrup og Marianne Druedahl.
God presseskik Det fremgår af de vejledende regler for god presseskik, at oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, jf. punkt A.3 [Klager] har som forreste person i det billede, som JydskeVestkysten har offentliggjort i forbindelse med artiklen, en ganske fremtrædende plads.
Pressenævnet finder på den baggrund, at man som læser meget nærliggende vil opfatte, at der er tale om [Klager], der går til bekendelse i norsk avis, ligesom artiklens omtale af, at der herskede en stærk spillerkultur i [Fodboldklub], giver læseren et indtryk af, at [Klager] var en del af denne gamblingkultur.
Pressenævnet finder, dette kan virke både agtelsesforringende for [Klager] og skadeligt for hans omdømme, blandt andet i forhold til mulige sponsorer.
 På den baggrund udtaler Pressenævnet kritik af JydskeVestkysten.
Genmæle Det følger af medieansvarslovens § 36, stk. 1, at en anmodning om genmæle i massemedierne over for oplysninger af faktisk karakter, som er egnet til at påføre nogen økonomisk eller anden skade af betydning, og som er blevet bragt i et massemedie, skal tages til følge, medmindre oplysningernes rigtighed er utvivlsom.
 Da [Klager] har anmodet om genmæle over for oplysninger, der ikke er af faktisk karakter, foreligger der ikke grundlag for et genmæle.
 I medfør af medieansvarslovens § 49 pålægger Pressenævnet herefter den ansvarshavende redaktør af JydskeVestkysten og jv.dk efter retningslinjerne i lovens § 39 at offentliggøre følgende:
[rubrik] Pressenævnet kritiserer JydskeVestkysten for valg af billede [underrubrik] En artikel om en tidligere fodboldspiller, der var afhængig af gambling blev illustreret med et misvisende billede [tekst] JyskeVestkysten bragte i marts en artikel med overskriften Eks-[fodboldklubspiller] går til bekendelse i norsk avis.
I artiklen fortæller en tidligere fodboldspiller, at han blev afhængig af gambling, mens han spillede for klubben.
Artiklen var illustreret af et foto, hvor fodboldspilleren [Klager] står forrest i billedet.
Pressenævnet finder, at man som læser nemt kan få det indtryk, at det er [Klager], der går til bekendelse.
Det er forkert, og da det samtidig kan skade hans omdømme, får JydskeVestkysten kritik af Pressenævnet for at bruge billedet.
Pressenævnet har pålagt os at bringe ovennævnte meddelelse.
Hele kendelsen fra Pressenævnet kan læses på pressenaevnet.dk Pressenævnet bemærker, at nævnet i sin årsberetning for 2005 præciserede praksis vedrørende offentliggørelse på internettet.
En kendelse bør bringes i mediet i en periode, der svarer til den tid, i hvilken den påklagede artikel har været bragt, og der bør oprettes et link til kendelsen fra artiklen, hvis denne fortsat bringes på hjemmesiden.
 Afgjort den 19. maj 2015.
