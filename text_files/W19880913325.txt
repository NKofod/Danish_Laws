Ankestyrelsens principafgørelse U-22-88 om anerkendelse - erhvervssygdom - automekaniker - leukæmi - arbejdsskade Resume:
 Blodlidelsen leukæmi hos en automekaniker kunne ikke anerkendes efter lov om arbejdsskadeforsikring.
 Ankestyrelsen fandt, at det måtte anses for overvejende sandsynligt, at lidelsen skyldtes andre forhold end de erhvervsmæssige, idet den mangeårige udsættelse for benzin- og oliedampe ikke kunne anses for at have forårsaget lidelsen.
 Love:
Lov om sikring mod følger af arbejdsskade - lovbekendtgørelse nr. 390 af 20. maj 1992 - § 9 og § 10 Sagsfremstilling:
 A havde været udsat for opløsningsmidler og dampe fra bl.a. benzin og olie under arbejde som automekaniker i ca. 20 år efter endt læretid.
 I juli 1986 pådrog han sig under arbejde en sårskade på højre hånd, der blev anerkendt som arbejdsskade.
 I november samme år blev det konstateret, at han led af leukæmi.
 Sikringsstyrelsen afviste at anerkende lidelsen efter arbejdsskadeforsikringsloven.
 Sikringsstyrelsen fandt ikke, at A's mangeårige udsættelse for benzin- og oliedampe kunne have forårsaget lidelsen, som heller ikke kunne anses for forårsaget af eller for at være en følge af håndskaden i 1986.
 Da det herefter måtte anses for overvejende sandsynligt, at A's lidelse skyldtes andre forhold end de erhvervsmæssige, fandt Sikringsstyrelsen under henvisning til arbejdsskadeforsikringslovens § 10, stk. 2, ikke A berettiget til ydelser efter arbejdsskadeforsikringsloven.
 Afgørelsen blev på vegne af A anket af hans fagforbund, som anførte, at der siden beskadigelsen af hånden i 1986 var sket en udtalt forandring i A's helbredstilstand.
Forbundet henviste endvidere til, at A i 21 år som automekaniker havde arbejdet med motorbenzin, som indeholder aromatiske carbonhybrider, bl.a. benzen, der ifølge forbundet er anerkendt som kræftfremkaldende.
Lovgrundlag: Arbejdsskadeforsikringslovens § 9 og § 10.
 Afgørelse:
 Ankestyrelsen tiltræder Sikringsstyrelsens afgørelse med den givne begrundelse.
