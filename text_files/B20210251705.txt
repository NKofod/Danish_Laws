Bekendtgørelse om tovbaneanlæg1) I medfør af § 8, § 26, stk. 2, § 31, stk. 1 og 2, og § 37, stk. 6 og 7, i lov nr. 799 af 9. juni 2020 om produkter og markedsovervågning, som ændret ved lov nr. 782 af 4. maj 2021 og lov 2396 af 14. december 2021, fastsættes efter bemyndigelse:
Anvendelsesområde § 1. Bekendtgørelsen supplerer Europa-Parlamentets og Rådets forordning (EU) 2016/424 af 9. marts 2016 om tovbaneanlæg og om ophævelse af direktiv 2000/9/EF (tovbaneforordningen).
 § 2. Bekendtgørelsen finder anvendelse for tovbaneanlæg til personbefordring, ændringer af tovbaneanlæg, der kræver en ny tilladelse, samt delsystemer og sikkerhedskomponenter til tovbaneanlæg, som defineret og afgrænset i artikel 1-3 i tovbaneforordningen.
Almindelige bestemmelser § 3. Tovbaneanlæg må kun tages i brug, hvis de 1) opfylder kravene i tovbaneforordningen, 2) opfylder de supplerende krav i denne bekendtgørelse og 3) hvis tovbaneanlægget ved korrekt montering, vedligeholdelse og drift efter dets bestemmelse ikke udgør en fare for personers sundhed eller sikkerhed eller for ejendom.
 Stk. 2. Delsystemer og sikkerhedskomponenter må kun indbygges i tovbaneanlæg, hvis de gør det muligt at opføre tovbaneanlæg, der er i overensstemmelse med tovbaneforordningen, og hvis de ved korrekt montering, vedligeholdelse og drift efter deres bestemmelse ikke udgør en fare for personers sundhed eller sikkerhed eller for ejendom.
 § 4. Delsystemer og sikkerhedskomponenter må kun gøres tilgængelige på markedet, hvis de opfylder kravene i tovbaneforordningen og denne bekendtgørelse.
 § 5. Den ansvarlige person for tovbaneanlægget, jf. artikel 8 og 9 i tovbaneforordningen, er bygherren.
 § 6. Bygherren skal ansøge om godkendelse til ibrugtagning hos Sikkerhedsstyrelsen, før tovbaneanlægget tages i brug.
 Stk. 2. Til brug for godkendelsen skal bygherren senest ved påbegyndelsen af opførelsen af tovbaneanlægget fremsende følgende dokumentation til Sikkerhedsstyrelsen:
 1) Sikkerhedsrapport.
 2) EU-overensstemmelseserklæringen.
 3) Øvrige dokumenter vedrørende delsystemers og sikkerhedskomponenters overensstemmelse.
 4) Dokumentationen vedrørende tovbaneanlæggets egenskaber.
 Stk. 3. Dokumentationen i stk. 2, nr. 1-3, skal fremsendes på dansk eller engelsk.
 § 7. Ved enhver væsentlig ændring af et bestående tovbaneanlæg skal bygherren på ny ansøge om godkendelse til ibrugtagning, jf. § 6.
 Stk. 2. Som en væsentlig ændring anses udvidelse, nedtagning, flytning og enhver anden ændring, som påvirker tovbaneanlæggets konstruktion, sikkerhedsmæssige egenskaber og sikkerhedstekniske profil.
 Stk. 3. Foretages der mindre ændringer af bestående tovbaneanlæg, hvor omfanget og helheden i tovbaneanlægget bevares, så anlægget fortsat er i overensstemmelse med de regler, som var gældende på tidspunktet for udførelsen af det oprindelige tovbaneanlæg, finder stk. 1 ikke anvendelse.
Sprogkrav § 8. Tovbaneforordningens bestemmelser om letforståeligt sprog skal i Danmark forstås som:
 1) Brugsanvisning og sikkerhedsinformation skal være på dansk.
 2) EU-overensstemmelseserklæring skal være på dansk eller engelsk.
 3) Kontaktoplysninger skal være på dansk eller engelsk.
 4) Andre krævede dokumenter skal være på dansk eller engelsk.
Bemyndigede organer § 9. Sikkerhedsstyrelsen kan udpege bemyndigede organer til at foretage overensstemmelsesvurdering af tovbaneanlæg, jf. artikel 23 i tovbaneforordningen og § 26 i lov om produkter og markedsovervågning.
 § 10. Et bemyndiget organ skal være akkrediteret af DANAK for de overensstemmelsesvurderingsmoduler, som organet ansøger om at udføre.
 § 11. Ansøgning om udpegning som bemyndiget organ skal indgives til Sikkerhedsstyrelsen.
 Stk. 2. Ansøgningen skal beskrive de overensstemmelsesvurderingsaktiviteter, det eller de overensstemmelsesvurderingsmoduler og de delsystemer og sikkerhedskomponenter, som organets ansøgning vedrører.
 Stk. 3. Ansøgningen skal vedlægges et akkrediteringscertifikat udstedt af DANAK.
Administrative bestemmelser § 12. Skriftlig kommunikation til Sikkerhedsstyrelsen skal foregå digitalt.
 Stk. 2. Sikkerhedsstyrelsen kan dispensere fra kravet i stk. 1, når særlige hensyn taler herfor.
Straf § 13. Medmindre højere straf er forskyldt efter anden lovgivning straffes med bøde den, som 1) overtræder §§ 3, 4 og 8, eller 2) undlader at ansøge om ibrugtagningsgodkendelse efter §§ 6 eller 7.
Stk. 2. Begås en overtrædelse, som er nævnt i stk. 1, nr. 1, under skærpende omstændigheder kan straffen stige til fængsel indtil 2 år.
Det anses som skærpende omstændigheder, når:
 1) Overtrædelsen har fremkaldt fare for sikkerhed eller sundhed.
 2) Overtrædelsen har medført en ulykke med alvorlig personskade eller døden til følge.
 3) Der er tale om gentagelsestilfælde, hvor virksomheden tidligere har begået en lignende overtrædelse.
 4) Overtrædelsen er begået som led i en systematisk overtrædelse af reglerne med økonomisk vinding for øje.
 5) Den erhvervsdrivende har forsøgt at omgå eller unddrage sig kontrolmyndighedens kontrol.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 14. Bekendtgørelsen træder i kraft den 1. januar 2022.
 Stk. 2. Bekendtgørelsen gælder for delsystemer og sikkerhedskomponenter, der gøres tilgængelige på markedet fra den 1. januar 2022, og tovbaneanlæg, som færdigmonteres fra den 1. januar 2022. For indretningen af tovbaneanlæg m.v., der er bragt i omsætning, gjort tilgængelige på markedet eller færdigmonteret før den 1. januar 2022, finder de hidtil gældende regler anvendelse.
 Stk. 3. Bekendtgørelse nr. 211 af 14. marts 2018 om indretning m.v. af tovbaneanlæg ophæves.
Sikkerhedsstyrelsen, den 14. december 2021 Lone Saaby / Jonas Fanøe Hensel 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation). I bekendtgørelsen er der medtaget visse bestemmelser fra Europa-Parlamentets og Rådets forordning (EU) 2016/424 af 9. marts 2016 om tovbaneanlæg og om ophævelse af direktiv 2000/9/EF, EU-tidende 2016, nr.
L 81, side 1. Ifølge artikel 288 i EUF-traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
