Bekendtgørelse om pulje til grøn efteruddannelse og opkvalificering inden for arbejdsmarkedsuddannelserne og erhvervsuddannelserne I medfør af tekstanmærkning nr. 111, stk. 1, og nr. 144, stk. 1 og 2, ad 20.89.08 til § 20 på finansloven for finansåret 2022 fastsættes efter bemyndigelse i henhold til § 1, nr. 37, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Anvendelsesområde og formål § 1. Bekendtgørelsen finder anvendelse på Styrelsen for Undervisning og Kvalitets forvaltning af tilskud fra pulje til grøn efteruddannelse og opkvalificering inden for arbejdsmarkedsuddannelserne og erhvervsuddannelserne, jf. § 20.89.08.10, på finansloven for finansåret 2022.
 Stk. 2. Puljen har til formål at skabe stærke grønne efteruddannelses- og opkvalificeringstilbud til både ledige og beskæftigede, der kan være med til at fremme den grønne dagsorden og de ambitiøse danske klimamål.
 § 2. Pulje til grøn efteruddannelse og opkvalificering består af to ansøgningspuljer, der omfatter følgende:
 1) Pulje til udstyrsinvesteringer og tilhørende kompetenceudvikling målrettet udvalgte sektorer inden for erhvervs- og arbejdsmarkedsuddannelserne.
 2) Pulje til udvikling og afprøvning af undervisningsforløb på erhvervs- og arbejdsmarkedsuddannelserne inden for grøn omstilling og bæredygtighed.
 Stk. 2. Tilskudsmodtager kan disponere over tilskud fra ansøgningspuljer efter stk. 1 i hele tilskudsperioden 2022-2025, og midlerne forudsættes anvendt senest ved udgangen af 2025.
Kompetence § 3. Styrelsen for Undervisning og Kvalitet kan yde tilskud fra ansøgningspuljer efter § 2, stk. 1, i overensstemmelse med reglerne i denne bekendtgørelse.
Ansøgerkreds og målgruppe § 4. Tilskud fra ansøgningspuljen efter § 2, stk. 1, nr. 1, kan søges af uddannelsesinstitutioner, der efter bestemmelserne i den lovgivning, der gælder for den pågældende uddannelse, er godkendt til at udbyde arbejdsmarkedsuddannelser eller erhvervsuddannelser inden for hovedområderne landbrug og fødevarer samt teknologi, byggeri og transport.
 Stk. 2. Tilskud fra ansøgningspuljen efter § 2, stk. 1, nr. 2, kan søges af uddannelsesinstitutioner, der efter bestemmelserne i den lovgivning, der gælder for den pågældende uddannelse, er godkendt til at udbyde arbejdsmarkedsuddannelser eller erhvervsuddannelser.
 § 5. Målgruppen for ansøgningspuljen er elever og lærlinge på erhvervsuddannelserne, kursister på arbejdsmarkedsuddannelserne og undervisere.
Tildelingskriterier for ansøgningspulje til udstyrsinvesteringer og tilhørende kompetenceudvikling målrettet udvalgte sektorer inden for erhvervs- og arbejdsmarkedsuddannelserne § 6. Der gælder følgende krav for at opnå tilskud fra ansøgningspuljen til udstyrsinvesteringer og tilhørende kompetenceudvikling målrettet udvalgte sektorer inden for erhvervs- og arbejdsmarkedsuddannelserne:
 1) Udstyrsinvesteringen i projektet skal ske med henblik på at understøtte puljens formål.
 2) Ansøger skal forud for ansøgning til puljen afsøge, hvilke teknologier og former for udstyr, der konkret bidrager til reduktion af CO2-udledning eller anden form for bidrag til den grønne omstilling.
3) Ansøger skal i forbindelse med ansøgning om midler fra puljen beskrive a) hvilke erhvervsuddannelser eller arbejdsmarkedsuddannelser udstyret vil indgå på, b) hvordan udstyret konkret forventes at indgå i undervisningen eller forløbet, og c) hvilket formål det skal fremme i undervisningen eller forløbet.
4) Udstyrsinvesteringen og tilhørende kompetenceudvikling skal gennemføres med inddragelse af mindst ét relevant fagligt udvalg eller efteruddannelsesudvalg.
Samarbejdet skal være tilkendegivet på ansøgningstidspunktet ved, at ansøger vedlægger ansøgningen relevant dokumentation herfor.
5) Ansøger forpligter sig til at videreføre det udstyr, som anskaffes med midlerne fra puljen, i hele udstyrets levetid, herunder efter tilskudsperiodens ophør.
Ansøger forpligter sig endvidere til at sikre, at den opbyggede viden om udstyret og tilhørende kompetenceudvikling videreføres.
6) Ansøger skal være indforstået med at stille det investerede udstyr vederlagsfrit til rådighed for erhvervsskolerne og udbydere af arbejdsmarkedsuddannelser.
Alle udbydere, herunder relevante videnscentre, skal have adgang til udstyret.
Omkostninger relateret til brug af udstyret kan afholdes af den enkelte bruger.
 7) Ansøger skal være indforstået med at medvirke ved mundtlig eller skriftlig formidling af investeringens resultater, herunder i forbindelse med afslutningsseminaret eller lignende, efter aftale med Styrelsen for Undervisning og Kvalitet.
8) Ansøger skal være indforstået med, at Styrelsen for Undervisning og Kvalitet kan beslutte at gennemføre en ekstern evaluering af puljen.
Ansøger skal være villig til at stå til rådighed for en sådan ekstern evaluering.
Stk. 2. Det ansøgte beløb skal være minimum 500.000 kr.
Tilskud fra ansøgningspuljen kan maksimalt finansiere 80 pct. af projektets samlede udgifter.
 § 7. Ansøgningen vurderes på baggrund af, om:
 1) Ansøgningens indhold falder inden for ansøgningspuljens formål.
 2) Ansøger falder inden for ansøgningspuljens ansøgerkreds.
 3) Ansøgningens målgruppe falder inden for ansøgningspuljens målgruppe.
 4) Ansøgningen indeholder en beskrivelse af et forslag til udstyrsinvestering og tilhørende kompetenceudvikling, der kan forventes at bidrage til opfyldelse af puljens formål.
 5) Ansøgningen beskriver udstyrsinvesteringens sammenhæng til formål, målgruppe, aktiviteter, målsætninger, organisering, tidsplan, økonomi m.v. og lever op til kravene, som er angivet i § 6.
 Stk. 2. Prioritering mellem ansøgninger om tilskud fra ansøgningspuljen vil ske ved en samlet vurdering af ansøgningens kvalitet, herunder imødekommelse af krav angivet i §§ 4-6 samt ansøgningernes argumentation, sammenhæng og de beskrevne forslags relevans for ansøgningspuljens formål.
 Stk. 3. Ved prioritering af ansøgningerne om tilskud fra ansøgningspuljen tilstræbes der en geografisk og uddannelsesmæssig spredning af de investeringer, der tildeles tilskud.
 Stk. 4. Ved prioritering af ansøgningerne om tilskud fra ansøgningspuljen tilstræbes der i udgangspunktet en fordeling af midlerne i puljen med 50 pct. til projekter på erhvervsuddannelsesområdet og med 50 pct. til projekter på arbejdsmarkedsuddannelsesområdet.
Tildelingskriterier for ansøgningspulje til udvikling og afprøvning af undervisningsforløb på erhvervs- og arbejdsmarkedsuddannelserne inden for grøn omstilling og bæredygtighed § 8. Der gælder følgende krav for at opnå tilskud fra ansøgningspuljen til udvikling og afprøvning af undervisningsforløb på erhvervs- og arbejdsmarkedsuddannelserne inden for grøn omstilling og bæredygtighed:
 1) Projektet skal ligge inden for og fremme puljens formål.
2) Der skal både gennemføres udvikling og afprøvning af undervisningsforløbet i projektperioden.
Udviklingen og afprøvningen skal kunne gennemføres inden for de almindelige rammer for undervisningens indhold og tilrettelæggelse for henholdsvis erhvervsuddannelser og arbejdsmarkedsuddannelser.
 3) Undervisningsforløbet skal i rimeligt omfang kunne overføres til andre udbydere af erhvervsuddannelser og arbejdsmarkedsuddannelser end dem, der er omfattet af projektet, hvis de udbyder tilsvarende uddannelser.
 4) Udvikling af undervisningsforløbet og dets faglige indhold skal bygge på nyeste videns- og erfaringsgrundlag for fremtidige kompetencebehov inden for klimatilpasning og grøn omstilling, herunder inddrage den viden, som faglige udvalg og efteruddannelsesudvalg har om den grønne omstilling og henholdsvis erhvervsuddannelser og arbejdsmarkedsuddannelser.
 5) Undervisningsforløbet, der udvikles i projektet, skal være økonomisk bæredygtigt, forstået på den måde, at det skal kunne videreføres ved egen finansiering efter projektperiodens afslutning.
 6) Der skal som led i projektet udarbejdes en samlet beskrivelse af undervisningsforløbet, som er udviklet og afprøvet i projektet.
 7) Den samlede beskrivelse af undervisningsforløb, inklusive alle produkter, der udvikles i forbindelse med projektet, skal stilles vederlagsfrit til rådighed for Børne- og Undervisningsministeriet, herunder styrelser under ministeriet, og for uddannelsesinstitutioner m.fl.
 8) Ansøger skal være indforstået med at medvirke ved mundtlig eller skriftlig formidling af projektets resultater, herunder i forbindelse med afslutningsseminaret eller lignende, efter aftale med Styrelsen for Undervisning og Kvalitet.
9) Ansøger skal være indforstået med, at Styrelsen for Undervisning og Kvalitet kan beslutte at formidle projektets resultater og produkter gennem Børne- og Undervisningsministeriets og styrelsens hjemmesider.
Ansøger skal være villig til at bidrage med beskrivelser m.v. i denne sammenhæng.
10) Ansøger skal være indforstået med, at Styrelsen for Undervisning og Kvalitet kan beslutte at gennemføre en ekstern evaluering af puljen.
Ansøger skal være villig til at stå til rådighed for en sådan ekstern evaluering.
 Stk. 2. Det ansøgte beløb skal være minimum 400.000 kr.
 § 9. Ansøgningen vurderes på baggrund af, om:
 1) Ansøgningens indhold falder inden for ansøgningspuljens formål.
 2) Ansøger falder inden for ansøgningspuljens ansøgerkreds.
 3) Ansøgningens målgruppe falder inden for ansøgningspuljens målgruppe.
 4) Ansøgningen indeholder en beskrivelse af et projektforslag, der kan forventes at bidrage til opfyldelse af puljens formål.
 5) Ansøgningen beskriver projektets sammenhæng til formål, målgruppe, aktiviteter, målsætninger, organisering, tidsplan, økonomi m.v. og lever op til kravene, som er angivet i § 8.
 Stk. 2. Prioritering af ansøgninger om tilskud fra ansøgningspuljen vil ske ved en samlet vurdering af ansøgningens kvalitet, herunder imødekommelse af krav angivet i §§ 4, 5 og 8 samt ansøgningens argumentation, sammenhæng og de beskrevne projekters relevans for ansøgningspuljens formål.
 Stk. 3. Ved prioritering af ansøgningerne om tilskud fra ansøgningspuljen tilstræbes der en geografisk og uddannelsesmæssig spredning af de investeringer, der tildeles tilskud.
 Stk. 4. Ved prioritering af ansøgningerne om tilskud fra ansøgningspuljen tilstræbes der i udgangspunktet en fordeling af midlerne i puljen med 50 pct. til projekter på erhvervsuddannelsesområdet og med 50 pct. til projekter på arbejdsmarkedsuddannelsesområdet.
Ansøgning § 10. Ansøgningen om tilskud efter § 2 skal sendes til Styrelsen for Undervisning og Kvalitet inden for den frist og i den form, herunder ved brug af elektronisk kommunikation, der er anvist i ansøgningsvejledningen på styrelsens hjemmeside.
 Ydelse, udbetaling og tilbagebetaling m.v.
§ 11. Tilskud ydes på baggrund af ansøgning til delvis dækning af projektrelaterede udgifter.
Ved projektrelaterede udgifter forstås udgifter, der er nødvendige for at gennemføre projektet, og som er bogført og godkendt i henhold til regnskabskrav for tilskuddet og betalt, dog maksimalt det bevilligede tilskudsbeløb.
 Stk. 2. Tilskuddet fra ansøgningspulje til udstyrsinvesteringer og tilhørende kompetenceudvikling målrettet udvalgte sektorer inden for erhvervs- og arbejdsmarkedsuddannelserne, jf. § 2, stk.1, nr. 1, kan anvendes til:
 1) Udgifter til indkøb af nyt udstyr, herunder software, samt vedligehold af disse, herunder udgifter til køb af teknisk support og installation.
 2) Udgifter til leje af og leasing af nyt udstyr.
 3) Udgifter til kompetenceudvikling af undervisere i anvendelse af indkøbt udstyr.
 4) Udgifter til konsulentstøtte fra faglige og efteruddannelsesudvalg.
 5) Eventuel krævet revision.
Stk. 3. Tilskuddet fra ansøgningspulje til udvikling og afprøvning af undervisningsforløb på erhvervs- og arbejdsmarkedsuddannelserne inden for grøn omstilling og bæredygtighed, jf. § 2 stk. 1, nr. 2, kan anvendes til løn, frikøb af fagpersonale, køb af ydelser, rejse- og transportudgifter m.v., der er nødvendige for projektets gennemførelse, samt eventuel krævet revision.
Udgifter til køb af materialer og udstyr må maksimalt udgøre 10 pct. af det ansøgte beløb, dog maksimalt 50.000 kr.
 § 12. Styrelsen for Undervisning og Kvalitet fastsætter de nærmere betingelser for udbetaling, herunder betingelser med hensyn til følgende:
 1) Løbende og afsluttende rapportering af projektets resultater, jf. § 14.
 2) Offentliggørelse af projektets resultater.
 3) Regnskab og revision vedrørende projektet, jf. § 15.
Ændring i projektet § 13. Forud for en væsentlig ændring i projektet eller budgettet skal tilskudsmodtager sende en skriftlig og begrundet anmodning herom til Styrelsen for Undervisning og Kvalitet.
Styrelsen beslutter derefter, hvorvidt ændringen kan godkendes.
Rapportering § 14. Tilskudsmodtager skal aflægge rapport om projektets resultater for de projektperioder og til de frister, som er fastsat i bevillingsbrevet.
 Stk. 2. Ved projektets endelige afslutning skal tilskudsmodtager sende en afsluttende rapport til Styrelsen for Undervisning og Kvalitet inden for den frist, der er fastsat i bevillingsbrevet.
Regnskab og revision § 15. De regler, som er fastsat om regnskabsaflæggelse, rapportering og revision vedrørende Børne- og Undervisningsministeriets puljemidler m.v., jf. bekendtgørelse nr. 32 af 13. januar 2022 om regnskabsaflæggelse, rapportering og revision vedrørende Børne- og Undervisningsministeriets puljemidler m.v., finder tilsvarende anvendelse for ansøgningspuljerne.
Ikrafttræden § 16. Bekendtgørelsen træder i kraft den 30. juni 2022.
