Skriftlig fremsættelse (26. april 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om spil, lov om afgifter af spil og lov om Danske Spil A/S (Liberalisering af onlinebingo, heste- og hundevæddemål og væddemål på kapflyvning med brevduer samt indførelse af et særligt bidrag til hestevæddeløbssporten) (Lovforslag nr.
L 196) Forslaget har til formål at gennemføre delelementer fra aftalen mellem regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Radikale Venstre og Socialistisk Folkeparti, der blev indgået i januar 2017 om en liberalisering af en række mindre monopolspil samt indførelse af et særligt bidrag til hestevæddeløbssporten.
Aftaleparterne er enige om, at der på baggrund af analyserne om udviklingen på spilmarkedet samt erfaringer og ønsker fra heste- og hundevæddeløbssporten og brevduesporten er behov for at foretage en række initiativer på spilområdet.
Der er i dag et ureguleret marked for onlinebingo, som skønnes at være næsten dobbelt så stort som det regulerede marked via monopolet.
Det nuværende monopol på udbud af onlinebingo vurderes ikke længere at være den bedst egnede model for udbud af onlinebingo til varetagelse af hensynene bag spillovgivningen.
Den foreslåede liberalisering af onlinebingo har til formål at få kanaliseret spillerne fra det uregulerede marked ind i et reguleret marked med beskyttelse af spillerne og ludomaniforebyggende foranstaltninger.
Derudover har interessen og omsætningen på hestevæddemål været faldende siden 2007, og en evaluering har vist, at den nuværende model, hvor Danske Spil A/S har monopol, ikke har kunnet opretholde interessen for væddemålene.
Det har haft en negativ indflydelse på hestevæddeløbssporten.
Det foreslås derfor at liberalisere hestevæddemål på linje med andre væddemål.
Dette omfatter både udbud af pulje- og fastoddsvæddemål.
Det foreslås samtidig at liberalisere hunde- og brevduevæddemål.
Spil på heste og hestevæddeløbssporten er tæt forbundet.
For at skabe et bedre samspil mellem hestevæddeløbssporten og væddemål udbudt herpå foreslås det at indføre et særligt bidrag på 8 pct. af omsætningen af væddemål på danske hestevæddeløb.
 Lovforslaget foreslås at træde i kraft den 1. januar 2018 og er omfattet af de fælles ikrafttrædelsesdatoer.
 For hurtigst muligt at give virksomhederne mulighed for at indrette sig, således at de har mulighed for at udbyde de foreslåede liberaliserede spil pr. 1. januar 2018, ønskes forslaget vedtaget i indeværende Folketingsår.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
