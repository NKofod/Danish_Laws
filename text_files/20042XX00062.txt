Skriftlig fremsættelse (24. februar 2005) Undervisningsministeren  

  

 (Bertel Haarder):
 Herved tillader jeg mig for Folketinget at fremsætte:
Forslag til lov om  

 ændring af lov om folkeskolen, lov om specialundervisning for voksne, lov om  

 forberedende voksenundervisning (FVU-loven) og forskellige andre love  

 (Udmøntning af kommunalreformen for så vidt angår specialundervisning,  

 forberedende voksenundervisning, ordblindeundervisning m.v.) (Lovforslag nr.
L 108).
Lovforslaget er en del af den samlede lovgivningsmæssige  

 gennemførelse af kommunalreformen.
Forslaget er således et led i udmøntningen  

 af regeringens aftale fra juni 2004 med Dansk Folkeparti om en  

 strukturreform.
 Det foreliggende lovforslag udmønter den del af aftalen, der  

 vedrører specialundervisning, forberedende voksenundervisning og  

 ordblindeundervisning m.v.
Efter forslaget overtager kommunalbestyrelserne amtsrådenes  

 hidtidige ansvar for folkeskolens vidtgående specialundervisning.
Derved  

 samles  

 drifts-, myndigheds- og finansieringsansvar for hele folkeskolens virksomhed  

 som udgangspunkt i kommunerne.
De mest specialiserede lands- eller landsdelsdækkende  

 undervisningstilbud overføres dog til regionerne.
Regionsrådene overtager  

 således ansvaret for disse undervisningstilbud for så vidt angår drift og  

 forsyningssikkerhed samt forpligtelsen til fortsat udvikling af tilbuddene,  

 medens kommunerne får visitationskompetencen og det fulde  

 finansieringsansvar.
 Kommunerne får derved bedre forudsætninger for at styrke  

 sammenhængen mellem specialundervisningen og den almindelige undervisning.  

 Der  

 bliver derfor bedre mulighed for at skabe øget rummelighed i den almindelige  

 undervisning.
Klageadgangen for forældrene til elever på kommunale  

 specialskoler og i kommunale specialklasser udvides, således at disse  

 forældre  

 får adgang til at klage til Klagenævnet for vidtgående specialundervisning.  

 Forældre til elever på de amtskommunale specialskoler m.v., der hidtil har  

 haft  

 adgang til at klage til Klagenævnet, bevarer denne klageadgang.
Tilsvarende  

 bevares klageadgangen for forældre til elever, hvis deltagelse i folkeskolens  

 undervisning kun kan gennemføres med støtte i den overvejende del af  

 undervisningstiden.
 Med forslaget samles drifts-, myndigheds- og  

 finansieringsansvaret for voksenspecialundervisningen som udgangspunkt i  

 kommunerne.
Tilbuddene på de mest specialiserede lands- og landsdelsdækkende  

 undervisningsinstitutioner, overføres dog til regionerne.
Regionsrådene  

 overtager desuden ansvaret for undervisningsinstitutioner  

 (kommunikationscentre) med specialundervisning og specialpædagogisk bistand  

 for  

 personer med tale-, høre- eller synsvanskeligheder.
Regionsrådene overtager  

 således ansvaret for disse institutioner for så vidt angår drift og  

 forsyningssikkerhed samt forpligtelsen til fortsat udvikling af tilbuddene,  

 medens kommunerne får visitationskompetencen og det fulde  

 finansieringsansvar.
 Ansvaret for tilbuddet til ordblinde, der i dag tilbydes af  

 amtsrådene i henhold til lov om specialundervisning for voksne, flyttes til  

 lov  

 om forberedende voksenundervisning (FVU-loven).
Med forslaget forankres den forberedende voksenundervisning og  

 ordblindeundervisningen på de eksisterende voksenuddannelsescentre, der  

 omdannes til selvejende institutioner.
Drifts- og finansieringsansvaret  

 overtages af staten.
 Visitationen til ordblindeundervisningen henlægges til  

 voksenuddannelsescentrene, der også  

 overtager adgangen til at indgå driftsoverenskomster med fx  

 oplysningsforbund om tilbud af ordblindeundervisning og forberedende  

 voksenundervisning.
 Som følge af flytningen af folkeskolens vidtgående  

 specialundervisning fra amtskommunerne til kommunerne indeholder forslaget  

 desuden konsekvensændringer i lov om folkehøjskoler, efterskoler,  

 husholdningsskoler og håndarbejdsskoler (frie kostskoler) og lov om friskoler  

 og private grundskoler m.v.
 Idet jeg henviser til lovforslaget med bemærkninger, tillader  

 jeg mig at anbefale lovforslaget til hurtig og velvillig behandling i Det  

 Høje  

 Ting.
