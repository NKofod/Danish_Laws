Skriftlig fremsættelse (3. oktober 2018) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af retsplejeloven og lov om fuldbyrdelse af straf m.v. (Initiativer vedrørende forsvarsadvokater og advokattilsyn) (Lovforslag nr.
L 18) Advokater spiller en central rolle som aktører i retssystemet.
De skal bidrage til at sikre, at deres klient får en retfærdig behandling, men de skal også medvirke til, at sagerne kan fremmes med den fornødne effektivitet.
Med den særlige rolle følger med andre ord også et særligt ansvar.
Det er helt afgørende, at offentligheden i almindelighed og de øvrige aktører i retssystemet i særdeleshed kan have tillid til, at advokaterne lever op til dette ansvar og respekterer de retlige rammer for deres hverv.
 Gengivelse i medierne i foråret 2017 af en række hændelser, der bl.a. vedrørte visse forsvarsadvokaters uddeling af gaver og merchandise til deres indsatte klienter og disses pårørende, skabte tvivl om, hvorvidt den eksisterende regulering af advokaters adfærd, herunder af tilsynet med advokaterne, er tilstrækkelig klar og robust til at sikre, at advokaterne lever op til det særlige ansvar, der påhviler dem.
 Lovforslaget, der udmønter en stor del af initiativerne i udspillet Øget kontrol og skærpet tilsyn med advokater fra juli 2018, har til formål at styrke reguleringen af advokaters adfærd og tilsynet hermed.
 Med lovforslaget foreslås det at indføre forbud mod, at forsvarsadvokater må uddele gaver til deres klienter i en straffesag eller disses nærtstående, og som supplement hertil foreslås en bemyndigelse for justitsministeren til at forbyde tøj og andre genstande, der reklamerer for forsvarsadvokater, i kriminalforsorgens institutioner.
Derudover foreslås det at skærpe reguleringen af Advokatrådets tilsyn med advokater.
De foreslåede tiltag har til formål at styrke tilliden til, at tilsynet er systematisk og effektivt.
Forslaget lægger op til, at Advokatrådets tilsyn i højere grad end hidtil skal være risikobaseret, således at rådet vil skulle klassificere advokaterne efter, hvor stor en risiko der er for, at de ikke overholder de pligter, stillingen som advokat medfører, og justere hyppigheden af tilsyn herefter.
Advokatrådet får desuden en række nye muligheder for modtage oplysninger til brug for tilsynet, herunder fra offentlige myndigheder.
Det foreslås desuden, at Advokatrådet en gang årligt skal udarbejde en samlet plan for tilsynet, og at rådet en gang om året skal afgive en rapport til justitsministeren om det faktisk udførte tilsyn.
Herudover foreslås det at indføre regler for, hvordan Advokatrådet skal udføre sit tilsyn, f.eks. ved detaljerede arbejdsprogrammer for udførelsen af rådets tilsyn.
Endvidere indeholder lovforslaget en række tiltag, der har til formål at gøre Advokatnævnets sanktioner mere effektive.
Nævnet får bl.a. mulighed for  som et supplement til bødestraf  betinget at frakende en advokat sin beskikkelse, hvis den pågældende har gjort sig skyldig i grov eller oftere gentagen overtrædelse af sine pligter som advokat.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
