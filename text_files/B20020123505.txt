Bekendtgørelse om servicemål for  

 apotekers  

 distributionsopgaver og faglige rådgivning og information I medfør af § 11, stk. 1, nr. 10, § 38, stk. 1,  

 samt § 72, stk. 2, i lov om apoteksvirksomhed, jf.  

 lovbekendtgørelse nr. 657 af 28. juli 1995, som ændret ved lov  

 nr. 1042 af 23. december 1998, lov nr. 184 af 22. marts 2001, lov nr. 493 af  

 7. juni 2001 samt lov nr. 374 af 6. juni 2002 fastsættes:
 § 1. En apoteker skal fastsætte  

 servicemål for apotekets distributionsopgaver.
 Stk. 2. Som minimum skal der fastsættes servicemål  

 for:
 1)	Køventetid, forstået som den tid, der går, fra  

 kunden kommer ind på apoteket, til ekspedition begynder.
 2)	Ekspeditionstiden på recepter for ventekunder, forstået  

 som den tid, der går, fra kunden indleverer en recept, til kunden  

 får udleveret lægemidlet.
 3)	Det højst accepterede antal fejludleveringer, forstået  

 som fejl, der konstateres af andre end apotekspersonalet, i forhold til det  

 samlede antal ordinationer.
 4)	Det højst accepterede antal fejl opstået i forbindelse  

 med udarbejdelse og ajourføring af doseringskort til  

 dosisdispensering.
 5)	Apotekets servicegrad, forstået som den procentdel af  

 anmodninger om udlevering af et bestemt receptpligtigt lægemiddel,  

 apoteket umiddelbart skal kunne efterkomme.
§ 2. En apoteker skal fastsætte  

 servicemål for apotekets betjening af handicappede.
Servicemålene  

 skal omfatte såvel den fysiske tilgængelighed, som andre  

 servicetiltag.
 § 3. En apoteker skal fastsætte  

 servicemål for apotekets faglige rådgivning og information.
 Stk. 2. Som minimum skal der fastsættes servicemål  

 for apotekets faglige rådgivning og information vedrørende  

 receptordinerede lægemidler og håndkøbslægemidler.  

 Servicemål skal omfatte dosisdispenserede lægemidler.  

 Servicemål skal fastsættes såvel for kunder ved skranken  

 som kunder, der modtager forsendelser.
 § 4. En apoteker skal kunne dokumentere, dels at  

 der er fastsat servicemål, dels at der foretages de registreringer, der  

 er nødvendige for at vurdere, om målene nås.
 Stk. 2. Servicemålene skal løbende udvikles.
 § 5. En apoteker skal ved opslag eller  

 fremlæggelse i apotekets forretningslokaler offentliggøre de  

 fastsatte servicemål for apotekets kunder.
 § 6. Overtrædelse af §§ 1-5 straffes  

 med bøde.
 § 7. Bekendtgørelsen træder i kraft den 31. marts  

 2003.
