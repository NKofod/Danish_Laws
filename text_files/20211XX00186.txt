Skriftlig fremsættelse (11. november 2021) Ministeren for fødevarer, landbrug og fiskeri (Rasmus Prehn):
 Herved tillader jeg mig for Folketinget at fremsætte:
Forslag til lov om Hav-, Fiskeri- og Akvakulturfonden (Programperioden 2021-2027) (Lovforslag nr.
L80) Fiskeriet er og har altid været et betydningsfuldt erhverv i Danmark.
Derfor skal vi sikre, at dansk fiskeri- og akvakultur kan bevæge sig ambitiøst fremad på den grønne dagsorden.
Da alle Folketingets partier i marts måned indgik Aftalen om fordelingen af midlerne fra den Europæiske Hav-, Fiskeri- og Akvakulturfond blev partierne enige om, at det er vigtigt at dansk fiskeri og akvakultur sikrer et hav i balance, at benytte og beskytte havets ressourcer skal gå hånd i hånd samt styrke forskningsindsatsen og brugen af biologisk rådgivning.
 Lovforslaget om hav-, fiskeri- og akvakulturfonden har til formål at skabe grundlag for udmøntningen af aftalen under den Europæiske Hav-, Fiskeri- og Akvakulturfonden (EHFAF).
Danmark modtager 1.497,3 mio. kr. fra EHFAF og med den nationale medfinansiering oveni udgør den samlede danske ramme 2.138,6 mio. kr.
Midlerne udmøntes over to perioder, henholdsvis 2021-2023 og 2024-2027. Lovforslaget giver ministeren for fødevarer, landbrug og fiskeri bemyndigelse til at fastsætte de bestemmelser, der er nødvendige for administrationen og etableringen af støtteordninger under EHFAF i Danmark.
Baggrunden for lovforslaget er Europa-Parlamentets og Rådets forordning om den Europæiske Hav-, Fiskeri- og Akvakulturfond (EHFAF). Forordningen om EHFAF fastlægger rammerne for de enkelte EU-medlemslandes nationale udmøntning af EHFAF.
Det gælder også, hvilke tiltag der kan støttes med midler fra fonden om EHFAF.
Lovforslaget fastsætter bestemmelser om, hvilke foranstaltninger der kan ydes støtte til.
Lovforslaget fastsætter desuden bestemmelser om henholdsvis brugen af obligatorisk digital kommunikation, nedsættelse af et overvågningsudvalg for hav-, fiskeri- og akvakulturprogrammet, støttemodtagerens oplysningspligt, myndighedernes kontroladgang og mulighed for at indhente oplysninger om støttemodtageren, herunder strafferetlige oplysninger fra Rigspolitichefen, samt klageadgang og delegation og straffebestemmelser.
Det er Danmarks ambition at være førende inden for den grønne omstilling.
Dette forudsætter, at der udvikles og afprøves grønne teknologier i de danske fiskeri- og akvakulturerhverv.
Derfor er der afsat midler til projekter, der handler om demonstration og afprøvning i grøn omstilling af fiskeflåden og akvakulturerhvervet.
Pengene skal bruges til at styre udviklingen af kommercielle løsninger, der har en effekt på fiskeri- og akvakulturerhvervet.
Nedgangen i antallet af fisk indikerer, at der fortsat er behov for at sikre en bæredygtig forvaltning af fiskeriet, hvor Danmark understøtter beskyttelse af havets natur.
Der er afsat midler til forskning og erhvervsprojekter til at fremme bæredygtig forvaltning af fiskeriet.
Målet er at få et bedre grundlag, der sikrer et bæredygtigt hav.
Der er derfor behov for gode tiltag og støtteordninger, som skal sikre udviklingen i dansk fiskeri og akvakultur.
Lovforslaget ses derfor som nødvendig for at udmønte Aftalen af 18. marts 2021 om hav-, fiskeri- og akvakulturprogrammet for 2021-2023.
 Lovforslaget vil have positiv økonomisk konsekvens for fiskeri- og akvakultursektoren, idet der tilvejebringes hjemmel til etablering af støtteordninger under det nye forordningsgrundlag for EHFAF i perioden 2021-2027.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
