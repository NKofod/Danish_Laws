Fremsat den 12. oktober 2011 af Per Clausen (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om politikeres pensionsprivilegier Folketinget pålægger regeringen og Folketingets Præsidium at ændre reglerne for folketingsmedlemmers og ministres pension, således at pensionsalderen følger den til enhver tid gældende folkepensionsalder for resten af befolkningen.
De nye regler skal gælde for alle nuværende og fremtidige folketingsmedlemmer og ministre.
Folketinget pålægger ligeledes regeringen at fjerne pensionerne til ministres børn.
Bemærkninger til forslaget Folketingspolitikere og ministre har allerede i dag på grund af de eksisterende pensionsregler mulighed for at gå på pension tidligere end resten af befolkningen.
Mens folkepensionsalderen i dag er mellem 65 og 67 år, udbetales politikeres pensioner, fra de er mellem 60 og 62 år, afhængigt af, hvilke regler de er omfattet af.
Et flertal i folketinget har nu aftalt at forringe efterlønnen og hæve folkepensionsalderen.
Dette vil øge afstanden mellem pensionsalderen for politikerne og den almindelige befolkning i helt urimelig grad.
Hidtil har pensionerne fulgt efterlønsalderen.
Det mener forslagsstillerne ikke er rimeligt.
Politikere kan ligesom alle andre vælge at spare op til efterlønnen.
Derfor bør politikernes pensioner fremover følge folkepensionsalderen.
Hvis politikere ønsker at trække sig tilbage fra arbejdsmarkedet tidligere, er der god plads inden for deres lønrammer til at lave en privat pensionsopsparing, der muliggør dette.
Det skal ikke være et skatteyderbetalt særprivilegium.
Reglerne skal selvfølgelig gælde alle nuværende medlemmer af folketinget og alle nuværende ministre.
Det har været fremført, at dette vil være i strid med indgåede lønaftaler.
Denne indvending afviser forslagsstillerne.
Når Folketinget med kort varsel kan ændre efterlønnen og pensionsalderen for resten af befolkningen, så bør man selvfølgelig også være parat til selv at afgive privilegier, som man tidligere har oppebåret.
I dag udbetales pensioner til ministres børn under 18 år, fra ministeren er fyldt 60 år.
Det er et helt urimeligt særprivilegium, som skal afskaffes for alle nuværende og fremtidige ministre.
Skriftlig fremsættelse Per Clausen (EL) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om politikeres pensionsprivilegier.
(Beslutningsforslag nr.
B 2) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
