Skriftlig fremsættelse (2. maj 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af selskabsskatteloven og forskellige andre love (Justering af reglerne om fast driftssted ved investering via transparente enheder, beskatning af beløb vedrørende tilbagebetalte provisioner, EU-retlig tilpasning af reglerne vedrørende udenlandske pensionsinstitutters investeringer i fast ejendom og bestemmelser i momsloven om momsfritagelse for selvstændige grupper, og justering af værnsregler, der sikrer beskatning af udbytter m.v.) (Lovforslag nr.
L 237) Lovforslaget har til formål bl.a. at justere retstilstanden på en række områder inden for erhvervsbeskatningen samt at foretage en række ændringer og præciseringer inden for moms- og afgiftslovgivningen.
Lovforslaget er alsidigt, men sigter samlet på at skabe klare, enkle og robuste regler for erhvervslivet.
 Med henblik på at skabe klare og enkle regler, så virksomheder og borgere ikke pålægges uhensigtsmæssige eller utilsigtede økonomiske eller administrative byrder, foreslås det:
 - at justere reglerne for, hvornår der udøves erhvervsmæssig virksomhed med fast driftssted i Danmark med henblik på at sikre, at Danmark er attraktivt at investere i for udenlandske investorer.
 - at indføre regler om beskatning af beløb, som pengeinstitutter m.v. videregiver til deres kunder som følge af modtagne provisioner m.v. fra et investeringsinstitut.
 - at justere adgangen til at få godtgjort moms af godtgjorte energiafgifter.
 - at udvide reglen om modregning af indeholdt udbytteskat i årets indkomstskat, så den også omfatter udenlandske personer og selskabers faste driftssteder i Danmark.
 - at indføre mulighed for, at andelskasser skattefrit kan fusionere med et aktieselskab, der har tilladelse til at drive pengeinstitutvirksomhed.
 For at bringe erhvervsbeskatningen i overensstemmelse med EU-retten foreslås det:
 - at justere beskatningen af udenlandske pensionsinstitutters investering i fast ejendom i Danmark.
 - at justere reglerne om tynd kapitalisering.
 - at justere reglerne for momsfritagelse for selvstændige grupper.
Dernæst indeholder lovforslaget elementer, der sigter mod at skabe klare og robuste regler på erhvervsbeskatningsområdet.
Lovforslaget indeholder således forslag om:
 - at sikre klare regler for beskatning af afståelsessummer.
 - at udvide en værnsregel, der skal sikre, at skattepligtige udbytter ikke konverteres til skattefrie aktieavancer.
 Endelig indeholder lovforslaget tre forskellige justeringer af afgiftsreglerne, henholdsvis en ny standard for måling af bilers brændstofforbrug, en mindre justering af ølmoderationsordningen samt en tydeliggørelse af satserne for den grønne ejerafgift for personbiler.
Forslaget om justering af reglerne vedrørende momsfritagelsen for selvstændige grupper skønnes at medføre et årligt merprovenu på ca. 15 mio. kr.
Dette merprovenu skal anvendes til nedsættelse af andre skatter eller afgifter jf. regeringens skattestop.
Regeringen vil senere fremsætte forslag herom.
 Lovforslaget indeholder mange forskellige elementer, og der har derfor været behov for en grundig høringsproces, hvorfor lovforslaget først fremsættes på dette tidspunkt.
Det foreslås, at loven træder i kraft den 1. juli 2018. Lovforslaget er dermed omfattet af de fælles ikrafttrædelsesdatoer.
Lovforslaget ønskes vedtaget senest 4 uger før den 1. juli 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
