(Til samtlige kommuner) Lov nr. 349 af 14. maj 1992 om tilbageholdelse af stofmisbrugere i  

 behandling træder i kraft den 1. juli 1992.
./.Samtidig med lovens ikrafttrædelse den 1. juli 1992, træder vedlagte  

 bekendtgørelse af 1. juli 1992 om tilbageholdelse af stofmisbrugere i  

 behandling i kraft.
Der er i bekendtgørelsen fastsat nærmere regler om  

 tilbageholdelse og om indberetning.
Det overordnede formål med loven er at give en mulighed for at anvende et  

 nyt behandlingstilbud til stofmisbrugere og dermed udvide rækken af allerede  

 eksisterende behandlingstilbud på området.
Det nye tilbud, som bygger på en  

 frivillig aftale mellem en stofmisbruger og behandlingsinstitutionen,  

 tilsigter at give bedre muligheder for at gennemføre aftalte  

 behandlingsforløb.
Med den nye lov kan en stofmisbruger og en behandlingsinstitution i en  

 behandlingskontrakt aftale, at institutionen, når ganske bestemte betingelser  

 er opfyldt, kan tilbageholde stofmisbrugeren på institutionen.
Hensigten er -  

 fx i akut opståede situationer - at hindre den pågældende stofmisbruger i at  

 forlade et aftalt og planlagt behandlingsforløb og dermed falde tilbage i  

 misbruget.
 Socialministeriet gør opmærksom på, at der i lovens § 2, stk. 1, er  

 henvist til § 2, stk. 2, i den sociale styrelseslov, der omhandler det udvalg  

 under kommunalbestyrelsen, der behandler sager om ydelser til enkeltpersoner.
Hensigten har imidlertid været, som det også fremgår af bemærkningerne til  

 loven samt af svar til Folketingets Socialudvalg, at lade personsagsudvalget  

 under amtsrådet være den besluttende myndighed i forbindelse med beslutningen  

 om at tilbyde en stofmisbruger kontrakt efter lovens bestemmelser samt den  

 endelige beslutning om at iværksætte en tilbageholdelse.
Der bør således i  

 stedet henvises til § 10, stk. 3, i styrelsesloven.
Dette søges ændret snarest muligt i den kommende folketingssamling i form  

 af en lovændring.
Indtil da er lovens tekst bindende og er udgangspunkt for  

 vedlagte bekendtgørelse samt den vejledning, der er under udarbejdelse, og  

 som forventes udsendt snarest muligt.
