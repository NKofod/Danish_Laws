 Afgørelsen fastslår på baggrund af udtalelser fra Udenrigsministeriet  

 og EF-Kommissionen, at free-lance tolke ved EF-Domstolen er undergivet  

 national beskatning af deres honorarer fra domstolen.
Et ligningskontor anførte, at det foreligger oplyst, at honorar fra  

 EF-Parlamentet til free-lance tolke er fritaget for national beskatning, mens  

 honorar for tolkevirksomhed ved EF-Kommissionen er undergivet national  

 beskatning.
Ligningskontoret har herefter forespurgt, hvordan honorar fra  

 EF-Domstolen skal behandles skattemæssigt, idet der ifølge de foreliggende  

 oplysninger ikke ses at være en afgørelse heraf.
Skattedepartementet svarede, at man efter indhentet udtalelse fra  

 Udenrigsministeriet og den kompetente EF-myndighed kan oplyse, at free-lance  

 tolke ved EF-Domstolen ikke kan anses at være omfattet af artikel 13 i  

 protokollen om privilegier og immuniteter.
Under henvisning hertil skal man  

 herefter udtale, at pågældende tolke i lighed med free-lance tolke ved  

 Kommissionen og i modsætning til free-lance tolke ved Parlamentet ikke er  

 fritaget for national beskatning af vederlag for tolkevirksomhed ved  

 Domstolen.
 (* 1) Offentliggjort i SKAT 1988, nr. 3, s. 158.
