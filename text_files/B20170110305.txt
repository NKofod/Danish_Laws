Bekendtgørelse om tilskud til fælles indsatser fiskeri, fælles indsatser akvakultur samt fiskeri, natur og miljø1) I medfør af § 2, stk. 1-3, § 4, stk. 2, § 6, stk. 1 og 2, § 7, stk. 2, og § 9, stk. 4, i lov om Hav- og Fiskerifonden, jf. lovbekendtgørelse nr. 19 af 4. januar 2017, fastsættes:2) Kapitel 1 Anvendelse Ordningen om tilskud til fælles indsatser inden for akvakultur § 1. Udenrigsministeriet kan, med henblik på stimulering af innovation inden for akvakultur, give tilsagn om tilskud til undersøgelser, forsøg og pilotprojekter, der 1) udvikler teknisk, videnskabelig, eller organisatorisk viden inden for akvakulturproduktion, som især reducerer indvirkningen på miljøet, reducerer afhængigheden af fiskemel og -olie, fremmer en bæredygtig anvendelse af ressourcer i akvakultursektoren, forbedrer dyrevelfærd eller letter nye bæredygtige produktionsmetoder, eller 2) udvikler produktion af nye akvakulturarter med godt markedspotentiale, nye eller væsentligt forbedrede produkter, nye eller forbedrede processer og nye eller forbedrede forvaltnings- og organisationssystemer.
 Stk. 2. Der ydes ikke tilskud til opdræt af genetisk modificerede organismer.
 Stk. 3. Der ydes ikke tilskud til akvakulturaktiviteter i beskyttede havområder, hvis det på baggrund af en miljøkonsekvensvurdering er fastslået, at den pågældende aktivitet vil få en betydelig negativ indvirkning på miljøet, som ikke kan modvirkes på tilstrækkelig vis.
 § 2. Tilsagn om tilskud i medfør af § 1, gives til projekter, der gennemføres af eller i samarbejde med offentlige eller private videnskabelige eller tekniske organer, som er anerkendt i Danmark og som skal validere resultaterne af projekterne.
 Stk. 2. Akvakulturvirksomheder kan søge om tilskud efter § 1 til projekter, der gennemføres i samarbejde med videnskabelige eller tekniske organer, som er anerkendt i Danmark og som skal validere resultaterne af projekterne.
Ordningen om tilskud til fælles indsatser inden for fiskeri § 3. Udenrigsministeriet kan, med henblik på at fremme innovation inden for fiskeriet og fremme overførsel af viden mellem videnskabsfolk og fiskere, give tilsagn om tilskud til projekter vedrørende:
 1) Innovation, hvor formålet er at fremme innovation i fiskeriet og værdikæden for fiskerivarer og som vedrører en eller flere af følgende områder:
 a) Nye produkter: Produkter med nyhedsværdi, hvor det kan sandsynliggøres, at produkterne vil forbedre virksomhedernes konkurrencesituation.
 b) Ny proces og teknologi: Nye teknologier og processer, der forbedrer virksomhedernes fremstillingsproces væsentligt og giver en styrket konkurrencefordel på markedet.
 c) Ny organisering og forvaltning: Væsentlige forandringer inden for organisering og forvaltning, der styrker virksomhedernes konkurrenceevne.
 2) Fiskerforskerpartnerskaber, hvor formålet er at fremme samarbejdet mellem fiskere og forskere med henblik på en forbedret og mere bæredygtig forvaltning af fiskeriet og som vedrører:
 a) Netværksaktiviteter med deltagelse af fiskere eller fiskeriorganisationer på den ene side og på den anden side forskere, som repræsenterer uafhængige tekniske og videnskabelige organer inden for rådgivning om bæredygtig udnyttelse af fiskebestande.
 b) Relevante undersøgelser, pilotprojekter og forvaltningsforsøg.
 c) Indsamling og formidling af viden og forskningsresultater og best practise vedrørende landingsforpligtelsen og fremme af bæredygtigt fiskeri.
 § 4. Tilsagn om tilskud til projekter i medfør af § 3, stk. 1, nr. 1, kan gives til følgende:
 1) Videnskabelige eller tekniske organer, som er anerkendt i Danmark.
 2) Virksomheder eller organisationer inden for fangst, håndtering, afsætning og forarbejdning af fisk, der gennemfører projektet i samarbejde med videnskabelige eller tekniske organer, som er anerkendte i Danmark og som skal validere resultaterne af projekterne.
 Stk. 2. Tilsagn om tilskud til projekter i medfør af § 3, stk. 1, nr. 2, kan gives til offentligretlige organer, fiskere, fiskeriorganisationer, FLAGer og ikke-statslige organisationer.
Ordningen om tilskud til fiskeri, natur og miljø § 5. Udenrigsministeriet kan, med henblik på at fremme miljømæssigt bæredygtigt, ressourceeffektivt, innovativt, konkurrencedygtigt og videnbaseret fiskeri, give tilsagn om tilskud til projekter vedrørende:
1) Målrettet innovation til bevaring af havets biologiske ressourcer i overensstemmelse med artikel 39 i Europa-Parlamentets og Rådets forordning nr. 508/2014/EU af 15. maj 2014 og Kommissionens delegerede forordning nr. 2015/531/EU af 24. november 2014, der fører til et mindre belastet havmiljø pga. fiskeri, herunder færre eller ingen uønskede fangster, og som vedrører a) udvikling og indførelse af ny teknisk og organisatorisk viden, der kan mindske fiskeriaktiviteters indvirkning på miljøet, herunder fangstmetoder og redskabsselektivitet, eller viden der har til formål at bidrage til en mere bæredygtig udnyttelse af havets biologiske ressourcer og sameksistens med beskyttede rovdyr, og b) udvikling, afprøvning og design af fiskeredskaber med henblik på at mindske beskyttede rovdyrs, herunder sælers, indvirkning på fiskeriet.
2) Beskyttelse og genopretning af marin biodiversitet og marine økosystemer inden for rammerne af mere bæredygtige fiskeriaktiviteter i overensstemmelse med artikel 40 i Europa-Parlamentets og Rådets forordning nr. 508/2014/EU af 15. maj 2014 og artikel 9-12 i Kommissionens delegerede forordning nr. 2015/531/EU af 24. november 2014, og som vedrører a) bedre forvaltning eller bevarelse i forhold til udnyttelsen af havets biologiske ressourcer, b) forberedelse, herunder undersøgelser, udarbejdelse, overvågning og ajourføring af beskyttelses- og forvaltningsplaner for fiskerirelaterede aktiviteter i tilknytning til Natura 2000-områder og særlige beskyttede områder, som omhandlet i Europa-Parlamentets og Rådets direktiv 2008/56/EF af 17. juni 2008, og andre særlige habitater, c) forvaltning, genopretning og overvågning af Natura 2000-områder (habitatdirektivet og fuglebeskyttelsesdirektivet), d) forvaltning, genopretning og overvågning af beskyttede havområder med henblik på gennemførelse af de geografiske beskyttelsesforanstaltninger, der er omhandlet i artikel 13, stk. 4, i Europa-Parlamentets og Rådets direktiv 2008/56/EF af 17. juni 2008, og e) andre tiltag, som har til formål at opretholde og fremme biodiversitet og økosystemtjenester, f.eks. genopretning af specifikke habitater i hav- og kystområder til støtte for mere bæredygtige fiske- og skaldyrsbestande, herunder den videnskabelige forberedelse og evaluering heraf.
 3) Udsætning af ål, herunder evaluering af effekten af udsætningerne, forudsat udsætningen er fastsat som en bevaringsforanstaltning i en EU-retsakt.
 Stk. 2. Projekter efter stk. 1, skal have offentlig modtager eller være innovative samt have kollektiv modtager og kollektiv interesse.
 Stk. 3. Projekter efter stk. 1, nr. 2, skal være relevante for udvikling eller opretholdelse af mere bæredygtig udnyttelse af marine biologiske ressourcer.
 Stk. 4. Tilskud efter stk. 1, nr. 3, skal medfinansieres med 25 % af nationale midler.
 Stk. 5. Udnyttelsen af havets biologiske ressourcer i projekter efter stk. 1, nr. 1, skal medvirke til at sikre at artsbestande bevares over biomasseniveau således, at de kan producere maksimalt bæredygtigt udbytte senest i 2020 i overensstemmelse med artikel 2, stk. 2 i Europa-Parlamentets og Rådets forordning nr. 1380/2013/EU af 11. december 2013.
 § 6. Tilsagn om tilskud i medfør af § 5, stk. 1, nr. 1, gives til projekter, der gennemføres af eller i samarbejde med offentlige eller private videnskabelige eller tekniske organer, som er anerkendt i Danmark, og som skal validere resultaterne af projekterne.
 Stk. 2. Tilsagn om tilskud i medfør af § 5, stk. 1, nr. 2, gives til projekter, der gennemføres af videnskabelige eller tekniske offentligretlige organer, rådgivende råd, fiskere, eller fiskeriorganisationer, som er anerkendt i Danmark, eller af ikkestatslige organisationer i samarbejde med fiskeriorganisationer eller i samarbejde med FLAGer, jf. artikel 40, i Europa-Parlamentets og Rådets forordning nr. 508/2014/EU af 15. maj 2014.
 Stk. 3. Tilsagn om tilskud i medfør af § 5, stk. 1, nr. 3, gives til projekter, der gennemføres af et videnskabeligt organ.
Behandling af ansøgningen § 7. Ansøgning i henhold til denne bekendtgørelse kan ikke tages under behandling, såfremt den ikke er antagelig i medfør af artikel 10, i forordning nr. 508/2014/EU af 15. maj 2014. En ansøgning med deltagelse af flere operatører, er uantagelig, hvis bare én deltager er uantagelig.
Kapitel 2 Definitioner § 8. I denne bekendtgørelse forstås ved:
 1) Akvakulturprodukter: Produkter fremstillet i akvakultur som defineret i artikel 4, nr. 25, i Europa-Parlamentets og Rådets forordning nr. 1380/2013/EU af 11. december 2013.
 2) Akvakulturstrategien: Miljø- og Fødevareministeriets strategi for bæredygtig udvikling af akvakultursektoren i Danmark 2014-2020.
3) Direkte sammenlignelige tilbud: Tilbud er direkte sammenlignelige, når de er udspecificerede og er afgivet af leverandører med forskellige CVR-numre, som i øvrigt er uafhængige af hinanden.
Tilbuddene skal omfatte den samme vare eller tjenesteydelse.
Hvis det ene tilbud indeholder poster eller elementer, som det andet tilbud ikke gør, skal det være muligt at trække udgiften for disse poster fra, så priserne kan sammenlignes.
 4) Discard: Fisk, der ikke opfylder kravene til mindstereferencestørrelsen og som ikke må anvendes til direkte konsum, jf. artikel 15, stk. 10 og 11, i Europa - Parlamentets og Rådets forordning nr. 1380/2013/EU af 11. december 2013.
 5) EFF: Den Europæiske Fiskerifond (2007-2013).
 6) EHFF: Den Europæiske Hav- og Fiskerifond (2014-2020).
 7) Fiskevarer: Fiskevarer som defineret i artikel 4, nr. 29, i forordning nr. 1380/2013/EU af 11. december 2013.
 8) Forretningsplan: Beskrivelse af forretningsidéen og håndteringen af den.
 9) Gennemførlighedsundersøgelse: Undersøgelse af den tekniske gennemførlighed af projektet.
 10) Indtægter: Kontante tilførsler betalt direkte af brugerne for de varer eller tjenesteydelser, der leveres af operationen, jf. artikel 61, i forordning nr. 1303/2013/EU af 17. december 2013.
 11) Innovative projekter: Projekter, der er nyskabende i forhold til virksomheden eller branchen.
 12) Innovationshøjde: Graden af innovation.
 13) Kollektiv interesse: projekter, der er til gavn for fiskeri- eller akvakultursektoren eller dele heraf.
 14) Kollektiv tilskudsmodtager: En organisation, som er anerkendt af Udenrigsministeriet til at varetage dens medlemmers, interessenters eller offentlighedens interesser.
 15) Kystfiskeri af mindre omfang: Fiskeri, der udøves af fiskerfartøjer med en længde overalt på under 12 m, som ikke anvender trukne fiskeredskaber som anført i bilag I, skema 3, til Kommissionens forordning nr. 26/2004/EF af 30. december 2003.
 16) Landingsforpligtelse: Forpligtelsen, i henhold til artikel 15, i forordning nr. 1380/2013/EU af 11. december 2013, hvorefter alle fangster, der er underlagt fangstbegrænsninger, skal tages ombord, opbevares på fiskerfartøjerne, registreres, landes og eventuelt afskrives på kvoten.
17) Miljøkonsekvensvurdering: Vurdering af de miljømæssige konsekvenser af et projekt jf.
Europa-Parlamentets og Rådets direktiv 2011/92/EU af 13. december 2011. VVM reglerne er implementeret i Danmark i en række sektorlovgivninger.
 18) Miljøvurdering: En vurdering af projektets mulige miljøpåvirkning.
19) Offentligretligt organ: Ethvert organ, der er oprettet specielt med henblik på at imødekomme almenhedens behov, dog ikke behov af industriel eller kommerciel karakter og som er en juridisk person.
Driften er enten for størstedelens vedkommende finansieret af staten, regionale eller lokale myndigheder eller andre offentligretlige organer, eller driften er underlagt disses kontrol.
Staten, regionale eller lokale myndigheder eller andre offentligretlige organer udpeger mere end halvdelen af medlemmerne i administrations-, ledelses- eller tilsynsorganet, jf. artikel 1, nr. 9, i Europa-Parlamentets og Rådets direktiv 2004/18/EF.
 20) Omkostningseffektivitet: Point beregnet ud fra forholdet mellem driftsresultatet gange antal anlæg og de samlede tilskudsberettigede udgifter.
 21) Operatør: En fysisk eller juridisk person, der driver eller ejer en virksomhed, som udfører aktiviteter på ethvert trin i produktions-, forarbejdnings-, afsætnings-, distributions- og detailkæderne for fiskevarer og akvakulturprodukter og som indgiver en ansøgning om EHFF-støtte.
 22) Rimelige udgifter: Det, der svarer til markedspris for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
23) Små og mellemstore virksomheder (SMV): SMV som defineret i artikel 2, i Kommissionens henstilling nr. 361/2003/EF af 6. maj 2003, EU-Tidende 2003, nr.
L 124; af 20. maj 2003, side 36.
 24) Teknisk organ: Godkendte Teknologiske Serviceinstitutter, jf. § 5, i lovbekendtgørelse nr. 366 af 10. april 2014 eller andre tekniske organer, som anerkendes af Udenrigsministeriet.
 25) Undersøgende fiskeri: Brug af forskellige typer af udstyr til sporing af fisk og udstyr til at fastlægge hvilke fiskearter der er forekommende i et område og i hvilke mængder, for at opnå viden om størrelsen på fiskebestanden i et område, og om en kommerciel udnyttelse vil være økonomisk rentabel.
Kapitel 3 Administration Obligatorisk digital kommunikation § 9. Al skriftlig kommunikation med Udenrigsministeriet i forbindelse med tilskud efter denne bekendtgørelse skal ske via e-mail.
Kontrol § 10. Udenrigsministeriet forestår den fysiske kontrol og den administrative kontrol samt den efterfølgende regnskabskontrol af projekter, der modtager tilskud.
Ansøgning om tilsagn om tilskud § 11. Ansøgning om tilsagn om tilskud efter denne bekendtgørelse indgives til Udenrigsministeriet på det ansøgningsskema, der er tilgængeligt for ordningen på Udenrigsministeriets hjemmeside og indsendes via e-mail.
 Stk. 2. Udenrigsministeriet kvitterer for, at ansøgningen er modtaget og kan i forbindelse hermed give tilladelse til, at projektet sættes i gang for egen regning og risiko.
 Stk. 3. Ansøgning i medfør af §§ 1, 3 og 5, kan indsendes fra den 2. oktober 2017 og skal være modtaget i Udenrigsministeriet senest den 4. december 2017.
 Stk. 4. Ansøgningen om tilskud i medfør af §§ 1, 3 og 5, skal indeholde følgende:
 1) Et ansøgningsskema, hvor de påkrævede oplysninger er angivet, herunder oplysninger om forretningsplan og gennemførlighedsundersøgelse.
 2) Et detaljeret budget for projektet.
 3) To direkte sammenlignelige tilbud for udgifter over 50.000 kr.
 4) Et budget over de diskonterede nettoindtægter i referenceperioden, såfremt de tilskudsberettigede udgifter ved projektet overstiger 7,4 mio. kr.
 Stk. 5. Udenrigsministeriet yder tilskud til den billigste pris på baggrund af to direkte sammenlignelige tilbud, jf. stk. 4, nr. 3.
Stk. 6. Udenrigsministeriet kan på baggrund af en konkret vurdering dispensere fra stk. 4, nr. 3, hvis der alene findes én leverandør.
Ansøgers begrundelse for kun at vedlægge ét tilbud skal fremgå af ansøgningen.
Stk. 7. Ansøgninger til projekter, hvor ansøger eller projektdeltager er fisker eller akvakulturvirksomhed, vedlægges endvidere 1) en underskrevet bekræftelse på, at ansøgningen er antagelig i medfør af artikel 10 i Europa-Parlamentets og Rådets forordning nr. 508/2014/EU af 15. maj 2014 og 2) en tro- og love erklæring på, at ansøger ikke har begået svig i forbindelse med EFF eller EHFF, som omhandlet i artikel 10, stk. 3, i Europa-Parlamentets og Rådets forordning nr. 508/2014/EU af 15. maj 2014.
 Stk. 8. Der kan alene være én ansøger ved ansøgning om tilsagn om tilskud efter denne bekendtgørelse.
Afgørelse på baggrund af oplysninger i ansøgningen § 12. Udenrigsministeriet kan give helt eller delvist give afslag på ansøgninger, hvis 1) de påkrævede oplysninger i ansøgningen, jf. § 11, ikke er afgivet, 2) effekten af det ansøgte projekt ikke i tilstrækkeligt omfang bidrager til opfyldelsen af formålet med ordningen, 3) effekten af det ansøgte projekt ikke står i rimeligt forhold til projektets samlede anslåede udgifter, 4) de anslåede tilskudsberettigede udgifter ikke er rimelige, jf. § 8, nr. 22, eller 5) udgifterne ikke er tilskudsberettigede, jf. § 21.
§ 13. Den afsatte bevillingsmæssige ramme til ordningerne efter 1) § 1, er på 15,2 mio. kr.
 2) § 3, stk. 1, nr. 1, er på 9,2 mio. kr.
 3) § 3, stk. 1, nr. 2, er på 5,7 mio. kr.
 4) § 5, stk. 1, nr. 1, er på 13,0 mio. kr.
 5) § 5, stk. 1, nr. 2, er på 34,0 mio. kr.
 6) § 5, stk. 1, nr. 3, er på 2,0 mio. kr.
 Stk. 2. Hvis de afsatte bevillingsmæssige rammer ikke er tilstrækkelige til at give tilsagn om tilskud til alle tilskudsberettigede ansøgninger, foretager Udenrigsministeriet en prioritering, jf. §§ 14-17.
 § 14. Ansøgning om tilskud til projekter efter § 1, stk. 1, nr. 1 og 2, prioriteres efter deres forventede effekter inden for følgende områder:
 1) Forbedret driftsresultat.
 2) Udbredelsespotentiale.
 3) Omkostningseffektivitet.
 4) Projekter, der understøtter flest led i værdikæden.
 5) Projekter, der bidrager væsentligt til gennemførelsen af den fælles fiskeripolitiks målsætninger i artikel 5, i Europa-Parlamentets og Rådets forordning nr. 508/2014/EU af 15. maj 2014.
 6) Innovationshøjde, vedrørende projekter omfattet af § 1, stk. 1, nr. 2.
 Stk. 2. Ubrugte midler inden for ét område i en tilskudsordning, kan omfordeles til et andet område inden for den samme tilskudsordning.
 § 15. Ansøgning om tilskud til projekter efter § 3, prioriteres efter deres forventede effekter inden for følgende områder:
 1) Innovationshøjde, vedrørende projekter omfattet af § 3, stk. 1, nr. 1.
 2) Implementeringspotentiale, i forhold til bæredygtig udnyttelse af bestande af fisk og skaldyr, vedrørende projekter omfattet af § 3, stk. 1, nr. 2.
 3) Projekter, der bidrager væsentligt til gennemførelse af den fælles fiskeripolitiks målsætninger i artikel 5, i Europa-Parlamentets og Rådets forordning nr. 508/2014/EU af 15. maj 2014.
 Stk. 2. Ubrugte midler inden for ét område i en tilskudsordning, kan omfordeles til et andet område inden for den samme tilskudsordning.
 § 16. Ansøgninger om tilskud til projekter efter § 5, stk. 1, nr. 1, prioriteres i nedenstående rækkefølge:
 1) Projekter vedrørende udvikling af sælsikre redskaber, jf. § 5, stk. 1, nr. 1, litra b.
 2) Øvrige projekter efter § 5, stk. 1, nr. 1.
 Stk. 2. Hvis den bevillingsmæssige ramme ikke kan dække samtlige ansøgte tilskud til projekter efter § 5, stk. 1, nr. 1, prioriteres projekterne udover den prioriterede rækkefølge i stk. 1, efter deres forventede effekter inden for følgende områder:
 1) Projekter, der har implementeringspotentiale inden for et af indsatsområderne i § 5, stk. 1, nr. 1.
 2) Projekter, der har nyhedsværdi i forhold til de opnåede videnskabelige resultater eller erfaringer inden for et af indsatsområderne i § 5, stk. 1, nr. 1.
 3) Projekter, der bidrager væsentligt til gennemførelsen af den fælles fiskeripolitiks målsætninger.
 Stk. 3. Ansøgninger om tilskud til projekter efter § 5, stk. 1, nr. 2, prioriteres efter deres forventede effekter inden for følgende områder:
 1) Projekter, der har implementeringspotentiale inden for et af indsatsområderne i § 5, stk. 1, nr. 2.
 2) Projekter, der har nyhedsværdi i forhold til de opnåede videnskabelige resultater eller erfaringer inden for et af indsatsområderne i § 5, stk. 1, nr. 2.
 3) Projekter, der bidrager væsentligt til gennemførelsen af den fælles fiskeripolitiks målsætninger.
 Stk. 4. Ansøgninger om tilskud til projekter efter § 5, stk. 1, nr. 3, prioriteres efter deres forventede bidrag til den danske åleforvaltningsplan i forhold til projektets omkostninger.
 Stk. 5. Ubrugte midler inden for ét indsatsområde i en tilskudsordning, kan omfordeles til et andet indsatsområde inden for den samme tilskudsordning.
§ 17. De angivne økonomiske rammer i § 13, for de forskellige ordninger er indikative rammer.
Der kan, hvis muligt, tilføres yderligere midler til rammerne efter behov.
 Stk. 2. Udenrigsministeriet kan til brug for prioriteringerne beskrevet i §§ 14-16, nedsætte et rådgivende udvalg på hver af de respektive ordninger, der bidrager til vurderingen af de indkomne ansøgninger, jf. § 7, stk. 2, i loven.
Kapitel 4 Kriterier for tilskudsberettigelse Generelle betingelser § 18. Tilskud er betinget af følgende:
 1) At projektet gennemføres i overensstemmelse med tilsagnet.
 2) At de nødvendige tilladelser fra offentlige myndigheder er opnået inden anmodning om udbetaling.
 3) At alle dokumenter vedrørende projektet med tilhørende regnskabsbilag holdes tilgængelige for Udenrigsministeriet i mindst 5,5 år fra slutudbetalingstidspunktet.
 4) At kontrolmyndigheden sikres adgang til projektområdet og det fysiske projektmateriale i forbindelse med kontrol.
 5) At projektet ikke ændres væsentligt, ophører eller flyttes uden for projektområdet, i 5 år fra datoen for slutudbetaling og i 3 år for SMVer, jf. § 8, stk. 1, nr. 24.
 6) At projektet, der omfatter investeringer i infrastruktur eller produktive investeringer, ikke flyttes uden for EU i 10 år fra datoen for slutudbetaling, undtagen hvor tilskudsmodtageren er en SMV, jf. § 8, stk. 1, nr. 24.
 7) At tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet.
8) At tilsagnshaver afgiver de oplysninger, som Udenrigsministeriet beder om i indtil 2 år efter, at projektet er afsluttet.
Udenrigsministeriet kan bede om oplysninger, som er nødvendige for at kunne overvåge og evaluere EHFFprogrammet.
 9) At tilsagnshaver sender udbetalingsanmodning, opgørelse over tilskudsberettigede udgifter, alle udgiftsbilag, dokumentation for betaling og slutrapport rettidigt til Udenrigsministeriet, jf. § 28.
 10) At tilsagnshaver, under hele projektperioden, opfylder betingelserne i artikel 10, i Europa-Parlamentets og Rådets forordning nr. 508/2014/EU af 15. maj 2014 samt bestemmelserne i Kommissionens delegerede forordning nr. 2015/288/EU af 17. december 2014 med senere ændringer.
 11) At de samlede tilskudsberettigede udgifter beløber sig til mindst 200.000 kr.
 12) At projektet afsluttes senest den dato, der er anført i tilsagnet, eller senest 2 år fra datoen for tilsagn, jf. dog § 26.
 13) At projektet ikke forøger fartøjers fiskerikapacitet målt i bruttotons og kilowatt.
Stk. 2. Det er, udover hvad der fremgår af stk. 1, en betingelse for opretholdelse af tilsagn om tilskud, at tilsagnshaver afgiver oplysninger om forventede effekter, og indsender en evalueringsrapport om projektets effekter, 2 år efter projektet eller investeringen er afsluttet.
Oplysningerne er nødvendige for at kunne overvåge og evaluere Hav- og Fiskeriudviklingsprogrammet, navnlig med hensyn til at opfylde specifikke mål og prioriteter, jf. artikel 111, i Europa-Parlamentets og Rådets forordning nr. 508/2014/EU af 15. maj 2014.
 Stk. 3. Udenrigsministeriet fastsætter i tilsagnet nærmere betingelser om tilsagnshavers forpligtelse til, at informere om den offentlige medfinansiering af projektet.
 Stk. 4. Udenrigsministeriet kan offentliggøre resultaterne af de projekter, som modtager tilskud.
Ordningsbestemte kriterier § 19. Tilsagn om tilskud efter § 1 er endvidere betinget af følgende:
 1) At ansøgninger om øgning i produktionen, modernisering af eksisterende eller opbygning af nye akvakulturvirksomheder, er i overensstemmelse med Akvakulturstrategien.
 2) At der i henhold til analysen af markedsudsigter for akvakulturproduktionen i Danmark er bæredygtige markedsudsigter for den art, der produceres i akvakulturvirksomheden.
 Stk. 2. Tilsagn om tilskud efter §§ 3 og 5 er endvidere betinget af følgende:
 1) At projektet ikke bidrager til kapacitetsudvidelse eller udstyr, som kan bidrage til fiskefartøjets evne til fangstforøgelse eller fiskefartøjets evne til at spore fisk.
 2) At projektet ikke omhandler undersøgende fiskeri, jf. § 8, stk.1, nr. 25.
Kapitel 5 Tilskudsberettigede udgifter § 20. De tilskudsberettigede udgifter kan omfatte følgende:
 1) Udgifter, som er direkte relateret til og nødvendige for at gennemføre projektet.
 2) Løn til tilsagnshavers personale, der er beskæftiget med projektet, jf. dog stk. 2.
 3) 15 % overhead af den direkte lønudgift for tilsagnshavers personale, der er beskæftiget med projektet.
 Stk. 2. Udgifter til løn til tilsagnshavers personale, der er beskæftiget med projektet, er kun tilskudsberettigede, hvis udgifterne ikke normalt finansieres af offentlige institutioner, offentlige virksomheder eller kommunale fællesskaber, og udgifterne kan dokumenteres.
 Stk. 3. Udenrigsministeriet yder tilskud til den billigste pris på baggrund af de to direkte sammenlignelige tilbud.
 § 21. De tilskudsberettigede projektudgifter kan ikke omfatte følgende:
 1) Udgifter, hvortil der gives andre EU-tilskud.
 2) Udgifter, hvortil der er modtaget tilskud fra anden offentlig myndighed, undtagen særlige garantier, kautioner og lignende, jf. § 25, stk. 2.
 3) Udgifter til køb af brugt udstyr og materiel.
 4) Udgifter til leje og leasing.
 5) Udgifter til reparation af udstyr.
 6) Udgifter til moms, medmindre denne endeligt bæres af tilsagnshaver, jf. artikel 69, stk. 3, litra c, i Europa-Parlamentets og Rådets forordning nr. 1303/2013/EU af 17. december 2013.
 7) Finansierings- og pengeinstitutomkostninger, jf. artikel 69, stk. 3, litra a, i Europa-Parlamentets og Rådets forordning nr. 1303/2013/EU af 17. december 2013.
 8) Advokat- og revisionsomkostninger.
 9) Udgifter i form af naturalydelser, som omhandlet i artikel 69, i Europa-Parlamentets og Rådets forordning nr. 1303/2013/EU af 17. december 2013.
 10) Udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning.
 11) Udgifter, som tilsagnshaver har afholdt, inden Udenrigsministeriet har givet tilsagn eller givet tilladelse til at igangsætte projektet.
 12) Udgifter til simple genanskaffelser.
 13) Almindelige driftsomkostninger.
 14) Udgifter, der ikke er specificerede i budgettet.
 15) Udgifter til investeringer vedrørende detailhandel.
 16) Udgifter til køb af grunde og bygninger og omkostninger forbundet hermed.
 17) Udgifter til investeringer vedrørende kontor og kantine.
 18) Udgifter til køb af køretøjer til ekstern transport.
 19) Værdien af tilsagnshavers eget arbejde, herunder arbejde udført af formænd og tegningsberettigede bestyrelsesmedlemmer i foreninger og organisationer.
 20) Udgifter til at varetage sædvanlige myndighedsopgaver, medmindre opgaven er en udvidelse eller et tillæg til de sædvanlige myndighedsopgaver.
 21) Udgifter til opdræt af genetisk modificerede organismer, for så vidt angår tilskud omfattet af § 1.
 22) Udgifter til akvakulturaktiviteter i beskyttede havområder, hvis Miljøstyrelsen på grundlag af en miljøkonsekvensvurdering har fastslået, at den pågældende aktivitet vil få en betydelig negativ indvirkning på miljøet, som ikke kan modvirkes på tilstrækkelig vis, for så vidt angår tilskud omfattet af § 1.
 23) Udgifter, hvor fakturaen ikke er udstedt til tilsagnshaver eller projektdeltager.
 24) Udgifter til produkter og ydelser, som tilsagnshaver sælger fra egen virksomhed.
 25) Køb på afbetaling med eller uden ejendomsforbehold.
Kapitel 6 Beregning af tilskud § 22. For projekter omfattet af § 1, kan Udenrigsministeriet give tilskud på op til:
 1) 100 pct. af de tilskudsberettigede udgifter til projekter, der alene gennemføres af offentlige forskningsinstitutioner.
 2) 100 pct. af de tilskudsberettigede udgifter til projekter, der gennemføres af kollektive tilskudsmodtagere i samarbejde med et offentligt eller privat forskningsinstitut, et privat teknisk organ eller anden privat videnskabelig institution og hvor projektet er både innovativt og af kollektiv interesse.
 3) 50 pct. af de tilskudsberettigede udgifter til øvrige projekter hvor tilskudsmodtager er en SMV, jf. § 8, stk. 1, nr. 24.
 4) 30 pct. af de tilskudsberettigede udgifter til øvrige projekter hvor tilskudsmodtager ikke falder ind under definitionen af SMV, jf. § 8, stk. 1, nr. 24.
 Stk. 2. For projekter omfattet af § 1, gives der maksimalt 2,75 mio. kr. i tilskud pr. projekt.
 § 23. For projekter omfattet af § 3, kan Udenrigsministeriet give tilskud på op til:
 1) 100 pct. af de tilskudsberettigede udgifter, til projekter, der gennemføres af en offentlig ansøger, eller som har kollektiv interesse og modtager samt er innovative.
 2) 75 pct. af de tilskudsberettigede udgifter, til projekter, der gennemføres af producentorganisationer, medmindre betingelserne i nr. 1 er opfyldt.
 3) 60 pct. af de tilskudsberettigede udgifter, til projekter, som alene er kollektive.
 4) 50 pct. af de tilskudsberettigede udgifter, til øvrige projekter hvor tilskudsmodtager er en SMV, jf. § 8, stk. 1, nr. 24.
 5) 30 pct. af de tilskudsberettigede udgifter til øvrige projekter hvor tilskudsmodtager ikke falder ind under definitionen af SMV, jf. § 8, stk. 1, nr. 24.
 § 24. For projekter omfattet af § 5, kan Udenrigsministeriet give tilskud op til:
 1) 100 pct. af de tilskudsberettigede udgifter, der er omfattet af § 5, stk. 1, nr. 1 og 2.
 2) 75 pct. af de tilskudsberettigede udgifter, der er omfattet af § 5, stk. 1, nr. 3.
 Stk. 2. Den samlede offentlige støtte til projekter, der er omfattet af § 5, stk. 1 nr. 3, kan være op til 100 pct. af de støtteberettigede udgifter, jf. dog § 5, stk. 4.
 § 25. Tilskud efter denne bekendtgørelse kan kombineres med andet offentligt nationalt tilskud i form af garanti, kaution eller lignende, til udgifter, der er tilskudsberettigede efter denne bekendtgørelse.
 Stk. 2. Ydes der andet tilskud, som nævnt i stk. 1, nedsættes tilskuddet efter denne bekendtgørelse, så det samlede offentlige tilskud ikke overstiger satserne i §§ 22-24.
 Stk. 3. Hvis et projekt genererer indtægter under gennemførelsen, vil der ske nedsættelse af tilskuddet i overensstemmelse med artikel 65, stk. 8, i Europa-Parlamentets og Rådets forordning nr. 1303/2013/EU af 17. december 2013.
 Stk. 4. For projekter, hvis samlede tilsagnsberettigede udgifter overstiger 7,4 mio. kr., vil der ske nedsætning af tilsagnet med de diskonterede nettoindtægter, der genereres i referenceperioden, jf. artikel 61, stk. 3, første afsnit, litra b) i Europa-Parlamentets og Rådets forordning nr. 1303/2013/EU af 17. december 2013.
 Stk. 5. Hvis der ydes 100 pct. i tilskud af de samlede tilskudsberettigede udgifter, skal tilsagnshaver give offentlig adgang til resultaterne af projektet.
Kapitel 7 Ændring af projekt og overdragelse af tilsagn § 26. Ændring af et projekt kan godkendes af Udenrigsministeriet på betingelse af, at ændringen er i overensstemmelse med projektets formål.
Anmodning om ændring af projektet skal indsendes med e-mail på et særligt skema, der findes på Udenrigsministeriets hjemmeside.
Ansøgning om ændring af et projekt skal godkendes af Udenrigsministeriet, inden ændringen må sættes i gang.
 Stk. 2. Anmodning om ændring af et projekt skal være modtaget i Udenrigsministeriet senest to måneder før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
 Stk. 4. Anmodning om ændring af projektet kan ikke godkendes, såfremt ændringen betyder, at projektet i sin ændrede form ikke ville være blevet prioriteret, jf. §§ 14 - 17.
§ 27. Udenrigsministeriet kan efter ansøgning tillade, at tilsagnet overdrages til en anden, der ifølge §§ 2, 4 og 6 kan være tilsagnshaver.
Den, der får overdraget tilsagnet, indtræder i alle rettigheder og forpligtelser efter tilsagnet.
Kapitel 8 Udbetaling af tilskud § 28. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes med e-mail på det ansøgningsskema, der findes på Udenrigsministeriets hjemmeside, og vedlægges følgende:
 1) Udbetalingsskemaet, hvor de påkrævede oplysninger er afgivet.
 2) En opgørelse over tilskudsberettigede udgifter.
 3) Alle udgiftsbilag.
 4) Dokumentation for betaling af udgifterne.
 5) De eventuelle nødvendige tilladelser til projektet fra offentlige myndigheder.
 6) Dokumentation for eventuelle offentlige tilskud.
 7) Et budget over de diskonterede nettoindtægter i referenceperioden, såfremt de tilskudsberettigede udgifter ved projektet overstiger 7,4 mio. kr.
 8) Ved slutudbetaling: En slutrapport, der skal udfærdiges på et særligt skema, der findes på Udenrigsministeriets hjemmeside.
Stk. 2. Tilskud kan udbetales i én rate og én slutudbetaling.
Den enkelte rate skal udgøre mindst 20 pct. af det samlede tilsagnsbeløb.
 Stk. 3. Anmodning om slutudbetaling skal være modtaget i Udenrigsministeriet senest tre måneder efter den dato, hvor projektet senest skal være afsluttet.
 Stk. 4. Inden slutudbetaling er det en betingelse, at Udenrigsministeriet har godkendt slutrapporten.
Stk. 5. Alle udgifter skal være afholdt og betalt af tilsagnshaver.
De skal være betalt senest på tidspunktet, hvor udbetalingsanmodningen indsendes, jf. stk. 3.
 § 29. Udenrigsministeriet overfører tilskuddet til tilsagnshavers NemKonto.
Kapitel 9 Bortfald af tilsagn, tilbagebetaling eller nedsættelse af tilskud Bortfald af tilsagn og tilbagebetaling af tilskud § 30. Udenrigsministeriet kan træffe afgørelse om hel eller delvis bortfald af tilsagn og tilbagebetaling af tilskud, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter § 8, og § 9, stk. 2, i loven, 3) hele projektet eller væsentlige dele af projektet ikke gennemføres i overensstemmelse med tilsagnet, jf. dog § 31, stk. 1, 4) tilsagnshaver ikke sikrer, at kontrolmyndigheden har adgang til at kontrollere projektet, jf. § 18, stk. 1, nr. 4, 5) tilsagnshaver ikke afgiver de oplysninger, som er påkrævet i artikel 111, i forordning nr. 508/2014, og som Udenrigsministeriet kan bede om, to år efter projektet er afsluttet, 6) tilsagnshaver, ikke overholder sine forpligtelser nævnt i §§ 18 og 19, 7) tilsagnshaver, under hele projektperioden, ikke opfylder betingelserne i artikel 10, i i Europa-Parlamentets og Rådets forordning (EU) nr. 508 af 15. maj 2014 samt bestemmelserne i Kommissionens delegerede forordning nr. 2015/288/EU af 17. december 2014 med senere ændringer, eller 8) ejeren af et fiskefartøj, hvortil der er givet tilskud efter § 3, overfører dette fartøj uden for Unionen inden for mindst fem år efter datoen for den faktiske betaling af tilskud til tilskudsmodtageren, jf. art. 25, i Europa-Parlamentets og Rådets forordning nr. 508/2014/EU af 15. maj 2014.
 Stk. 2. Såfremt et fartøj overføres inden for tidsrammen angivet i stk. 1, nr. 8, inddrives beløbet, der uretmæssigt er udbetalt i forbindelse med projektet, i en størrelse, der står i forhold til den periode, hvor betingelsen fastsat i stk. 1, nr. 8, ikke er blevet opfyldt.
Nedsættelse og tilbagebetaling af tilskud ved overtrædelse af forpligtelser § 31. Udenrigsministeriet træffer afgørelse om nedsættelse af tilskuddet med en procentsats og tilbagebetaling af tilskud og eventuel bortfald af tilsagn, ud fra en vurdering af art og betydning af overtrædelsen og det eventuelle tab for Den Europæiske Hav- og Fiskerifond.
Nedsættelsen kan maksimalt udgøre 100 pct.
 Stk. 2. Overtrædelse af bestemmelsen nævnt i § 18, stk. 1, nr. 10, vil medføre, at tilskud nedsættes forholdsmæssigt ud fra en vurdering af art, grovhed, varighed og hyppighed af overtrædelsen og betydningen af tilskuddet for tilsagnshavers økonomiske aktivitet, jf. artikel 99, stk. 2, i Europa-Parlamentets og Rådets forordning nr. 508/2014/EU af 15. maj 2014.
Stk. 3. Stk. 1 finder kun anvendelse for overtrædelser, hvor projektet fortsat efter Udenrigsministeriets vurdering lever op til ordningens formål, og projektet ville være blevet prioriteret, jf. henholdsvis §§ 14 - 17, da tilsagnet ellers bortfalder.
 Stk. 4. For at fastlægge omfanget af en overtrædelse vurderer Udenrigsministeriet, hvor stor en del af projektet, som er berørt af overtrædelsen, og der sker kun nedsættelse for den del.
 Stk. 5. Udenrigsministeriet foretager en faglig vurdering af overtrædelsen i forhold til hyppighed og formålet med ordningen.
Nedsættelse og tilbagebetaling af tilskud ved overtrædelse af enkelte generelle betingelser § 32. Udenrigsministeriet nedsætter tilskuddet som følger, hvis projektet afsluttes efter datoen for projektets afslutning, som fastsat i tilsagnet:
 1) 0-30 kalenderdage for sent afslutning af projektet medfører 5 pct. nedsættelse.
 2) 31-60 kalenderdage for sent afslutning af projektet medfører 10 pct. nedsættelse.
 3) 61-90 kalenderdage for sent afslutning af projektet medfører 15 pct. nedsættelse.
 4) Mere end 90 kalenderdage for sen afslutning af projektet medfører bortfald af tilsagn og tilbagebetaling af eventuel tidligere udbetalt rate.
 § 33. Udenrigsministeriet nedsætter slutudbetaling med 1 pct. pr. kalenderdag ved for sent modtaget anmodning om udbetaling, jf. § 28, stk. 3, til og med den 20. kalenderdag.
 Stk. 2. En forsinkelse på mere end 20 kalenderdage medfører 100 pct. nedsættelse af slutudbetalingen og eventuel bortfald af tilsagn.
 § 34. Ved manglende overholdelse af begge tidsfrister, jf. §§ 32 og 33, sanktioneres alene for den tidsfrist, der er overskredet først.
 § 35. Udenrigsministeriet kan efter en konkret vurdering træffe afgørelse om, at opretholde tilsagnet eller foretage en forholdsmæssig nedsættelse af den samlede værdi af de tilskudsberettigede udgifter, der skulle have været i udbud, hvis udbudsloven eller lov om indhentning af tilbud i bygge- og anlægssektorens regler ikke er overholdt.
 Stk. 2. Overtrædelse af bestemmelsen i stk. 1, medfører, at tilskuddet nedsættes forholdsmæssigt ud fra en vurdering af art af overtrædelsen og det eventuelle tab for EHFF, jf. artikel 143, stk. 2, i Europa-Parlamentets og Rådets forordning nr. 1303/2013/EU af 17. december 2013.
 § 36. Udenrigsministeriet træffer efter en konkret vurdering afgørelse om en forholdsmæssig nedsættelse af den samlede værdi af de tilskudsberettigede udgifter, hvis betingelsen i § 18, stk. 1, nr. 7, ikke er overholdt.
Force majeure § 37. Udenrigsministeriet kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet, og som ikke medfører bortfald af tilsagn og tilbagebetaling eller nedsættelse af tilskud, jf. kapitel 9.
 Stk. 2. Force majeure og andre ekstraordinære omstændigheder kan navnlig anerkendes i følgende tilfælde:
 1) Uforudset ekspropriation.
 2) En alvorlig naturkatastrofe, der i væsentlig grad berører projektet.
 Stk. 3. Udenrigsministeriet kan i ganske særlige tilfælde godkende andre omstændigheder end de i stk. 2 nævnte, som force majeure eller andre ekstraordinære omstændigheder.
 Stk. 4. Hvis tilsagnshaver eller dennes dødsbo ønsker at påberåbe sig force majeure eller andre ekstraordinære omstændigheder, skal dette meddeles Udenrigsministeriet skriftligt senest 15 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
 Meddelelsen skal være vedlagt fyldestgørende dokumentationsmateriale.
 Stk. 5. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 10 Ikrafttræden § 38. Bekendtgørelsen træder i kraft den 2. oktober 2017.
 Stk. 2. Bekendtgørelse nr. 614 af 31. maj 2017 om tilskud til fælles indsatser på akvakultur, fiskeri, natur og miljø samt afsætningsfremme ophæves.
 Stk. 3. Bekendtgørelse nr. 1262 af 28. oktober 2016 om om tilskud til fælles indsatser på akvakultur, fiskeri, natur og miljø samt afsætningsfremme, finder fortsat anvendelse for tilsagn, der er givet og gives i medfør heraf.
Udenrigsministeriet, den 28. september 2017 Karen Ellemann / Jonas Bering Liisberg 1) I bekendtgørelsen er der medtaget visse bestemmelser fra Europa-Parlamentets og Rådets forordning nr. 2014/508/EU om Den Europæiske Hav- og Fiskerifond og om ophævelse af Rådets forordning nr. 2328/2003/EF, nr. 1198/2006/EF og nr. 791/2007/EF samt Europa-Parlamentets og Rådets forordning nr. 1255/2011/EU, EU-Tidende 2014, nr.
L 149, side 1, Kommissionens delegerede forordning 2015/531/EU af 24. november 2014 om supplerende bestemmelser til Europa-Parlamentets og Rådets forordning nr. 508/2014/EU for så vidt angår fastsættelse af omkostninger, der er berettigede til støtte fra Den Europæiske Hav- og Fiskerifond med henblik på at forbedre hygiejneforholdene, sundheden, sikkerheden og arbejdsvilkårene for fiskere, beskytte og genoprette den marine biodiversitet og de marine økosystemer, modvirke virkningerne af klimaændringer og forbedre fiskerfartøjers energieffektivitet, EU-Tidende 2015, nr.
L 86, side 1, Kommissionens delegerede forordning 2015/288/EU af 17. december 2014 om supplerende bestemmelser til Europa-Parlamentets og Rådets forordning nr. 508/2014/EU om Den Europæiske Hav- og Fiskerifond for så vidt angår den periode, hvor støtteansøgninger er uantagelige, samt start- og slutdato for nævnte periode, EU-Tidende 2015, nr.
L 51, side 1, og Europa-Parlamentets og Rådets forordning nr. 2013/1303/EU om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning nr. 1083/2006/EU, EU-Tidende 2013, nr.
L 347, side 320. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
 2) Ved kongelig resolution af 7. august 2017 blev ressortansvaret for sager vedrørende fiskeri, bortset fra sager om akvakultur, overført fra Miljø- og Fødevareministeriet til Udenrigsministeriet og henlagt til minister for fiskeri og ligestilling og minister for nordisk samarbejde, således at den departementale ekspedition af sager vedrørende disse forretningsområder sker i Udenrigsministeriet under ledelse af minister for fiskeri og ligestilling og minister for nordisk samarbejde og på dennes ansvar.
