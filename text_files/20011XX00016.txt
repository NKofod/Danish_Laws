Skriftlig fremsættelse (3. oktober  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af  

 pensionsbeskatningsloven. (Overførsel af pensionskasseordninger med  

 tilknyttet supplerende éngangsydelse til livsforsikringsselskaber  

 m.v.).
(Lovforslag nr.
L 22).
Lovforslaget har bl.a. til formål at øge  

 mobiliteten af skattebegunstiget pensionsopsparing.
De gældende regler  

 indebærer flere uhensigtsmæssige restriktioner med hensyn til  

 mobiliteten.
Disse restriktioner foreslås fjernet.
Det foreslås, at når en pensionskasseordning  

 med tilknyttet supplerende engangsydelse overføres til et  

 livsforsikringsselskab som led i en hel eller delvis afvikling af  

 pensionskassen, skal den supplerende éngangsydelse kunne  

 overføres til en kapitalforsikring.
De nuværende regler hindrer,  

 at supplerede engangsydelser overføres til kapitalforsikringer  og  

 blokerer dermed for en hensigtsmæssig afvikling af pensionskasser.
 Der foreslås indført hjemmel til, at de  

 lavere afgiftssatser, der gælder for visse dele af opsparingen i en  

 pensionsordning, der er oprettet før den 1. januar 1980, bevares, hvis  

 ordningen helt eller delvis overføres til en anden pensionsordning.  

 Efter de nuværende regler fortabes retten til at gøre brug af  

 lavere afgiftssatser ved overførsel.
 Det foreslås at give personer, der årligt  

 indbetaler mere end 36.500 kr. (2001-niveau) til en pensionsordning med  

 løbende udbetalinger eller en ratepensionsordning, mulighed for at  

 fortsætte indbetalingerne i et andet pensionsinstitut eller på en  

 ny pensionsordning i samme institut, uden at der skal ske fordeling af  

 fradragsretten, forudsat at den samlede indbetalingsperiode til de  

 pågældende pensionsordninger er på mindst 10 år.  

 Desuden foreslås det, at det under visse betingelser skal være  

 muligt at forlænge indbetalingsperioden for en eksisterende ordning med  

 mindre end 10 år, uden at der skal ske fradragsfordeling for  

 forlængelsen.
 Lovforslaget har desuden som formål:
at sidestille samleveres livsarvinger med livsarvinger i  

 øvrigt, at fastsætte en frist på én måned for  

 indbetaling af den afgift, der i visse situationer skal tilbageholdes ved  

 tilbagebetaling af bidrag til efterlønsordningen og  

 fleksydelsesordningen, samt at skabe hjemmel for opkrævning af  

 morarenter ved for sen indbetaling af afgiften, at hæve aldersgrænsen for rateforsikring tegnet som ren  

 risikoforsikring, der kun kommer til udbetaling i tilfælde af  

 forsikredes invaliditet eller død, fra 70 år til 75  

 år, at give  personer, der ønsker at indbetale på en  

 pensionsordning omfattet af pensionsbeskatningslovens § 15 A  

 (pensionsordninger for tidligere  selvstændigt erhvervsdrivende) med  

 fradragsret i det indkomstår, hvor personen  har afstået sin  

 virksomhed, en længere indbetalingsfrist  i de tilfælde, hvor  

 personen har et bagudforskudt indkomstår, at lade fradragsretten eller bortseelsesretten  bortfalde for  

 indbetalinger på kapitalpensionsordninger, som er foretaget  efter  

 afgiftspligtens indtræden ved udbetaling efter ejerens 60. år,  

 og at præcisere, at der er bortseelsesret for alle indbetalinger  

 til ATP, uanset om de foretages af en arbejdsgiver eller af andre.
 En række af elementerne i forslaget er uden eller  

 med beskedne provenuvirkninger, der dog ikke kan kvantificeres.
 Forslaget om adgang til forlængelse af perioden for  

 indskud på løbende ordninger m.v. kan heller ikke kvantificeres,  

 men pr. 1.000 personer, der fortsætter med en samlet pensionsopsparing  

 på ca. 70.000 kr. årligt, vil det umiddelbare årlige  

 provenutab udgøre ca. 20 mill. kr. fra og med 2002. På langt  

 sigt vil provenutabet ved forslaget bestå af et tab som følge af  

 lavere løbende afkastbeskatning i pensionsordninger end for fri  

 opsparing og af et progressionstab.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
