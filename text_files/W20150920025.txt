Skrivelse om, hvorvidt et medlem af et byråd, der har vedtaget en bøde for overtrædelse af færdselslovens § 118, jf. § 4, stk. 1, og § 118, jf. § 15, stk. 3, er valgbar (Valgbarhedsnævnets skrivelse af 17. marts 2015 til et byråd) Ved brev af 25. november 2014 har et byråd i X Kommune i henhold til § 101, stk. 4, i lov om kommunale og regionale valg, indberettet til Valgbarhedsnævnet, at et byrådsmedlem N.
N. har vedtaget et bødeforelæg for overtrædelse af færdselslovens § 118, jf. § 4, stk. 1, og § 118, jf. § 15, stk. 3.
Det fremgår af sagen, at pågældende den  har ført en personbil med en hastighed på mindst 151 km/t, selv om det ved færdselstavle var angivet, at hastigheden ikke må overstige 110 km/t.
Derudover fremgår det af sagen, at pågældende samme dag på samme tidspunkt har kørt med en så kort afstand til forankørende, at der var fare for påkørsel, hvis køretøjet foran standsede eller nedsatte hastigheden, idet rådighedstiden var mindre end 0,36 sekund ved 136 km/t og mindre end 0,60 sekunder ved 142 km/t.
 Forseelsen er straffet med en bøde på 5.500 kroner og 2 klip i medfør af færdselslovens § 125, stk. 2, nr. 1 og 5.
 I den anledning skal det meddeles, at Valgbarhedsnævnet har fundet, at den begåede handling ikke i almindeligt omdømme gør den pågældende uværdig til at være medlem af kommunale og regionale råd, jf. den kommunale og regionale valglovs § 4.
 Den pågældende må derfor anses for valgbar.
