 Selvom der var gået ca. 12 år fra samlivsophøret kunne procentreglerne  

 anvendes ved lejeberegning for en ejendom, der var ejet af den fraflyttede  

 ægtefælle og beboet af den anden ægtefælle.
 A klagede for indkomståret 1983 over, at de stedlige skattemyndigheder  

 skønsmæssigt havde forhøjet lejeværdien af hans ejendom til 32.000 kr.
Af sagen fremgik, at klagerens ejendom var beboet af hans hustru.
Klageren  

 havde i 1971 ophævet samlivet med hustruen, men der havde ikke fundet  

 separation eller skilsmisse sted mellem parterne, ligesom bodeling ej heller  

 var sket.
Sambeskatningen mellem ægtefællerne var ophørt med udgangen af  

 1971.
 Klagerens repræsentant nedlagde påstand om, at ejendommens overskud skulle  

 opgøres efter ligningslovens procentregler, og indkomsten nedsættes til det  

 selvangivne beløb.
Principalt anførte han, at det af ligningsvejledningen fremgik, at  

 »hvis samlivet er ophørt i skattemæssig henseende, og den, der har  

 forladt boligen, må betragtes som ejer af denne, kan procentreglerne finde  

 anvendelse i tiden, indtil der har fundet bodeling sted mellem  

 ægtefællerne«.
Subsidiært anførtes, at ligningslovens procentregler  

 fandt anvendelse, når der var tale om ejendomme ejet i sameje.
Klageren og  

 dennes ægtefælle burde i denne forbindelse anses som samejere, idet der var  

 tale om to selvstændige skattesubjekter med fælleseje.
 De stedlige skattemyndigheder havde med hensyn til den principale påstand  

 henvist til, at den i ligningsvejledningen anførte praksis, hvorefter  

 ligningslovens procentregler var anvendelige i perioden mellem samlivsophør  

 og bodeling, ikke kunne anses anvendelig i en situation som den foreliggende,  

 hvor samlivet var ophørt i 1971 uden bodeling.
 For så vidt angik den subsidiære påstand var fremhævet, at det ikke var  

 godtgjort, at der forelå sameje.
Efter det oplyste fandt Landsskatteretten, at klageren burde have medhold  

 i den principale påstand, da bodelingen endnu ikke havde fundet sted og  

 klagerens ægtefælle fortsat beboede ejendommen.
Indkomsten blev derfor nedsat  

 til det selvangivne beløb.
