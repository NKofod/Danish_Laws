Fremsat den 22. februar 2000 af sundhedsministeren (Carsten  

 Koch) Forslag til Lov om ændring af lov om offentlig  

 sygesikring og lov om ændring af lov om offentlig sygesikring og lov om  

 social service (Adgang til tilskud til ydelser købt eller leveret i  

 et andet EU-/EØS-land) § 1 I lov om offentlig sygesikring, jf. lovbekendtgørelse nr. 509 af 1.  

 juli 1998, som ændret senest ved lov nr. 1118 af 29. december 1999,  

 foretages følgende ændringer:
 1. Efter § 15 indsættes:
»§ 15 a.
Sundhedsministeren kan fastsætte regler om og  

 vilkår for, at den offentlige sygesikring til personer, der har ret til  

 ydelser efter loven, yder tilskud til 1)	varer efter loven, der købes i et andet EU-/EØS-land,  

 og 2)	tjenesteydelser efter loven, der leveres i et andet  

 EU-/EØS-land.
 Stk.2. Sundhedsministeren kan endvidere fastsætte de  

 bestemmelser, der er nødvendige for at sikre anvendelsen af en aftale  

 indgået mellem Fællesskabet og et andet land om forhold omfattet  

 af stk.1.
 2. I § 30 a, stk.1, nr. 1 og 2, ændres »§ 7 a« til:  »§ 7 g  

«.
§ 2 I lov nr. 1045 af 23. december 1998 om ændring af lov om offentlig  

 sygesikring og lov om social service, foretages følgende  

 ændringer:
 1. § 7 d ophæves.
§ 3 Loven træder i kraft den 1. juli 2000.
Bemærkninger til lovforslaget Almindelige bemærkninger 1. Lovforslagets baggrund og formål Formålet med lovforslaget er at bringe  

 sygesikringsloven i overensstemmelse med EU-retten, således som denne  

 er tolket af EF-domstolen i to præjudicielle afgørelser fra den  

 28. april 1998. De to afgørelser er nærmere analyseret og  

 vurderet af en embedsmandsgruppe, jf. redegørelsen om vurdering af  

 konsekvenserne af EF-domstolens afgørelser af 28. april 1998 i Decker/  

 Kohll-sagerne, se nedenfor pkt. 4. Forslaget indebærer således,  

 dels en ophævelse af adgangen til at opnå tilskud ved  

 indkøb af lægemidler i et andet nordisk land, dels at der  

 etableres en hjemmel for sundhedsministeren til at fastsætte regler om  

 tilskud til varer eller tjenesteydelser efter loven, der købes eller  

 leveres i et andet EU-/EØS-land.
Efter den gældende sygesikringslov, jf.  

 lovbekendtgørelse nr. 509 af 1. juli 1998, som ændret senest ved  

 lov nr. 1118 af 29. december 1999, kan der ikke ydes tilskud til varer og  

 tjenesteydelser efter loven, der er købt eller leveret uden for  

 Danmark, med undtagelse af de situationer, der udtrykkeligt er angivet i  

 loven.
Disse undtagelser er lovens § 7, stk. 5, hvor der kan ydes  

 tilskud til lægemidler indkøbt i et andet nordisk land, og  

 tilskud til sygehjælp efter reglerne om den offentlige  

 rejsesygesikring, jf. lovens § 15.
2. EF-domstolens afgørelser i Decker/Kohll-sagerne EF-domstolens afgørelser - C-120/95 Decker-sagen og  

 C-158/96 Kohll-sagen - vedrørte begge EU-borgeres ret til at  

 opnå samme godtgørelse af udgifter til varer og tjenesteydelser  

 inden for sundhedsområdet, som er indkøbt/ydet i et andet  

 EU-land, som når varen/tjenesteydelsen købes/ydes i  

 bopælslandet.
 EF-domstolen konkluderede bl.a.
-	at fællesskabsretten ikke begrænser medlemsstaternes  

 kompetence til selv at udforme deres sociale sikringsordninger, -	at traktatens bestemmelser om varernes og tjenesteydelsernes frie  

 bevægelighed som udgangspunkt også finder anvendelse inden for  

 den sociale sikring, -	at bestemmelser, der tilskynder de socialt sikrede til at erhverve  

 ydelserne i hjemlandet frem for i andre medlemsstater, er en hindring for den  

 frie udveksling af varer og tjenesteydelser, -	at formål af rent økonomisk art ikke kan begrunde en  

 begrænsning af det grundlæggende princip om de frie  

 varebevægelser, medens Domstolen ikke udelukkede, at tvingende almene  

 hensyn vil kunne berettige en sådan begrænsning.
 Domstolen tog i Decker/Kohll-sagerne alene konkret  

 stilling til de forelagte spørgsmål vedrørende  

 godtgørelse af udgifter til briller henholdsvis  

 specialtandlægebehandling.
 Præmisserne indeholdt imidlertid en lang række  

 generelle betragtninger, der gjorde det relevant at vurdere, hvorvidt de  

 forhold, der lå til grund for Domstolens stillingtagen i  

 Decker/Kohll-sagerne, også gjorde sig gældende for andre af  

 sundhedsvæsenets ydelser.
3. Embedsmandsgruppen til vurdering af konsekvenserne af EF-domstolens  

 afgørelser i Decker/Kohll-sagerne I august 1998 nedsatte Sundhedsministeriet en  

 embedsmandsgruppe, der fik til opgave at analysere og vurdere konsekvenserne  

 af de to afgørelser i forhold til den relevante danske lovgivning samt  

 - om fornødent - udarbejde konkrete forslag til ændringer i  

 lovgivningen.
 Embedsmandsgruppen var sammensat af repræsentanter  

 for Justitsministeriet, Udenrigsministeriet, Socialministeriet,  

 Sundhedsministeriet og Sygesikringens Forhandlingsudvalg.
4. Embedsmandsgruppens redegørelse 4.1.Embedsmandsgruppen afgav en redegørelse i september  

 1999.
Det fremgår af redegørelsen bl.a., at ydelser  

 efter sygehusloven, jf. lovbekendtgørelse nr. 687 af 16. august 1995,  

 som ændret senest ved lov nr.1117 af 29. december 1999, efter  

 embedsmandsgruppens vurdering falder uden for EF-traktatens artikel 49 om  

 tjenesteydelsernes frie bevægelighed, idet patienten ikke betaler i  

 forbindelse med modtagelsen af sundhedsydelsen.
Ud fra denne betragtning  

 foreligger der ligeledes ikke en tjenesteydelse i traktatens forstand, hvis  

 en offentlig myndighed henviser en patient til behandling på privat  

 hospital, og det offentlige betaler fuldt ud for behandlingen.
Tilsvarende gælder ud fra samme betragtning for  

 ydelser i henhold til tandplejeloven (dvs. tandpleje til børn og unge under 18  

 år samt til personer, der på grund af nedsat førlighed  

 eller vidtgående fysisk eller psykisk handicap kun vanskeligt kan  

 udnytte de almindelige tandplejetilbud), jf. lovbekendtgørelse nr. 411  

 af 26. maj 1994 lov om forebyggende sundhedsordninger for børn og unge, jf.  

 lov nr. 438 af 14. juni 1995 lov om tilbud om gratis vaccination mod visse sygdomme, jf. lov nr.  

 643 af 17. december 1976, som ændret senest ved lov nr. 438 af 14. juni  

 1995 lov om hjemmesygeplejerskeordninger, jf. lov nr. 408 af 13. juni  

 1973, som ændret senest ved lov nr. 1024 af 19. december 1992 lov om svangerskabshygiejne og fødselshjælp, jf.  

 lovbekendtgørelse nr. 622 af 19. juli 1995, som ændret senest  

 ved lov nr. 462 af 10. juni 1997 lov om sterilisation og kastration, jf. lovbekendtgørelse nr.  

 661 af 12. juli 1994, som ændret senest ved lov nr. 389 af 14. juni  

 1995 lov om svangerskabsafbrydelse, jf. lovbekendtgørelse nr. 633  

 af 15. september 1986, som ændret senest ved lov nr. 389 af 7. juni  

 1989.
Efter sygesikringsloven gives tilskud til nogle  

tjenesteydelser, der efter embedsmandsgruppens opfattelse falder ind  

 under EF-traktatens tjenesteydelsesbegreb, nemlig almen lægehjælp til gruppe 2-sikrede, speciallægehjælp til gruppe 2-sikrede, tandlægehjælp, bortset fra visse forebyggende ydelser og  

 visse ydelser til de 18-25 årige, fysioterapi, bortset fra vederlagsfri fysioterapi til visse  

 handicappede personer og kiropraktisk behandling.
 Embedsmandsgruppen vurderer det forhold, at  

 sygesikringsloven ikke giver hjemmel til at yde tilskud til tilsvarende  

 tjenesteydelser leveret i et andet EU-land, som en restriktion omfattet af  

 EF-traktatens artikel 49 og som sådan uforenelig med traktaten, idet  

 restriktionen ikke kan retfærdiggøres af tvingende almene hensyn  

 eller af de hensyn, der er opregnet i EF-traktatens artikel 55, jf. artikel  

 45 og 46.
 Det er embedsmandsgruppens vurdering, at adgang til at  

 opnå tilskud til sygesikringsydelser, leveret i et andet EU-land,  

kun i begrænset omfang vil tilskynde til at efterspørge  

 lægehjælp mv. i EU-lande uden for Danmark.
 Der er derfor efter embedsmandsgruppens opfattelse ikke  

 grundlag for at antage, at de økonomiske konsekvenser for den  

 offentlige sygesikring vil være af et omfang, der kan  

 retfærdiggøre, at tilskud til ydelser i udlandet  

 afskæres.
 Ligeledes vurderer embedsmandsgruppen konsekvenserne for  

 opretholdelse af behandlingsmuligheder samt de sundhedsmæssige  

 konsekvenser for at være af en sådan karakter, at de ikke kan  

 retfærdiggøre opretholdelse af den restriktion, der ligger i, at  

 sygesikringsloven ikke giver hjemmel til at yde tilskud til tjenesteydelser  

 leveret uden for Danmark.
 Der gives endvidere efter sygesikringsloven tilskud  

 med faste beløb eller efter nogle procentsatser til en række  

varer, nemlig ernæringspræparater, briller og  

 lægemidler, som den sikrede frit kan efterspørge inden for  

 landets grænser.
 Sygesikringsloven er til hinder for, at tilskud kan  

 opnås ved køb af varen i et andet EU-land, bortset fra  

 lægemidler hvor tilskud også ydes til lægemidler  

 købt i et andet nordisk land.
Det er embedsmandsgruppens vurdering, at der derved  

 foreligger en restriktion, der er uforenelig med EF-traktaten, medmindre den  

 kan retfærdiggøres af tvingende hensyn, jf.
EF-domstolens Cassis  

 de Dijon-praksis, eller af de hensyn, der er opregnet i EF-traktatens artikel  

 28.
 Det er endvidere embedsmandsgruppens vurdering, at der  

 ikke gør sig sådanne hensyn gældende, at den  

 begrænsning, der ligger i sygesikringsloven, kan siges at være  

 retfærdiggjort for så vidt angår  

 ernæringspræparater og briller.
Embedsmandsgruppen har endvidere overvejet dommenes  

 konsekvenser for lægemiddelområdet.
Som det fremgår af  

 redegørelsen fandt Sundhedsministeriet, at en stillingtagen til  

 spørgsmålet om tilskud til lægemidler købt i et  

 andet EU-land, burde udskydes, bl.a. under hensyn til, at det overvejende  

 flertal af de øvrige EU-lande ikke på nuværende tidspunkt  

 yder et sådant tilskud.
 Sundhedsministeriet fandt desuden, at der kunne  

 fremføres en række sundhedspolitiske forhold, der kunne begrunde  

 en sådan udskydelse, navnlig hensynet til at kunne fastholde det  

 nuværende lave danske forbrug af lægemidler, samt hensynet til  

 fortsat at sikre en let adgang til køb af lægemidler.
 4.2. For at bringe sygesikringsloven i  

 overensstemmelse med EU-retten, må en lovændring efter  

 embedsmandsgruppens opfattelse indebære, at der etableres en hjemmel  

 for sundhedsministeren til at fastsætte regler om tilskud til varer og  

 tjenesteydelser efter loven, der leveres i et andet EU-/EØS-land.  

 Samtidig må den gældende adgang til at opnå tilskud ved  

 indkøb af lægemidler i et andet nordisk land ophæves.
5. Sundhedsministeriets overvejelser 5.1. Sundhedsministeriet kan tilslutte sig  

 embedsmandsgruppens analyse og vurdering af EF-dommenes konsekvenser for  

 sundhedslovgivningen.
 Der lægges med nærværende lovforslag op  

 til en ændring af sygesikringsloven, som er på linie med det  

 forslag, som embedsmandsgruppen er fremkommet med.
 Sundhedsministeriet har imidlertid fundet det  

 nødvendigt at foretage enkelte ændringer i det lovforslag, som  

 embedsmandsgruppen har udarbejdet.
5.2. Sundhedsministeriet har i forslaget til  

 § 15 a præciseret, at sundhedsministeren bemyndiges til at  

 fastsætte regler om og vilkår for tilskud efter den offentlige  

 sygesikring for ydelser købt eller leveret i et andet  

 EU-/EØS-land.
De nærmere vilkår for tilskud efter  

 sygesikringsloven, til ydelser købt eller leveret her i landet, er  

 fastsat i overenskomster, jf. sygesikringslovens §§ 12 og 26. Med  

 lovforslaget lægges der op til, at der kan ydes tilskud til varer og  

 tjenesteydelser, selvom yderen i et andet EU-/EØS-land ikke er  

 tilsluttet en godkendt overenskomst.
5.3. Ministeriet har endvidere fundet det  

 nødvendigt at præcisere, at bestemmelsen omfatter tilskud til  

 varer, der købes i et andet EU-/EØS-land og til  

 tjenesteydelser, der leveres i et andet EU-/EØS-land.
I relation til  

 varer er det således alene afgørende, at varen er købt i  

 et andet EU-/EØS-land.
Bestemmelsen omfatter også de  

 tilfælde, hvor en vare købes i et andet EU-/EØS-land, men  

 leveres i Danmark.
5.4. Lovforslaget indebærer, at  

 sygesikringsloven bringes i overensstemmelse med EU-retten.
De krav på  

 refusion af udgifter m.v., som nu hjemles, følger således  

 allerede i dag af EF-Traktatens artikel 28 eller 49, således som disse  

 bestemmelser er fortolket af EF-Domstolen i de nævnte domme.
 Artikel 28 og 49 har direkte virkning i medlemsstaterne,  

 herunder i Danmark, og et krav om refusion over for danske myndigheder i  

 overensstemmelse med bestemmelserne har derfor været gældende  

 siden Danmarks indtræden i EF den 1. januar 1973.
 Det følger heraf, at også personer, der  

 før lovens ikrafttræden har købt de omhandlede varer og  

 tjenesteydelser, har krav på refusion i det omfang, dette krav ikke er  

 forældet efter dansk rets almindelige regler, dvs. efter 20 år,  

 og nu kan dokumenteres.
5.5. For så vidt angår konsekvenserne  

 for lægemiddelområdet, er det Sundhedsministeriets opfattelse, at  

 spørgsmålet om tilskud til lægemidler, købt i et  

 andet EU-land bør udskydes, navnlig af hensyn til at kunne fastholde  

 det nuværende lave danske forbrug af lægemidler.
Forbruget af  

 lægemidler pr. indbygger her i landet er lavt sammenlignet med de andre  

 europæiske lande.
Baggrunden herfor er, at danske læger i  

 almindelighed følger en restriktiv og rationel ordinationspraksis.
Forudsætningen for at kunne fastholde et  

 hensigtsmæssigt ordinationsmønster er, at myndighederne  

 nøje kan følge forbrugsudviklingen, herunder ændringer i  

 ordinationspraksis.
I Lægemiddelstyrelsens  

 lægemiddelstatistikregister registreres ethvert køb af et  

 lægemiddel gennem dansk apotek.
Lægemiddelstyrelsen har  

 således mulighed for ganske nøje at følge  

 forbrugsudviklingen, og styrelsen har herigennem mulighed for at informere  

 lægerne, i det omfang styrelsen konstaterer, at forbruget af det  

 enkelte lægemiddel tager en uhensigtsmæssig retning.
Netop med  

 henblik på varetagelsen af denne opgave er der med virkning fra den 1.  

 oktober 1999 under Lægemiddelstyrelsen oprettet Institut for Rationel  

 Farmakoterapi.
Instituttet har bl.a. til opgave gennem information til og  

 rådgivning af lægerne at medvirke til fremme af en rationel  

 ordinationspraksis.
Forudsætningen for at kunne varetage denne opgave  

 er, at Lægemiddelstyrelsen til stadighed har et detaljeret kendskab til  

 forbruget af lægemidler her i landet.
Dette kendskab kan kun  

 fastholdes, hvis den medicin, der forbruges, erhverves gennem et apotek her i  

 landet.
En indberetningsordning, som der i dag er i forhold til apotekerne,  

 ville ikke kunne håndteres af lægerne, idet en række  

 recepter aldrig præsenteres for apotekerne, ligesom det på grund  

 af substitutionsreglen ikke vides, hvilket konkret lægemiddel, der  

 udleveres på apotekerne.
Hvis der åbnes for tilskud til lægemidler,  

 købt i udlandet, må det forventes, at en ikke uvæsentlig  

 del af den medicin, der forbruges her i landet, vil blive købt i  

 udlandet og dermed ikke vil blive indberettet til sundhedsmyndighederne.  

 Dette vil indebære en svækkelse af sundhedsmyndighedernes  

 mulighed for at følge forbrugsudviklingen generelt og dermed  

 også for at opdage, hvis forbruget af det enkelte lægemiddel  

 tager en uhensigtsmæssig retning.
Endvidere vil det forringe  

 sundhedsmyndighedernes kontrol med og reaktionsmuligheder over for  

 læger med et åbenbart uhensigtsmæssigt  

 ordinationsmønster.
 5.6. Den gældende adgang i sygesikringsloven  

 til at opnå tilskud ved indkøb af lægemidler i et andet  

 nordisk land, som i øvrigt ikke har haft stor praktisk betydning,  

 må ophæves, da det efter EF-traktatens artikel 12 ikke er muligt  

 at give varer indkøbt i et andet nordisk EU-land en favorabel  

 stilling, hvis denne favorable stilling ikke samtidig indrømmes varer  

 indkøbt i et andet EU-land.
 Hvis der på et senere tidspunkt træffes  

 beslutning om at yde tilskud til lægemidler indkøbt i udlandet,  

 vil der administrativt kunne fastsættes regler herom med hjemmel i den  

 foreslåede § 15 a.
6. Lovforslagets økonomiske og administrative konsekvenser for  

 staten Lovforslaget medfører ikke økonomiske eller  

 administrative konsekvenser for staten.
7. Lovforslagets økonomiske og administrative konsekvenser for  

 kommuner og amtskommuner Det er Sundhedsministeriets vurdering, at en adgang til at  

 opnå tilskud efter sygesikringsloven til visse ydelser købt  

 eller leveret i et andet EU-/EØS-land, kun i begrænset omfang  

 vil tilskynde til at efterspørge lægehjælp, varer mv. i  

 disse lande.
 Da tilskuddet til disse ydelser vil blive ydet efter samme  

 satser, som hvis ydelsen var købt/leveret i Danmark, og da det vil  

 blive fastsat, at tilskuddet ikke kan overstige tilskuddet til en tilsvarende  

 ydelse købt eller leveret her i landet, vil det forhold, at ydelserne  

 købes/leveres uden for Danmark ikke i sig selv medføre  

 meromkostninger for den offentlige sygesikring.
 Endvidere giver forventningerne til omfanget af varer og  

 tjenesteydelser købt/leveret i udlandet ikke grund til at antage, at  

 lovændringen vil medføre administrative meromkostninger af  

 betydning.
8. Erhvervsøkonomiske og miljømæssige  

 konsekvenser Lovforslaget har ikke erhvervsøkonomiske eller  

 miljømæssige konsekvenser.
9. Myndigheder, organisationer mv., der er blevet hørt i  

 forbindelse med lovforberedelsen Følgende har været hørt over  

 lovforslaget:
 Veterinær- og Fødevaredirektoratet,  

 Sundhedsstyrelsen, Lægemiddelstyrelsen, Amtsrådsforeningen,  

 Sygesikringens Forhandlingsudvalg, Kommunernes Landsforening,  

 Københavns Kommune, Frederiksberg Kommune, Den Almindelige Danske  

 Lægeforening, Praktiserende Lægers Organisation, Foreningen af  

 Speciallæger, Tandlægeforeningen, Dansk Psykologforening, Danske  

 Fysioterapeuter, Dansk Kiropraktor Forening, Landsforeningen af  

 Statsautoriserede Fodterapeuter, Apotekerforeningen, Dansk Farmaceutforening,  

 Danmarks Optikerforening, Brancheforeningen af Farmaceutiske  

 Industrivirksomheder i Danmark, Dansk Medicinindustri, Farmakonomforeningen  

 og Lægemiddelindustriforeningen.
Vurdering af konsekvenserne af  

 lovforslaget Positive Konsekvenser/mindreudgifter Negative Konsekvenser/merudgifter Økonomiske konsekvenser for stat, kommuner og  

 amtskommuner Ingen konsekvenser Ingen konsekvenser Administrative konsekvenser for stat, kommuner og  

 amtskommuner Ingen konsekvenser Ingen konsekvenser Økonomiske konsekvenser for erhvervslivet Ingen konsekvenser Ingen konsekvenser Administrative konsekvenser for erhvervslivet Ingen konsekvenser Ingen konsekvenser Miljømæssige konsekvenser Ingen konsekvenser Ingen konsekvenser Administrative konsekvenser for borgerne Ingen konsekvenser Ingen konsekvenser Forholdet til EU-retten Der henvises til almindelige bemærkninger, punkterne 1,  

 4 og 5.
Bemærkninger til lovforslagets  

 enkelte bestemmelser Til § 1.
 Til nr. 1.
 Med lovforslaget foreslås indsat en hjemmel for  

 sundhedsministeren til at fastsætte regler om tilskud til varer og  

 tjenesteydelser efter sygesikringsloven, der købes eller leveres i et  

 andet EU-/EØS-land, det vil sige i de 14 andre EU-lande samt Norge,  

 Island og Liechtenstein i kraft af aftalen om Det Europæiske  

 Økonomiske Samarbejdsområde.
Bestemmelsen giver hjemmel til at fravige reglerne i  

 sygesikringsloven, i det omfang det er nødvendigt for at kunne leve op  

 til traktatens bestemmelser om varernes og tjenesteydelsernes frie  

 bevægelighed.
Det vil f.eks. være nødvendigt at fravige  

 sygesikringslovens § 12, stk. 1, jf. § 26, stk. 2 om, at  

 de nærmere vilkår for ydelser fastsættes i overenskomster,  

 der indgås mellem den offentlige sygesikring og organisationer af  

 læger m.fl.
Sundhedsministeren fastsætter nærmere regler  

 om, hvilke krav der stilles med hensyn til den udenlandske yders uddannelse  

 og den sikredes levering af dokumentation herfor.
Endvidere skal der  

 fastsættes regler om, hvilke krav der stilles til dokumentation for  

 indholdet af de leverede ydelser, sammenholdt med de ydelser den offentlige  

 sygesikring giver tilskud til, og om betalingen herfor.
I lovforslaget lægges der samtidig op til en  

 bemyndigelse til sundhedsministeren til at fastsætte de  

 nødvendige bestemmelser, der vil være en følge af, at  

 Fællesskabet i fremtiden kan indgå aftale med et tredjeland  

 (lande uden for EU/EØS) om forhold, der er omfattet af § 15 a, stk. 1.
 Til nr. 2.
 Ændringen i § 30 a, stk.1, er en konsekvens af  

 lov nr. 1045 af 23. december 1998 om ændring af lov om offentlig  

 sygesikring og lov om social service (Ændring af  

 medicintilskudsregler), der ophæver den gældende § 7 a og  

 indsætter en tilsvarende regel som § 7 g.
Til § 2 Til nr. 1.
 Den gældende bestemmelse i sygesikringslovens  

 § 7, stk. 5 har baggrund i en rekommandation fra Nordisk Råd  

 (nr. 5/1971) om nordisk receptgyldighed, hvorefter det anbefales, at recepter  

 udstedt i ét nordisk land under visse forudsætninger skal kunne  

 ekspederes af et apotek i et andet nordisk land end det, hvori recepten er  

 udstedt.
Som det fremgår af de almindelige  

 bemærkninger, er det efter EF-traktatens artikel 12 ikke muligt at give  

 en vare indkøbt i et andet nordisk EU-land en favorabel stilling, hvis  

 denne favorable stilling ikke samtidig indrømmes varer indkøbt  

 i et andet EU-land.
På denne baggrund foreslås en ophævelse  

 af bestemmelsen i sygesikringsloven om ydelse af tilskud til lægemidler  

 indkøbt i et andet nordisk land.
Det bemærkes, at sygesikringslovens § 7, stk. 5 ved  

 lov nr. 1045 af 23. december 1998 er ændret til § 7 d, og § 7, stk. 5  

 er ophævet. § 7 d er endnu ikke trådt i kraft, men forventes sat  

 i kraft den 1. marts 2000. Ordlyden i § 7 d er indtil da dækket af § 7,  

 stk. 5 i sygesikringsloven, jf.
Sundhedsministeriets lovbekendtgørelse  

 nr. 509 af 1. juli 1998 med senere ændringer.
Med lovforslagets § 2,  

 nr. 1 foreslås § 7 d derfor ophævet.
Til § 3 Det foreslås, at loven træder i kraft den 1.  

 juli 2000.
 Der henvises i øvrigt til de almindelige  

 bemærkninger, punkt 5.4.
Bilag Lovforslaget sammenholdt med gældende lov Gældende formulering Lovforslaget § 30 a.
Medmindre højere straf er forskyldt efter anden  

 lovgivning, straffes med bøde den, der § 30 a.
Medmindre højere straf er forskyldt efter anden  

 lovgivning, straffes med bøde den, der 1)	undlader at give oplysninger efter § 7 a, 1)	undlader at give oplysninger efter § 7 g, 2)	afgiver vildledende eller urigtige oplysninger efter § 7  

 a.
 2)	afgiver vildledende eller urigtige oplysninger efter § 7  

 g.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
