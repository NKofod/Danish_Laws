Skriftlig fremsættelse (7. november  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om en aktiv  

 arbejdsmarkedspolitik (Individuelt kontaktforløb, minimumskrav  

 m.v.).
(Lovforslag nr.
L 61).
 Lovforslaget er første led i aftalen om den  

 fremtidige beskæftigelsespolitik, der er indgået mellem  

 regeringen, Socialdemokratiet, Dansk Folkeparti, Det Radikale Venstre og  

 Kristeligt Folkeparti med udgangspunkt i regeringens handlingsplan  

 "Flere i arbejde".
 Lovforslaget skal ses i sammenhæng med de samtidig  

 fremsatte forslag til lov om ændring af lov om  

 arbejdsløshedsforsikring m.v., lov om statens  

 voksenuddannelsesstøtte, lov om godtgørelse ved deltagelse i  

 erhvervsrettet voksen- og efteruddannelse og lov om arbejdsmarkedsuddannelser  

 (Nyberegning for dimittender m.fl., forenkling af dagpenge- og aktivperiode,  

 rådighedsregler v.) og forslag til lov om ændring af lov om aktiv  

 socialpolitik og integrationsloven (Ændring af rådighedsreglerne,  

 bortfald af beskæftigelsestillæg, nedsættelse af  

 kontanthjælp efter 6 måneder, forhøjelse af fradragsfrit  

 beløb pr. beskæftiget efter 6 måneder).
Lovændringerne skal medvirke til at øge  

 beskæftigelsen med 87.000 personer i perioden frem til 2010. De 20.000  

 skal komme fra et fald i ledigheden.
Resten skal komme ved at arbejdsstyrken  

 øges.
 Det er et bærende element i den nye  

 beskæftigelsespolitik, at den enkelte skal i centrum, og at indsatsen  

 skal være rettet mod den hurtigste og mest direkte vej til job.
 Med lovforslaget sker et nødvendigt fokusskifte fra  

 aktivering til et styrket, individuelt kontaktforløb for forsikrede  

 ledige.
Princippet om ret og pligt til aktivering opretholdes, men  

 aktiveringen skal være langt mere  fleksibel.
Det afgørende er  

 ikke, hvor meget og hvor længe den ledige er i aktivering, men at  

 aktiveringen bringer den ledige tættere på et job.
 Fornyelsen af beskæftigelsespolitikken skal styrke  

 incitamentet for at få den ledige direkte i job.
 Lovforslaget indeholder følgende  

 elementer:
1.	Et individuelt kontaktforløb med den ledige og  

 arbejdsformidlingen, som minimum hver gang den ledige har modtaget offentlige  

 forsørgelsesydelser i sammenlagt 3 måneder.
Det individuelle  

 kontaktforløb og et langt mere fleksibelt aktiveringskrav erstatter  

 kravet om aktivering i 75 % af  de sidste 3 år af den samlede  

 dagpengeperiode.
I de første 12 måneders ledighed vil der  

 være øget fokus på jobsøgning og jobformidling.
2.	Andre aktører inddrages i hele arbejdsformidlingens  

 beskæftigelsespolitiske indsats såvel i kontaktforløbet,  

 som i formidlingsindsatsen og i gennemførelsen af tilbud.
Ved  

 inddragelse af andre aktører skal der som hovedregel være tale  

 om resultatafhængig betaling.
3.	Intensiv jobsøgning og særlig formidlingsindsats  

 afskaffes som en følge af det personlige kontaktforløb og  

 generelle bestemmelser om anvendelse af andre aktører.
Tilbud om  

 uddannelse kan alene gives i op til 6 uger de første 12 måneders  

 ledighed for personer mellem 25 og 60 år og de første 6  

 måneders ledighed for personer under 25 eller over 60 år.
Retten  

 til 6-ugers selvvalgt uddannelse de første 6/12 ledighedsmåneder  

 berøres ikke af forslaget.
 4.	Ydelsen til ledige, der er i jobtræning eller individuel  

 jobtræning hos offentlige arbejdsgivere, vil være på niveau  

 med den lediges individuelle dagpenge.
 Lovforslaget indeholder ud over de nævnte elementer  

 i aftalen en ny økonomistyringsmodel i arbejdsformidlingen.
Regeringen vil i begyndelsen af 2003 udmønte 2.  

 fase i aftalen og fremsætte lovforslag, hvor der dels sker en  

 harmonisering af redskabsviften, der kan anvendes af kommunerne og  

 arbejdsformidlingen, og dels sker en forenkling af redskabsviften fra de  

 nuværende mange ordninger til 3 ordninger.
Derudover vil lovforslaget  

 bl.a. indeholde nye regler om tilbud til unge op til 30 år.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 forslaget til Tingets velvillige behandling.
