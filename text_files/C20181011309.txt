 Cirkulære om ændring af cirkulære om våben og ammunition m.v.
§ 1 I cirkulære af 1. december 2016 om våben og ammunition m.v., som ændret ved cirkulære af 12. juni 2018 og cirkulære af 21. august 2018, foretages følgende ændringer:
 1. I § 1 indsættes som stk. 2:
»Stk. 2. Tilladelse efter våbenbekendtgørelsens § 18 a, stk. 2, kan dog i presserende tilfælde meddeles af politidirektøren i den politikreds, hvor ansøgeren har bopæl.« 2. Efter § 12 indsættes:
»§ 12 a.
Tilladelse efter våbenbekendtgørelsens § 18 a, stk. 2, kan alene gives undtagelsesvist, og hvis:
1) ansøgeren er fyldt 18 år, 2) ansøgeren opfylder betingelserne i våbenbekendtgørelsens § 48, 3) ansøgeren vurderes at være i konkret risiko for at blive udsat for et voldeligt overfald (højrisikosag), 4) peberspray vurderes egnet til beskyttelse af ansøgeren, 5) ansøgeren vurderes at være i stand til at anvende peberspray, og 6) det i øvrigt efter en konkret vurdering anses for ubetænkeligt at give tilladelse.« § 2 Cirkulæret træder i kraft den 1. januar 2019.
