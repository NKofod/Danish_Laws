Betænkning afgivet af Miljøudvalget den 1. december 2011 Betænkning over Forslag til lov om ændring af lov om miljøbeskyttelse (Betaling af kommunernes indsamling af bærbare batterier og akkumulatorer samt krav om ejerskab til nye anlæg for deponering af havbundsmateriale) [af miljøministeren (Ida Auken)] 1. Ændringsforslag Venstres, Dansk Folkepartis, Liberal Alliances og Det Konservative Folkepartis medlemmer af udvalget har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 10. november 2011 og var til 1. behandling den 18. november 2011. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og den daværende miljøminister sendte den 30. juni 2011 dette udkast til Miljø- og Planlægningsudvalget, jf. folketingsåret 2010-11, 1. samling, MPU alm. del  bilag 703. Den 10. november 2011 sendte miljøministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Batteriforeningen og affald danmark.
 Miljøministeren har over for udvalget kommenteret de skriftlige henvendelser til udvalget.
Deputationer Endvidere har Batteriforeningen mundtligt over for udvalget redegjort for sin holdning til lovforslaget Spørgsmål Udvalget har stillet 18 spørgsmål til miljøministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, SF, EL og IA) indstiller lovforslaget til vedtagelse uændret.
 Socialdemokratiets, Radikale Venstres, Socialistisk Folkepartis og Enhedslistens medlemmer af udvalget lægger vægt på, at ordningen om producenternes finansiering af de kommunale omkostninger til indsamling af bærbare batterier og akkumulatorer bringes i balance, således som det var forudsat ved vedtagelsen af loven i 2008.
Partierne er enige i, således som det har været fremført ved 1. behandling af lovforslaget, at det er vigtigt, at der af hensyn til miljøet er en høj indsamlingsprocent af bærbare batterier, og at indsamlingsordningerne indrettes på en effektiv måde.
En central måde at nå dette på er, at der med udgangspunkt i de gode eksempler formidles viden til kommuner om best practice for indsamling af bærbare batterier og akkumulatorer.
Partierne kan tilslutte sig intentionen med ændringsforslaget om, at miljøministeren skal sikre, at der sker en videndeling om indsamlingsmetoder m.v. mellem kommunerne, og at de samlede omkostningsberegninger for kommunerne sker i fuldt samarbejde med de berørte erhverv.
Dette sker i dag i Dialogforum, men partierne finder det ikke hensigtsmæssigt, at sådanne forpligtelser lovfæstes, med henblik på at det som udgangspunkt skal ske til evig tid.
 Der vil være en fortsat indsats i forhold til at sikre videndeling på området om indsamlingsmetoder og om de kommunale omkostninger frem mod, at ordningen finder et mere permanent niveau.
 Et mindretal i udvalget (V, DF, LA og KF) indstiller lovforslaget til vedtagelse med de stillede ændringsforslag.
Venstres, Dansk Folkepartis, Liberal Alliances og Det Konservative Folkepartis medlemmer af udvalget ønsker at begrænse stigningen i afgiften til indsamling af udtjente batterier og akkumulatorer til 4 kr. pr. markedsført kilogram bærbare batterier og akkumulatorer og har derfor stillet ændringsforslag om dette.
Der er tilsyneladende en meget stor spredning i kommunernes omkostninger til indsamlingen.
Det er blevet oplyst over for udvalget, at de fire kommuner, som har den højeste indsamlingsprocent af udtjente batterier og akkumulatorer, får dækket deres omkostninger med den nuværende afgift på 2,70 kr. pr. kilogram.
V, DF, LA og KF ønsker på den baggrund, at Miljøstyrelsen gennem videndeling mellem kommunerne sikrer, at erfaringerne fra de mest effektive kommuner kommer alle til gode, således at også de hidtidige ekstraomkostninger kan dækkes af den nye højere afgift på 4 kr. pr. markedsført kilogram bærbare batterier og akkumulatorer.
De fire partier ønsker ligeledes at sikre, at der sker en videndeling om de indsamlingsmetoder, kommunerne anvender ved indsamling af udtjente bærbare batterier og akkumulatorer.
De fire partier har derfor stillet ændringsforslag, der skal forpligte miljøministeren til at sikre en fremtidig videndeling mellem kommunerne, jf. i øvrigt bemærkningerne til nr. 2.
Venstres, Dansk Folkepartis, Liberal Alliances og Det Konservative Folkepartis medlemmer af udvalget ønsker endelig at sikre erhvervet viden om de årlige omkostninger til den kommunale indsamling af bærbare batterier og akkumulatorer.
Med de stillede ændringsforslag foreslås derfor, at omkostningsberegningerne indsendes til Miljøstyrelsen, der gennemfører en kvalitetssikring af de anførte skøn og samtidig vurderer, om de indsendte omkostninger er lovlige i forhold til indsamlingen af bærbare batterier og akkumulatorer.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 1 Af et mindretal (V, DF, LA og KF):
1) ) I den under nr. 1 foreslåede ændring af § 9 u, stk. 2, ændres »6,00 kr.« til: »4,00 kr.« [Ændring af betalingssats pr. markedsført kilogram bærbare batterier og akkumulatorer] 2) Efter nr. 1 indsættes som nyt nummer:
 »01. I § 9 u indsættes efter stk. 9 som nye stykker:
 »Stk. 10. Miljøministeren sikrer, at der sker en videndeling om indsamlingsmetoder m.v. mellem kommunerne.
Stk. 11. Miljøministeren sikrer, at de samlede udgiftsberegninger for kommunerne sker i fuldt samarbejde med de berørte erhverv.«« [Bemyndigelse til at sikre videndeling mellem kommunerne om indsamlingsmetoder og til at give erhvervet indsigt i de årlige omkostninger til den kommunale indsamling af bærbare batterier] Bemærkninger Til nr. 1 Det foreslås, at satsen i loven ændres fra »2,70 kr.« til »4,00 kr.« i stedet for til »6,00 kr.«.
Konsekvensen af dette ændringsforslag er, at der forventes en årlig indtægt på 14,8 mio. kr. ved en forventet markedsført mængde på 3.700 t bærbare batterier og akkumulatorer.
Til nr. 2 Formålet med ændringsforslaget er at sikre, at der bliver videndeling om de indsamlingsmetoder, kommunerne anvender ved indsamling af udtjente bærbare batterier og akkumulatorer.
Med ændringsforslaget forpligtes miljøministeren til at sikre en fremtidig videndeling mellem kommunerne.
Dette kan f.eks. ske med det udgangspunkt, at Miljøstyrelsen årligt sørger for, at kommunerne får tilsendt opgørelse over, hvor mange bærbare batterier der er indsamlet i hver enkelt kommune sammenholdt med omkostningerne hertil.
Formålet med ændringsforslaget er herudover at give erhvervet indsigt i de årlige omkostninger til den kommunale indsamling af bærbare batterier.
Omkostningsberegningerne indsendes til Miljøstyrelsen, der gennemfører en kvalitetssikring af de anførte skøn og af, at de indsendte omkostninger er lovlige i forhold til indsamlingen af bærbare batterier.
Omkostningsberegningerne vil blive præsenteret og drøftet med de berørte erhverv, som er repræsenteret i Dialogforum, som p.t. består af Batteriforeningen, FEHA (Foreningen af fabrikanter og importører af elektriske husholdningsapparater), DI, Dansk Erhverv, BFE (Branchen ForbrugerElektronik), Kommunernes Landsforening, affald danmark og Renosam.
 .
Annette Lind (S) Flemming Møller Mortensen (S) Jens Joel (S) John Dyrby Paulsen (S) Julie Skovsby (S) Torben Hansen (S) Simon Kollerup (S) Lone Loklindt (RV) fmd.
Jeppe Mikkelsen (RV) Lotte Rod (RV) Lisbeth Bech Poulsen (SF) Ida Damborg (SF) Per Clausen (EL) Christian Juhl (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Jan E.
Jørgensen (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Benedikte Kiær (KF) Siumut, Sambandsflokkurin og Javnaðarflokkurin havde ikke medlemmer i udvalget.
