Skriftlig fremsættelse (10. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. og lov om friplejeboliger (Nedsættelse af grundkapital for almene boliger og kapitalindskud for friplejeboliger, differentieret grundkapital for almene familieboliger og udlejning af kommunalt ejede almene ældreboliger som almene ungdomsboliger) (Lovforslag nr.
L 71) Nedsat og differentieret kommunal grundkapital for almene boliger og nedsat kapitalindskud for friplejeboliger:
 Med lovforslaget foreslås det at forlænge nedsættelsen af den kommunale grundkapital til almene boliger fra 14 til 10 pct. af byggeriets anskaffelsessum i 2019 og 2020. Det foreslås ligeledes at forlænge nedsættelsen af friplejeboligleverandørers kapitalindskud til opførelse af friplejeboliger med støtte fra 14 til 10 pct. af byggeriets anskaffelsessum i 2019 og 2020. Forlængelsen giver kommunerne og friplejeboligleverandører en stabil planlægningshorisont i perioden frem til udgangen af 2020.
Det foreslås, at differentiering af den kommunale grundkapital skal gælde for almene familieboliger i 2019 og 2020, hvor den kommunale grundkapital fastsættes til henholdsvis 8, 10 eller 12 pct. afhængig af den gennemsnitlige boligstørrelse, således at kommunerne skal indskyde færrest penge ved byggeri af små boliger og flest penge ved byggeri af større boliger.
Formålet med differentieringen af den kommunale grundkapital er at fremme tilvejebringelsen af flere mindre og billigere almene familieboliger til de grupper i samfundet, der har særligt behov herfor.
 Differentieringen og nedsættelsen af grundkapitalen skal gælde i en toårig periode, hvorefter det skal vurderes, om den har haft den fornødne effekt i forhold til byggeri af mindre og billigere boliger.
 Udlejning af kommunalt ejede almene ældreboliger som almene ungdomsboliger:
Med lovforslaget foreslås det, at kommunalt ejede almene ældreboliger kan udlejes som almene ungdomsboliger ved udlejningsvanskeligheder i en periode i op til 10 år.
Med forslaget bliver det muligt for kommuner at begrænse tabet til tomgangslejen.
Det vurderes, at forslaget vil bidrage til at løse de udlejningsvanskeligheder, nogle kommuner oplever.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
