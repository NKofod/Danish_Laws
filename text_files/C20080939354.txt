Skrivelse om omvendt lodret skattepligtig fusion  dispensation efter ligningslovens § 16 B, stk. 2 H2 har ansøgt om dispensation efter ligningslovens § 16 B, stk. 2 i forbindelse med tilbagesalg af hele selskabets beholdning af aktier i det modtagne selskab H1.
 Tilbagesalget af aktier sker i forbindelse med en skattepligtig omvendt lodret skattepligtig fusion mellem H1 og H2, med H1 som det fortsættende selskab.
 Ved fusionen overgår alle aktiver og passiver til H1. H2 ophører ved fusionen, og eneaktionæren i H2, - H3 -, modtager aktier i H1 som vederlag, og er efter fusionen eneaktionær i H1.
 I SKM2008.328.SR har Skatterådet i et bindende svar afgjort, at en omvendte lodret skattepligtig fusion er en transaktion, hvor det det indskydende selskab sælger aktierne tilbage til det udstedende selskab, jf. ligningslovens § 16 B.
SKATs afgørelse Normalt gives dispensation efter LL § 16 B til aktionærer, som afstår alle aktier i forbindelse med tilbagesalg af aktier til det aktieudstedende selskab.
Efter praksis kan der henses til, om aktionæren reelt har opgivet sin indflydelse på den udbyttegivende aktivitet, jfr.
Ligningsvejledningen 2008-2 S.G.20.3.3.
Da aktionæren H2 imidlertid ophører med at eksistere i forbindelse med aktiesalget, giver det efter SKAT's opfattelse ikke nogen mening at vurdere, om selve aktionæren reelt har opgivet sin indflydelse på den udbyttegivende aktivitet.
I en situation, hvor aktionæren i forbindelse med aktiesalget ophører med at eksistere, er det efter SKATs opfattelse nødvendigt at bedømme aktionærindflydelsen på grundlag af en samlet vurdering af koncernens og aktionærens forhold.
 Da aktionærindflydelsen i det aktieudstedende selskab fuldt ud bevares indenfor koncernen, nemlig hos moderselskabet H3, er betingelserne for at der kan meddeles dispensation ikke - på det foreliggende grundlag - opfyldt, hvorfor SKAT ikke kan imødekomme ansøgningen om dispensation efter LL § 16 B.
