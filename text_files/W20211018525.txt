Offererstatningslovens § 13  toårsfristen, nævnets j. nr. 21-520-10043 Ansøger blev den 11-12-2018 udsat for vold, og den 07-02-2019 blev skadevolder dømt for overtrædelse af straffelovens § 119, stk. 1. Først ved ansøgning af 16-02-2021, modtaget hos politiet den 17-02-2021, blev der fremsat krav om erstatning.
Fra det tidspunkt, hvor der blev afsagt dom til det tidspunkt, hvor der blev fremsat krav om erstatning, var der gået mere end 2 år.
Ansøgers repræsentant gjorde i forbindelse med fremsættelse af kravet om erstatning imidlertid gældende, at fristen i offererstatningslovens § 13, stk. 2, løber fra ankefristens udløb og ikke fra datoen for domsafsigelsen.
Nævnet besluttede, at sagen var omfattet af offererstatningsloven, idet en ansøgning, der indgives inden for to år efter ankefristens udløb, må anses for rettidig indgivet.
