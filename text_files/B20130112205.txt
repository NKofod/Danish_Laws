 Bekendtgørelse om certificering af virksomheder der fremstiller træemballage m.v.
 I medfør af § 1, § 2, nr. 2, § 3 og § 12 i lov om planteskadegørere, jf. lovbekendtgørelse nr. 198 af 12. marts 2009, fastsættes:
Anvendelsesområder § 1. Bekendtgørelsen finder anvendelse ved varmebehandling samt fremstilling, reparation og genfremstilling af træemballage der opfylder behandlings- og mærkningsnormerne i den gældende internationale plantesundhedsstandard ISPM nr. 15 (FAO): Regulation of wood packaging material in international trade (herefter ISPM-15), som har til formål at beskytte mod spredningen af visse skadegørere overfor træer.
Definitioner § 2. Ved træemballage forstås i denne bekendtgørelse emballage (herunder afstivningsmateriale) fremstillet af træbaserede produkter, dog ikke træfiberplader, krydsfiner, finer, savsmuld, savspåner, træuld eller råtræ skåret til en tykkelse mindre end 6 mm.
 § 3. En træemballage-enhed anses for repareret, når færre end 1/3 af dens komponenter er blevet udskiftet.
 § 4. En træemballage-enhed anses for genfremstillet, når flere end 1/3 af dens komponenter er blevet udskiftet.
Virksomheder der kan certificeres § 5. NaturErhvervstyrelsen kan efter ansøgning certificere følgende virksomheder med henblik på mærkning af træemballage med mærket angivet i bilag 2:
 1) Virksomheder der varmebehandler træ eller træemballage.
 2) Virksomheder der fremstiller, reparerer eller genfremstiller træemballage af behandlet træ, eller viderebearbejder behandlet træ med henblik på videresalg til produktion af træemballage.
 Stk. 2. Ansøgning om certificering indsendes til NaturErhvervstyrelsen på et skema udarbejdet af styrelsen.
 Stk. 3. Virksomheden skal meddele ændringer af betydning for certificering til NaturErhvervstyrelsen.
 Stk. 4. Består en virksomhed af flere driftsmæssigt adskilte enheder, skal hver enhed certificeres.
§ 6. Kun virksomheder, der er certificeret i henhold til § 5, må 1)  mærke træ eller træemballage i henhold til bilag 2, 2)  fremstille eller genfremstille træemballage, der bærer mærket angivet i bilag 2, nr. 1, 3)  reparere træemballage der er og fortsat skal være mærket i overensstemmelse med bilag 2 i ISPM-15, eller 4) viderebearbejde (ved savning, høvling, kløvning etc.) behandlet træ med henblik på videresalg til produktion af træemballage.
Stk. 2. Såfremt træemballage, der er mærket i overensstemmelse med ISPM-15, Annex II, ved reparation skal bevare mærket, må der udelukkende anvendes træ behandlet som angivet i bilag 1. Træ der er behandlet med metylbromid efter retningslinjerne i Annex I i ISPM-15 kan ligeledes anvendes.
Hvert stykke træ anvendt til reparationen skal mærkes som angivet i bilag 2.
 Stk. 3. Såfremt der ved reparation af træemballage anvendes træ der ikke er behandlet som angivet i stk. 2, skal alle mærker med et logo som angivet i ISPM-15, Annex II, fjernes permanent.
§ 7. NaturErhvervstyrelsen certificerer virksomheden, når det er konstateret, at betingelserne i § 9 eller § 10 er opfyldt.
Certificeringen er gyldig i 12 måneder.
 Stk. 2. Virksomheden tildeles et certificeringsnummer, der skal anføres i mærket som anvist i bilag 2, nr. 1, litra c.
 Stk. 3. Certificeringen kan ikke forlænges, hvis virksomheden på trods af påkrav herom har undladt at betale skyldige kontrolgebyrer.
 § 8. NaturErhvervstyrelsen offentliggør på sin hjemmeside www.naturerhverv.dk en oversigt over certificerede virksomheder.
Betingelser for certificering Virksomheder der varmebehandler træ eller træemballage § 9. En virksomhed, der varmebehandler træ eller træemballage kan certificeres, hvis virksomheden 1) har etableret og følger et særskilt beskrevet kvalitetsstyringssystem, som indeholder de procedurer, der fremgår af bilag 3 A, og 2) kan godtgøre, at det træ, der anvendes til emballage efter denne bekendtgørelse er afbarket og overholder tolerancerne for barkrester som angivet i bilag 1, og 3) kan dokumentere, at det anvendte træ er blevet varmebehandlet som specificeret i bilag 1, ved samtidig logning mindst hvert femte minut af træets temperatur og, ved konventionel opvarmning i varmerum, af varmerummets lufttemperatur.
 Stk. 2. NaturErhvervstyrelsen kan efter ansøgning tillade at kravet til logningens hyppighed, jf. stk. 1, nr. 3, fraviges.
Virksomheder, der fremstiller, reparerer eller genfremstiller træemballage, eller viderebearbejder behandlet træ med henblik på videresalg til produktion af træemballage § 10. En virksomhed, der fremstiller, reparerer eller genfremstiller træemballage eller viderebearbejder behandlet træ med henblik på videresalg til produktion af træemballage kan certificeres, hvis virksomheden 1) har etableret og følger et særskilt beskrevet kvalitetsstyringssystem, der indeholder de procedurer, der fremgår af bilag 3 B, og 2) kan dokumentere, at der kun anvendes træ, som er afbarket og varmebehandlet som angivet i bilag 1, eller afbarket og behandlet med metylbromid efter retningslinjerne i Annex I i den gældende ISPM-15.
 Stk. 2. Dokumentationen, jf. stk. 1, nr. 2, skal som minimum opfylde kravene i bilag 5.
Mærkning af træemballage § 11. Mærket skal udformes efter retningslinjerne i bilag 2, nr. 1.
 Stk. 2. Mærket skal påføres træemballagen efter retningslinjerne i bilag 2, nr. 2.
 Stk. 3. NaturErhvervstyrelsen kan efter ansøgning tillade at kravene til mærkningens mindstemål, jf. bilag 2, nr. 3, fraviges.
Kontrol § 12. NaturErhvervstyrelsen kontrollerer, at reglerne i bekendtgørelsen overholdes.
Stk. 2. Certificerede virksomheder skal opbevare dokumentation i 3 år og skal efter anmodning give styrelsen de oplysninger, der er nødvendige for gennemførelse af kontrollen med overholdelse af denne bekendtgørelse.
Certificerede virksomheder skal yde den fornødne bistand ved gennemførelse af kontrollen.
Tilbagekaldelse af certificering § 13. NaturErhvervstyrelsen kan tilbagekalde certificeringen, hvis det konstateres, at 1) virksomheden foretager mærkning i strid med § 11, 2) virksomheden ikke overholder betingelserne for certificering, 3) virksomheden ikke opfylder forpligtelserne efter § 5, stk. 3, eller § 12, stk. 2, eller 4) virksomheden trods påkrav herom har undladt at betale skyldige kontrolgebyrer.
 Stk. 2. Hvis certificeringen tilbagekaldes, kan NaturErhvervstyrelsen kræve allerede påførte mærkninger fjernet fra pakningsenheder eller enheder af træemballage i virksomhedens besiddelse.
Ikrafttræden § 14. Bekendtgørelsen træder i kraft den 1. oktober 2013.
 Stk. 2. Samtidig ophæves bekendtgørelse nr. 1212 af 11. december 2009 om certificering af virksomheder der fremstiller træemballage m.v.
 Stk. 3. Certificerede virksomheder kan indtil 31. december 2014 følge minimumskravet til dokumentation for pakningsenheder af behandlet træ der fremgår af bilag 5 i bekendtgørelse nr. 1212 af 11. december 2009 om certificering af virksomheder der fremstiller træemballage mv.
