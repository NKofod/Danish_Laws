 Ved efterregulering af boligstøtten for perioden 1.1.-30.9. 1984  

 betragtede kommunen klagers ældste datter som logerende ud fra de  

 oplysninger, klager havde opgivet i spørgeskemaet for 1984 og ud fra, at  

 klagers ældste datter ifølge folkeregistret havde været tilmeldt klagers  

 adresse indtil den 1.10.1984.
 I forbindelse med anken til amtsankenævnet oplyste klager, at den  

 ældste datter i perioden 15.1.1983 til 1.10.1984 havde beboet en hybel  

 beliggende i samme bebyggelse som klagers lejlighed.
 Hyblerne, som havde fællesfaciliteter i form af toilet, bad og et  

 lille tekøkken, var beregnet for unge under uddannelse og blev udlejet i  

 forældrenes navn og adresse.
 Amtsankenævnet besluttede på baggrund af de foreliggende oplysninger  

 at pålægge kommunen at efterregulere boligsikringen for 1984 således, at  

 klagers ældste datter betragtes som udgået af husstanden i perioden 1.1. til  

 30.9.1984.
Nævnet lagde vægt på, at klager ved fremsendelse af indgået lejeaftale  

 og indflytningsrapport havde godtgjort, at datteren ikke havde haft fast  

 ophold i klagers hjem.
Nævnet lagde endvidere vægt på en vejledende udtalelse  

 fra Bygge- og Boligstyrelsen, hvorefter folkeregistertilmeldingen er et  

 indicium for, at barnet har fast ophold i hjemmet, men såfremt klager kan  

 godtgøre, at barnet ikke har en sådan tilknytning til boligen, må dette  

 udgangspunkt fraviges.
 I et brev af 1/7-86, her modtaget retur fra kommunen den 16/7-86, har  

 ovennævnte klaget over Rødovre kommunes efterregulering af boligsikring for  

 1984, hvorefter kommunen har fremsat krav om tilbagebetaling af for meget  

 udbetalt boligsikring i perioden 1/1 - 30/9-84 med ialt 3.199,- kr., jfr.  

 boligstøttelovens § 41.
 Klager har i tilknytning til anken anført, at kommunens opgørelse er  

 forkert, idet kommunen ved efterregulering af boligsikringen har medregnet  

 klagers ældste datter N.N.'s indkomst, selvom hun slet ikke boede hjemme i  

 1984. Klager har endvidere anført, at hun blev udlært den 31/3-86 og nu er  

 arbejdsløs, hvorfor det er en katastrofe at få en regning på 3.199,- kr.
 Til brug for amtsankenævnets behandling af sagen har klager endvidere i et  

 brev af 16/6-87 nærmere redegjort for datterens opholdssted i den omhandlede  

 periode, og klager har som dokumentation for datterens flytning til eget  

 værelse fremsendt indgået lejeaftale og indflytningsrapport.
 Amtsankenævnet har i anledning af klagen indhentet en udtalelse fra  

 kommunen og haft sagens akter til gennemsyn.
 Det fremgår af sagen, at klager den 19/10-83 returnerede et udfyldt  

 spørgeskema til kommunen til brug ved den årlige omberegning af boligsikring  

 pr. 1/1-84.
 Det fremgår af skemaet, at klager er lejer i et almindeligt  

 udlejningsbyggeri med lejekontrakt, og at klagers månedlige husleje incl.  

 varmebidrag på daværende tidspunkt udgjorde 2.391,~ kr. månedligt.
 Det er endvidere anført i skemaet, at husstanden foruden klager selv  

 bestod af klagers 3 døtre.
Vedrørende husstandens indkomst er det oplyst, at klager på  

 ansøgningstidspunktet modtog kontanthjælp i henhold til bistandsloven, og at  

 klagers ældste datter N.N. havde en månedlig lønindtægt på 1.500,- kr. før  

 skattefradrag og herudover modtog SU med 13.200,- kr. årligt.
Det er videre  

 oplyst, at de to yngste døtre modtog børnebidrag med henholdsvis 8.500,- og  

 6.000,- kr. årligt.
 Kommunen har i sin udtalelse til amtsankenævnet oplyst, at boligsikringen  

 for 1984 er udregnet ud fra de oplysninger, som klager har opgivet i  

 spørgeskemaet for 1984. Det er endvidere anført, at klagers ældste datter  

 ifølge folkeregisteret har været tilmeldt klagers adresse indtil den 1/10-84,  

 hvilket der også er taget højde for i boligstøtteberegningen.
 På grundlag af klagers oplysninger om husstandens samlede indtægter blev  

 boligsikringen for perioden 1/1 - 30/9-84 beregnet på grundlag af en  

 forventet fremtidig husstandsindkomst på 110.000,~ kr., og klager har i den  

 nævnte periode modtaget boligsikring med ialt 6.625,- kr.
Ved kommunens efterregulering af boligsikringen for 1984 viste det sig, at  

 familiens faktiske husstandsindkomst i perioden 1/1 - 30/9-84 havde udgjort  

 151.000,- kr., idet N.N. i den nævnte periode havde haft en betydelig større  

 indtægt end opgivet i spørgeskemaet.
Kommunen har ved regulering af  

 boligsikringen betragtet N.N. som logerende.
 Boligsikringen skulle på baggrund af ovennævnte beregningsgrundlag kun  

 have udgjort 3.426,- kr., hvorfor kommunen i brev af 19/6-86 har krævet den  

 for meget udbetalte boligsikring for 1984, ialt 3.199,- kr., tilbagebetalt.  

 Kommunen har herved lagt vægt på, at den faktiske husstandsindkomst i  

 perioden 1/1 - 30/9-84 har oversteget den beregnede husstandsindkomst så  

 væsentligt, at tilbagebetaling skal finde sted.
Det fremgår af klagers supplerende oplysninger til anken af 16/6-87, at  

 N.N. i 1984 beboede en hybel, der ligger i samme bebyggelse som klagers  

 lejlighed.
Hyblerne er beregnet for unge under uddannelse, og bliver udlejet  

 i forældrenes navn og adresse.
Lejeforholdet vedrørende disse enkeltværelser  

 er tilknyttet hovedlejemålet.
Det fremgår videre af lejeaftalen, at lejeforholdet skal ophøre, når den  

 unges uddannelse er afsluttet og kan maksimalt vare i 3 år - gældende fra  

 tillægsaftalens indgåelse.
Såfremt uddannelsen ikke er afsluttet indenfor  

 denne periode, vil der være mulighed for at søge aftalen forlænget for en  

 kortere periode.
Ovennævnte lejeaftale er indgået pr. 15/1-83, og klagers  

 datter har ifølge det oplyste beboet hyblen indtil den 1/10-84. N.N. har ikke  

 i den nævnte periode meldt flytning hverken til folkeregisteret eller  

 postvæsenet, og klager har hertil oplyst, at hun aldrig har tænkt over, at  

 dette skulle være nødvendigt, idet hun fortsat så sin datter næsten dagligt  

 på grund af den fysiske nærhed mellem deres boliger.
Klager har endelig  

 oplyst, at datteren selv har betalt sin husleje ud af sin lønindtægt på et  

 selvstændigt giroindbetalingskort, og at der til hyblerne var tilknyttet  

 fællesfaciliteter i form af toilet, bad og et lille tekøkken.
Kommunens boligstøttekontor har oplyst overfor amtsankenævnets  

 sekretariat, at klager på intet tidspunkt har rettet henvendelse til kommunen  

 om datterens flytning til eget værelse, og at kommunen først ved klagers  

 indsendelse af nyt spørgeskema i slutningen af 1984 blev opmærksom på, at  

 N.N. ikke længere var anført som medlem af husstanden.
På denne baggrund  

 indhentede kommunen til brug for efterregulering af boligsikringen for 1984  

 en udskrift fra folkeregisteret, hvoraf fremgik, at datteren pr. 1/10-84 var  

 blevet frameldt klagers adresse.
 Amtsankenævnets sekretariat har til brug for sagens behandling telefonisk  

 forespurgt Boligstyrelsens 1. kontor, om klagers datter efter flytning til  

 hybel i umiddelbar nærhed af moderens bolig skal betragtes som udgået af  

 husstanden, eller om datteren fortsat skal medregnes som logerende hos  

 moderen.
Ved telefonisk meddelelse den 25/6-87 har Boligstyrelsen vejledende  

 oplyst, at folkeregistertilmeldingen er et indicium for, at barnet har fast  

 ophold i hjemmet, men såfremt klager kan godtgøre, at barnet ikke har en  

 sådan tilknytning til boligen, må dette udgangspunkt fraviges.
Der må således  

 i hvert enkelt tilfælde foretages en konkret vurdering af, om et barn fortsat  

 skønnes at have fast ophold i hjemmet.
I det foreliggende tilfælde, hvor  

 klager ved fremsendt lejeaftale har dokumenteret datterens flytning til eget  

 værelse, er det Boligstyrelsens opfattelse, at datteren har erhvervet  

 selvstændig bopæl, og dermed ved efterregulering af boligsikringen for 1984  

 bør betragtes som udgået af husstanden.
Det er endvidere Boligstyrelsens  

 opfattelse, at det ikke kan tillægges afgørende betydning, at der ikke til  

 hyblerne er tilknyttet selvstændig køkken, idet mange unge lejer værelser hos  

 private uden adgang til køkken.
Den manglende adgang til selvstændig køkken  

 har alene betydning for den unges mulighed for selv at ansøge om  

 boligsikring.
 Boligstyrelsen har endelig gjort opmærksom på, at datterens flytning til  

 selvstændig bopæl alene kan få betydning for efterregulering af  

 boligsikringen for 1984, idet omberegningen af boligstøtte på grund af varig  

 nedgang af den samlede husstandsindkomst tidligst kan ske med virkning fra  

 begyndelsen af den måned, der følger nærmest efter ansøgerens meddelelse om  

 ændringen til Kommunalbestyrelsen jfr. boligstøttelovens § 39, stk. 1.
 Der henvises til boligstøttelovens §§ 6, 7, 39 og 41, stk. 1 samt til  

 Boligstyrelsens cirkulære af 30/8-82, pkt. 3.2 og 14.6.
Amtsankenævnet har behandlet sagen i et møde afholdt den 28/8-87 og  

 truffet følgende AFGØRELSE:
 Nævnet besluttede på baggrund af de foreliggende oplysninger at pålægge  

 kommunen at efterregulere boligsikringen for 1984, således at klagers ældste  

 datter betragtes som udgået af husstanden i perioden 1/1 til 30/9-84.
 Nævnet har herved lagt vægt på, at klager ved fremsendelse af indgået  

 lejeaftale og indflytningsrapport har godtgjort, at datteren ikke har haft  

 fast ophold i klagers hjem, og derfor ikke skal medregnes som husstandsmedlem  

 ved efterregulering af boligsikringen for perioden 1/1 - 30/9-84. Nævnet har  

 endvidere lagt vægt på Boligstyrelsens vejledende udtalelse.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt til klager.
