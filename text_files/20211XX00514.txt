Skriftlig fremsættelse (10. februar 2022) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om kemikalier (Begrænsning i eller forbud mod anvendelse af plantebeskyttelsesmidler på befæstede eller stærkt permeable arealer) (Lovforslag nr.
L 129) Formålet med lovforslaget er at følge op på regeringens aftale med Socialistisk Folkeparti, Radikale Venstre og Enhedslisten af 14. september 2021 om miljøinitiativer i grønne byer og en hovedstad i udvikling.
Ifølge aftalen skal der bl.a. sikres hjemmel til indførelse af et forbud mod sprøjtning med visse midler på en række offentlige og private arealer, herunder veje, grus, stier, fortove, indkørsler, parkeringsarealer og terrasser.
Med lovforslaget tilvejebringes hjemmel for miljøministeren til at beskytte vandmiljøet, herunder grundvand, ved at regulere anvendelsen af visse plantebeskyttelsesmidler.
Bemyndigelsen omfatter også hjemmel til at fastsætte regler om, at tidligere udstedte godkendelser ikke længere gælder, og regler om afviklingsperioder.
Det er hensigten, at den foreslåede bemyndigelse vil blive udnyttet til at fastsætte regler om forbud mod anvendelse af plantebeskyttelsesmidler på befæstede eller stærkt permeable arealer, hvis plantebeskyttelsesmidlernes aktivstoffer eller aktivstoffers nedbrydningsprodukter ikke er let-nedbrydelige.
Dette skal medvirke til at reducere risikoen for, at der sker udvaskning af rester af plantebeskyttelsesmidler med ikke let-nedbrydelige aktivstoffer eller deres nedbrydningsprodukter til vandmiljøet, herunder nedsivning til grundvand.
Yderligere er det hensigten, at den foreslåede bemyndigelse vil blive udnyttet til at fastsætte regler om undtagelser til det påtænkte forbud, som følger af den politiske aftale om miljøinitiativer i grønne byer og en hovedstand i udvikling.
 Den foreslåede bemyndigelse påtænkes indført ved at ændre i lov om kemikalier, jf. lovbekendtgørelse nr. 115 af 26. januar 2017 (herefter kemikalieloven), og bemyndigelsen vil implementere dele af Europa-Parlamentets og Rådets direktiv 2009/128/EF af 21. oktober 2009 om en ramme for Fællesskabets indsats for en bæredygtig anvendelse af pesticider i dansk ret.
 Det er hensigten, at lovforslaget træder i kraft 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
