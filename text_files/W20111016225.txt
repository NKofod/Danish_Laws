Ankestyrelsens principafgørelse 124-11 om arbejdsgiver - anmeldelse - sygefravær - blanket - sygefraværssamtale - sygedagpengerefusion Resume:
 Ankestyrelsens Beskæftigelsesudvalg fandt, at arbejdsgiverens anmeldelsespligt ikke kan anses for opfyldt ved fremsendelse af blanketten dp 333 om sygefraværssamtale mellem arbejdsgiver og lønmodtager.
 Arbejdsgiveren har ansvaret for, at anmeldelse af lønmodtagerens sygefravær til kommunen sker rettidigt og ved den rette fremgangsmåde, som er via hjemmesiden virk.dk eller på den korrekte blanket.
 Arbejdsgiveren havde derfor ikke anmeldt lønmodtagerens sygefravær rettidigt, og da der ikke var grundlag for dispensation for anmeldelsesfristen, havde arbejdsgiveren ikke ret til refusion af udbetalte sygedagpenge.
 Love:
Lov om sygedagpenge - lovbekendtgørelse nr. 85 af 7. februar 2011 - § 40, stk. 2, § 59, stk. 3 og § 59, stk. 7 Afgørelse:
 Afgørelse i jeres sag om sygedagpengerefusion til arbejdsgiver T for NNs fravær fra den 6. september 2010 til den 25. oktober 2010.
 Ankestyrelsens Beskæftigelsesudvalg har i møde truffet afgørelse i sagen om indsendelse af blanket om sygefraværssamtale er tilstrækkelig til at der er indgivet anmeldelse af sygefraværet.
Resultatet er  Arbejdsgiver T har ikke anmeldt sygefravær rettidig.
 Det betyder, at arbejdsgiver T ikke har ret til sygedagpengerefusion for perioden 6. september til den 25. oktober 2010, men først fra den 26. oktober 2010.
 Vi ændrer således Beskæftigelsesankenævnets afgørelse.
 Vores afgørelse betyder ikke, at eventuelle beløb udbetalt i henhold til Beskæftigelsesankenævnets afgørelse skal betales tilbage.
 Der var enighed på mødet.
Begrundelsen for afgørelsen Arbejdsgiver T har anmeldt lønmodtagerens sygefravær for sent.
 Samtidig vurderer vi, at der ikke er oplyst om særlige forhold, der taler for dispensation fra fristen for arbejdsgiverens anmeldelse af sygefravær til kommunen.
 Ved denne vurdering har vi lagt vægt på, at arbejdsgiveren ifølge loven er ansvarlig for, at anmeldelsen er sket rettidig og ved den rette fremgangsmåde, som er virk.dk eller på den korrekte blanket.
 Arbejdsgiverens anmeldelsespligt af lønmodtagerens sygefravær kan derfor ikke anses for opfyldt ved fremsendelse af dp 333, om sygefraværssamtale mellem arbejdsgiver og lønmodtager.
 Denne blanket modtages af jobcenteret, og da kommunen har besluttet, at holde ydelser og indsats adskilt tilgår blanketten ikke hos ydelseskontoret, hvor anmeldelsen skal ske.
Arbejdsgiver har den 20. august 2010 blev en anmeldelse af fraværet i virk.dk. , men på grund af nedbrud i dette system er anmeldelsen ikke kommet igennem.
Den 30. august 2010 har arbejdsgiveren sendt dp333 og gik ud fra, at kommunen har laver ændringer i systemet, da det ikke blev modtaget de samme udskrifter sin tidligere.
Det forhold, at det var problemer med Virk.dk kan ikke anses for en særlig grund til, at anmeldelsen ikke er sendt rettidig.
Arbejdsgiveren burde være klar over, at anmeldelsen ikke gik igennem.
Arbejdsgiveren kunne også anmelde sygefraværet på papirblanket.
 Beskæftigelsesudvalget skal påpege, at det ville have været i overensstemmelse med god service, hvis kommunen havde underrettet arbejdsgiveren om, at det var den forkerte blanket, som var anvendt.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævnets afgørelse af 28. januar 2011  Klagen til Ankestyrelsens Beskæftigelsesudvalg af 9. februar 2011  Beskæftigelsesankenævnets genvurdering Kommunen traf afgørelsen om, at arbejdsgiver først har ret til udbetaling af dagpengerefusion fra den 26. oktober 2010.
 Nævnet fandt, at arbejdsgiveren har ret til refusion i perioden fra 6. september til den 25. oktober 2010.
 Kommunen har i klagen anført, at kommunen er uenig i, at anvendelse af forkert blanket ikke i sig selv kan begrunde afslag på sygedagpengerefusion, samt at kommunen ved modtagelse af dp333 har haft tilstrækkelige oplysninger til at påbegynde en sag om sygedagpenge og sygedagpengerefusion.
 Nævnet har genvurderet sagen og fasthold sin afgørelse.
