 Et socialudvalg fandtes at have været berettiget til at tage  

 spørgsmålet om tilbagebetaling af hjælp ydet efter bistandslovens § 42 op til  

 vurdering, før ansøgeren havde afsluttet den uddannelse, hvortil udvalget  

 havde ydet hjælp i en nu afsluttet periode.
Ankestyrelsen lagde vægt på, at ansøgerns formueforhold havde  

 forandret sig væsentlig, og at der derfor måtte være mulighed for at fravige  

 § 42-cirkulærets regel om, at tilbagebetaling skulle ske ved uddannelsens  

 afslutning.
Under hensyn til ansøgerens studiemæssige og økonomiske forhold  

 burde udvalget på afgørelsestidspunktet dog alene have krævet halvdelen af  

 den som lån ydede hjælp tilbagebetalt, og den resterende del når ansøgeren  

 havde afsluttet sin uddannelse.
 REDEGØRELSE FOR SAGEN:
NN havde i 1974 fået bevilget hjælp til en universitetsuddannelse.
Ved  

 bistandslovens ikrafttræden i 1976 besluttede det sociale udvalg i A kommune  

 at fortsætte bevillingen, dog således at hjælpen blev begrænset til at  

 omfatte færdiggørelse af hovedfag, incl. speciale.
Hjælpen efter  

 bistandslovens § 42 ophørte med udgangen af maj måned 1979. På dette  

 tidspunkt manglede NN at færdiggøre sit speciale. Årsagen hertil var, at hun  

 havde måttet skifte specialevejleder.
NN havde siden financieret sine studier  

 ved indtægt fra erhvervsarbejde samt Statens Uddannelsesstøtte.
Efter flere udsættelser af tilbagebetalingsspørgsmålet tog socialudvalget  

 sagen op i august 1980. NN havde på dette tidspunkt fortsat ikke afsluttet  

 speciale i hovedfag, men læste i stedet bifag.
NN oplyste samtidig, at hun  

 havde modtaget en arv.
Ifølge en formueopgørelse i oktober 1980 udgjorde NN's  

 samlede aktiver 145.035 kr.
Passiverne udgjorde 77.251 kr., hvoraf 41.072 kr.  

 var uddannelseslån fra socialudvalget i A kommune.
NN's nettoformue var  

 herefter 67.784 kr.
De månedlige indtægter var på samme tidspunkt opgjort til  

 4.000 kr., og de månedlige udgifter 4.805 kr.
Underskuddet skulle dækkes ved  

 brug af formue.
NN var efter arvens modtagelse afskåret fra at modtage  

 statens uddannelsesstøtte.
Socialudvalget besluttede i april 1981 at kræve tilbagebetaling af hele  

 det ydede uddannelseslån.
Afgørelsen var begrundet med, at den resterende  

 formue skønnedes at være tilstrækkelig til, at NN også fremover ville have  

 midler til at dække sine udgifter.
 AFGØRELSEN, DER KLAGES OVER:
 Amtsankenævnet henviste i sin afgørelse til bistandslovens § 42 og pkt. 9  

 i socialministeriets cirkulære af 17. oktober 1980 om hjælp efter  

 bistandslovens § 42 og fandt herefter ikke grundlag for at tilsidesætte  

 socialudvalgets afgørelse.
 KLAGEN TIL ANKESTYRELSEN:
 NN anførte, at betingelserne i det ovennævnte cirkulære for at kræve  

 tilbagebetaling af den ydede hjælp ikke var opfyldt, da hun endnu ikke havde  

 afsluttet sin uddannelse.
 LOVGRUNDLAG OG ANKESTYRELSENS OVERVEJELSER:
Ifølge bistandslovens § 42, stk. 1, kan der, når det må anses for påkrævet  

 af hensyn til en persons mulighed for fremtidig at klare sig selv og sørge  

 for sin familie, ydes pågældende hjælp til uddannelse og erhvervsmæssig  

 optræning eller omskoling i det omfang, der ikke kan ydes tilskud hertil af  

 Statens Uddannelsesstøtte eller efter andre regler uden for den sociale  

 lovgivning.
Socialministeren fastsætter retningslinier for, hvornår hjælpen  

 ydes som lån.
Sådanne retningslinier er fastsat i socialministeriets cirkulære af 17.  

 oktober 1980 om hjælp efter bistandslovens § 42. I cirkulærets pkt. 9  

 anføres, at det sociale udvalg ved uddannelsens afslutning optager  

 forhandling med låntageren om tilbagebetaling af det lån, hvis størrelse er  

 beregnet på grundlag af de i cirkulæret anførte retningslinier.
Afdragene på  

 lånet fastsættes under hensyn til låntagerens forhold, herunder dennes  

 indtægtsforhold, forsørgerforhold og eventuelle merudgifter som følge af  

 helbredsmæssige årsager.
Lånet, der er rentefrit, skal normalt være afdraget  

 over en 10-årig periode.
De enkelte afdrag for den, der skal betale tilbage,  

 fastsættes sådan, at pågældende kan udrede disse uden at komme til at mangle,  

 hvad der må anses for nødvendigt til eget eller familiens underhold.  

 Afdragene kan normalt ikke fastsættes til beløb, der er mindre end svarende  

 til en 10-årig tilbagebetalingsperiode.
 Uanset at en situation som den foreliggende ikke var omhandlet i det  

 ovennævnte cirkulære fandtes det ikke at være udelukket at fravige  

 cirkulærets regel om tilbagebetaling efter uddannelsens afslutning, når  

 forholdene havde ændret sig væsentligt.
 ANKESTYRELSENS AFGØRELSE:
Under hensyn til de indtrufne ændringer i NN's formueforhold fandtes  

 socialudvalget at have været berettiget til at tage spørgsmålet om  

 tilbagebetaling af den ydede hjælp op til vurdering, idet forudsætningerne  

 afgørende var ændret ved formueforøgelsen.
På grundlag af reglerne i pkt. 9 i  

 det ovennævnte cirkulære og under hensyn til ansøgerens studiemæssige og  

 økonomiske forhold fandtes udvalget imidlertid på afgørelsestidspunktet alene  

 at burde have krævet halvdelen af den som lån ydede hjælp tilbagebetalt.
Den  

 resterende del af lånet burde herefter tilbagebetales, når ansøgeren havde  

 afsluttet sin uddannelse.
 Ankestyrelsen ændrede således amtsankenævnets afgørelse.
