Nr BTL 98 Betænkning over Forslag til lov om ændring af konkursloven (Gældssanering  

 med specielt henblik på studiegæld)   

 Nr L 98 1986-87, 1. samling Afgivet af retsudvalget Afgivet: 19870521 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Udvalget har endvidere modtaget en mundtlig henvendelse fra Komiteen af Forældre til Studiegældsramte.
Der er af udvalget stillet ændringsforslag, hvorom henvises til de ledsagende bemærkninger.
Herefter indstiller »udvalget§ lovforslaget til »vedtagelse§ med de stillede ændringsforslag.
Udvalget ønsker at bemærke, at ændringen skal ses i sammenhæng med, at der i denne folketingssamling gennemføres ændringer i lovgivningen angående sanering af studiegæld.
Skyldnere, som i øvrigt ofte vil have anden gæld end studiegæld, skal have valgfrihed mellem konkurslovens gældssaneringsregler og studiestøttelovgivningens regler og eventuelle andre former for sanering.
En gældssanering bør således ikke kunne afvises under henvisning til, at der foreligger andre saneringsmuligheder, men det er på den anden side klart, at skyldneren ikke sideløbende kan køre gældssaneringssager efter forskellige regler.
Såfremt sanering af studiegæld er nægtet, vil dette forhold og baggrunden for nægtelsen selvsagt kunne indgå i skifterettens overvejelser, såfremt der efterfølgende søges sanering ved skifteretten.
Udvalget ønsker at understrege, at der i forbindelse med en kendelse om gældssanering skal tages hensyn til »skyldnerens forhold og omstændighederne i øvrigt«.
Denne bestemmelse vil ofte kunne være af praktisk betydning i forhold til studiegæld, som jo er en gæld, der er påtaget med henblik på en langsigtet investering, ofte for at opnå en højere indtjening.
En sådan langsigtet investering vil oftest ikke kunne forudses afviklet inden for en 5-års periode, og skifteretten bør naturligvis tage dette med i overvejelserne, når der træffes bestemmelse om afsigelse af kendelse.
Ændringsforslag Af »udvalget§, tiltrådt af »justitsministeren§:
Til § 1 1) I den foreslåede affattelse af § 197, stk. 1, affattes nr. 1 således:
»1) Skyldneren godtgør, at skyldneren ikke er i stand til og inden for de nærmeste år ingen udsigt har til at kunne opfylde sine gældsforpligtelser, og«.
2) I den foreslåede affattelse af § 197 affattes stk. 2, 2. pkt., således:
»Ved afgørelsen om gældssanering skal det ikke tages i betragtning, hvorvidt skyldneren har mulighed for at opnå eftergivelse efter anden lovgivning.« Til § 2 3) Paragraffen affattes således:
»§ 2 Stk. 1. Loven træder i kraft den 1. juli 1987.
Stk. 2. Hvis begæring om gældssanering er indgivet til skifteretten inden lovens ikrafttræden, anvendes de hidtil gældende regler.« Ny paragraf 4) Efter § 2 indsættes som ny paragraf:
»§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for disse landsdele med de afvigelser, som de særlige færøske og grønlandske forhold tilsiger.« BEMÆRKNINGER Til nr. 1 Det antages, at den periode på 5 år, som efter forarbejderne til konkurslovens § 198 skal være den normale afviklingstid for den nedskrevne gæld, kan være vejledende for, hvor langt ud i fremtiden skyldnerens bevis for manglende betalingsevne efter det særlige insolvensbegreb i § 197, stk. 1, nr. 1, skal føres.
Formålet med ændringsforslaget er at angive, at tidshorisonten for denne prognose vedrørende skyldnerens fremtidige indtægtsmuligheder skal være »inden for de nærmeste år«.
Hermed skal i almindelighed forstås en periode på 3-5 år.
Til nr. 2 Formålet med ændringsforslaget er at fastsætte, at skifteretten ved afgørelsen af, om betingelserne for gældssanering er opfyldt, ikke skal tage i betragtning, hvorvidt der er mulighed for at opnå eftergivelse (sanering) af (en del af) gælden efter anden lovgivning, f.eks. vedrørende studiegæld.
Såfremt der er søgt om eftergivelse efter denne anden lovgivning, skal skifteretten dog udsætte behandlingen af begæringen om gældssanering efter konkurslovens regler, indtil der er truffet afgørelse om eftergivelse efter den anden lovgivning.
Den foreslåede bestemmelse udelukker ikke, at skifteretten kan tage hensyn til muligheden for at opnå tilskud eller rentelettelse til betaling af (en del af) gælden, f.eks. efter lovgivningen om studiegæld.
Hagen Hagensen (KF) fmd.
Annelise Gotfredsen (KF) Karen Thurøe Hansen (KF) Grethe Fenger Møller (KF) Bjørn Elmquist (V) Birthe Rønn Hornbech (V) Birgith Mogensen (CD) Inger Stilling Pedersen (KRF) Ole Espersen (S) Henning Rasmussen (S) Korneliusen (S) Torben Lund (S) Lissa Mathiasen (S) Jimmy Stahr (S) Leif Hermann (SF) Ebba Strange (SF) nfmd.
Bernhard Baunsgaard (RV) Partierne FP og VS havde ikke medlemmer i udvalget.
