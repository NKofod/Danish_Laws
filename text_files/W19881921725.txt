 Det sociale udvalg i A kommune kunne ikke pålægges at behandle en  

 ansøgning om kontanthjælp fra en 16 årig mand M, der havde haft selvstændig  

 bolig i 13 dage i A kommune.
 Ankestyrelsen lagde vægt på, at M ved ansøgningen endnu var omfattet  

 af moderens forsørgelsespligt og ikke havde erhvervet selvstændig  

 opholdskommune.
 REDEGØRELSE FOR SAGEN:
 En 16 årig mand M kom i lære den 1. marts 1987.
 M havde indtil da boet hos sin mor og stedfar i B kommune.
M fik den 1. maj 1987 eget værelse i A kommune, da han ikke kunne enes med  

 sin stedfar.
Dette skete uden medvirken fra kommunerne.
M ansøgte den 13. maj 1987 om kontanthjælp i A kommune, idet han havde  

 vanskeligt ved at klare sig for lærlingelønnen.
M afbrød lærlingeforholdet  

 efter et par måneder.
 Det sociale udvalg i A kommune afslog at behandle ansøgningen om  

 kontanthjælp, da ansøgeren var under 18 år og derfor omfattet af forældrenes  

 forsørgelsespligt.
 AFGØRELSEN, DER KLAGES OVER:
 Amtsankenævnet pålagde det sociale udvalg i A kommune, at behandle  

 ansøgningen om kontanthjælp, idet M den 1. maj 1987 blev etableret i egen  

 bolig i A kommune, og derfor har erhvervet selvstændig opholdskommune efter  

 bistandslovens § 10, stk. 3.
 KLAGEN TIL ANKESTYRELSEN:
 Det sociale udvalg i A kommune begrundede bl.a. anken med, at M ikke kan  

 anses for at have erhvervet selvstændig opholdskommune, når han kun i den  

 meget korte tid var etableret i egen bolig og tilsyneladende heller ikke har  

 været i stand til at klare sig selv.
 Antaget til principiel behandling:
 Ankestyrelsen antog sagen til principiel behandling med henblik på,  

 hvornår en mindreårig (under 18 år) har erhvervet selvstændig opholdskommune.
 LOVGRUNDLAG:
 Bistandslovens § 6, stk. 1, og § 10, stk. 3.
 ANKESTYRELSENS AFGØRELSE:
 Ankestyrelsen fandt, at M ved ansøgningen endnu var omfattet af moderens  

 forsørgelsespligt.
 Ankestyrelsen ophævede derfor amtsankenævnets pålæg til A kommune om at  

 behandle M's ansøgning om kontanthjælp efter bistandsloven.
