Skriftlig fremsættelse (12. oktober 2011) Erhvervs- og vækstministeren (Ole Sohn) Herved tillader jeg mig for Folketinget at fremsætte:
Forslag til lov om ændring af lov om en garantifond for indskydere og investorer (Tabskaution ved brug af udvidet medgiftsordning) (Lovforslag nr.
L 2) Lovforslaget indebærer, at Indskydergarantifondens afviklingsafdeling får mulighed for at stille tabskaution i forbindelse med håndtering af nødlidende pengeinstitutter efter den udvidet medgiftsordning model II, som denne er beskrevet i aktstykke nr. 181 af 7. september 2011. Det følger af aktstykket, at det er en forudsætning for Finansiel Stabilitet A/S anvendelse af ordningen, at der foreligger en tabskaution for det datterselskab, der oprettes i forbindelse med overtagelsen af et nødlidende pengeinstitut, som dækker tab, der måtte opstå ved afvikling.
 Lovforslaget indebærer endvidere, at Indskydergarantifondens afviklingsafdeling kan stille tabskaution for afvikling af nødlidende pengeinstitutter efter den udvidede medgiftsordning model II, hvor overdragelse til Finansiel Stabilitet A/S er gennemført før lovens vedtagelse, og hvor Indskydergarantifondens afviklingsafdeling ved overdragelsen har stillet en tabskaution over for Finansiel Stabilitet A/S, der er betinget af, at dette lovforslag bliver vedtaget og sat i kraft.
I forbindelse med Max Bank A/S overdragelse har Det Private Beredskab stillet en garanti over for Finansiel Stabilitet A/S.
Den bortfalder, når dette lovforslag er trådt i kraft og foreløbigt senest ved udgangen af 2011. Det er en forudsætning for medgiftsordningens anvendelse, at der er stillet en tabskaution over for Finansiel Stabilitet A/S datterselskab til afvikling af Max Bank, hvorfor loven skal være trådt i kraft inden årets udgang.
 Lovforslaget sendes i høring parallelt med fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
