 Ankestyrelsen har i overensstemmelse med en henstilling fra  

 Folketingets Ombudsmand ændret sin praksis, således at arbejdsgivere, der har  

 tegnet lovpligtig arbejdsskadeforsikring, ikke længere anses for  

 klageberettigede i spørgsmål om anerkendelse af arbejdsskader.
 (* 1) Det blev lagt til grund, at Folketinget i forbindelse med en  

 ændring af arbejdsskadeforsikringslovens § 53, stk. 2, i 1987 har tilsluttet  

 sig det synspunkt, at arbejdsgivere, der har tegnet lovpligtig  

 arbejdsskadeforsikring, ikke kan anses for parter i Arbejds- skadestyrelsens  

 sager vedrørende arbejdsskader.
 Ankestyrelsen tilsluttede sig Folketingets Ombudsmands synspunkt,  

 hvorefter der ikke er tilstrækkelige holdepunkter for at tillægge  

 arbejdsgiveres interesse i disse sager en ganske anden vægt ved vurderingen  

 af spørgsmålet om klageberettigelse.
 Ankestyrelsen bemærkede i den forbindelse, at arbejdsgiverens  

 forsikringsselskab som part i sagen er berettiget til at indanke  

 Arbejdsskadestyrelsens afgørelse for Ankestyrelsen.
 AFGØRELSEN, DER KLAGES OVER:
 Arbejdsskadestyrelsen anerkendte en hudlidelse hos en forsikret i firmaet  

 A, der havde tegnet lovpligtig arbejdsskadeforsikring som forsikringspligtig  

 arbejdsgiver.
 KLAGEN TIL ANKESTYRELSEN:
 Afgørelsen blev anket af A med den begrundelse, at medarbejderen havde  

 haft lidelsen allerede før ansættelsen, mens hun var ansat i et andet firma.
 EFTER INDANKNINGEN:
 Ankestyrelsen tog forbehold med hensyn til realitetsbehandling af klagen,  

 idet Folketingets Ombudsmand havde henstillet til Ankestyrelsen at ændre sin  

 hidtidige praksis, hvorefter arbejdsgivere, der havde tegnet lovpligtig  

 arbejdsskadeforsikring, kunne indbringe Arbejdsskadestyrelsens afgørelser om  

 anerkendelse af arbejdsskader for Ankestyrelsen.
 ANKESTYRELSENS OVERVEJELSER:
 Efter ankestyrelseslovens § 1, stk. 1, er Ankestyrelsen klageinstans for  

 administrative afgørelser i det omfang, det fastsættes i lovgivningen.
 Ifølge § 54, stk. 1, i lov om arbejdsskadeforsikring kan  

 Arbejdsskadestyrelsens afgørelser indbringes for Den Sociale Ankestyrelse.
 Med hensyn til afgrænsningen af den kreds af personer, som må anses for at  

 være klageberettigede, antages det efter almindelige forvaltningsretlige  

 principper vedrørende administrativ rekurs, at enhver, der har en væsentlig,  

 individuel interesse i den trufne afgørelse, er klageberettiget i tilfælde,  

 hvor der ikke i lovgivningen er holdepunkter for en afgrænsning af de  

 klageberettigedes kreds.
 I pkt. 5 i Socialministeriets cirkulære af 7. juni 1973 om Den Sociale  

 Ankestyrelse udtales, at afgørelser i sociale og dermed beslægtede sager kan  

 påklages af den, hvem afgørelsen vedrører (eller hans repræsentant) og i  

 øvrigt af enhver, der har en retlig interesse i sagen.
 Med virkning fra 1. april 1987 blev arbejdsskadeforsikringslovens § 53,  

 stk. 2, ændret således, at der i stedet for ordene: "skadelidte eller de  

 efterladte, forsikringsselskabet samt andre vedkommende" kom til at stå:  

 "sagens parter".
Bestemmelsen lyder herefter således: "Forinden Arbejdsskadestyrelsen  

 træffer afgørelse efter §§ 27, 28 og 30-33, skal den give sagens parter  

 lejlighed til at gøre sig bekendt med de foreliggende oplysninger og til at  

 udtale sig om sagen." Ændringen blev foretaget, efter at Ombudsmanden i februar 1986 havde  

 udtrykt betænkelighed ved at tilslutte sig Socialministeriets og  

 Sikringsstyrelsens (nu Arbejdsskadestyrelsen) daværende opfattelse, hvorefter  

 en forsikringspligtig arbejdsgiver i almindelighed måtte anses som part i  

 forhold til offentlighedsloven.
Ombudsmanden henstillede, at spørgsmålet blev  

 overvejet påny i lyset af de fremførte synspunkter.
I bemærkningerne til ændringsforslaget siges bl.a., at spørgsmålet havde  

 været forelagt Justitsministeriet, som med Ombudsmanden var enig i, at en  

 arbejdsgiver ikke i almindelighed kunne anses for at være part i en sag efter  

 arbejdsskadeforsikringsloven undtagen i de tilfælde, hvor en arbejdsgiver  

 havde undladt at opfylde sin forsikringspligt, eller hvor arbejdsgiveren ikke  

 havde forsikringspligt og dermed samme stilling som et forsikringsselskab.  

 Det blev foreslået i lovens § 53, stk. 2, at præcisere Sikringsstyrelsens i overensstemmelse hermed ændrede praksis, hvorefter kun parter i sagen  

 havde krav på aktindsigt.
Det vil sige, at som hovedregel havde  

 arbejdsgiveren ikke længere krav på aktindsigt, da pågældende i almindelighed  

 ikke kunne anses for sagspart.
På et principielt møde i Ankestyrelsen den 20. august 1987 (jf.
SM U-  

 10-87) blev det på baggrund af lovændringen slået fast, at arbejdsgivere, der  

 havde tegnet lovpligtig forsikring, ikke havde en sådan retlig interesse i  

 Sikringsstyrelsens afgørelser om erstatningsfastsættelse, at de kunne anses  

 for klageberettigede.
 På foranledning af en klage til Folketingets Ombudsmand over, at  

 Ankestyrelsen fulgte den praksis at anse arbejdsgivere som klageberettigede  

 vedrørende Arbejdsskadestyrelsens afgørelser om at anerkende eller afvise  

 begivenheder eller lidelser som arbejdsskader, har Ombudsmanden i et brev af  

 22. marts 1990 udtalt, at arbejdsgivere, der har tegnet lovpligtig  

 arbejdsskadeforsikring, efter Ombudsmandens opfattelse ikke kan antages at  

 være klageberettigede i forhold til Arbejdsskadestyrelsens afgørelser om at  

 anerkende eller afvise tilfælde som omfattede af  

 arbejdsskadeforsikringsloven.
 Ombudsmanden henstillede derfor til Ankestyrelsen at ændre sin praksis i  

 overensstemmelse hermed.
 Ombudsmanden lagde til grund, at Folketinget i forbindelse med  

 lovændringen i 1987 havde tilsluttet sig det synspunkt, at arbejdsgivere, der  

 har tegnet lovpligtig arbejdsskadeforsikring, ikke kan anses for parter i  

 Arbejdsskadestyrelsens sager vedrørende arbejdsskader, og at der således  

 forelå en lovgivningsmæssig stillingtagen vedrørende partsspørgsmålet.  

 Ombudsmanden fandt ikke, at det ville være holdbart at tillægge  

 arbejdsgiveres interesse i disse sager en ganske anden vægt ved vurderingen  

 af det nært beslægtede spørgsmål om klageberettigelse.
Ankestyrelsen indhentede en udtalelse fra Socialministeriet, som i brev af  

 10. april 1990 udtalte, at det var Socialministeriets opfattelse, at praksis  

 måtte ændres i overensstemmelse med Ombudsmandens henstilling.
Det udtaltes  

 yderligere, at en præcisering af styrelsernes nuværende praksis ville blive  

 overvejet i forbindelse med eventuelle kommende lovændringer på  

 arbejdsskadeforsikringsområdet.
 ANKESTYRELSENS AFGØRELSE:
 Arbejdsgivere, der har tegnet lovpligtig arbejdsskadeforsikring, har ikke  

 en sådan interesse i Arbejdsskadestyrelsens afgørelser om at anerkende eller  

 afvise anmeldte tilfælde som arbejdsskader efter  

 arbejdsskadeforsikringsloven, at de fortsat kan anses for klageberettigede i  

 disse sager.
 Ankestyrelsen lagde til grund, at Folketinget i forbindelse med  

 lovændringen i 1987 tilsluttede sig det synspunkt, at arbejdsgivere, der har  

 tegnet lovpligtig arbejdsskadeforsikring, ikke kan anses for parter i  

 Arbejdsskadestyrelsens sager vedrørende arbejdsskader.
 Ankestyrelsen kunne tilslutte sig Ombudsmandens synspunkt, hvorefter der  

 ikke var tilstrækkelige holdepunkter for at tillægge arbejdsgiveres interesse  

 i disse sager en ganske anden vægt ved vurderingen af spørgsmålet om  

 klageberettigelse.
 Ankestyrelsen bemærkede i denne forbindelse, at arbejdsgiverens  

 forsikringsselskab som part i sagen er berettiget til at indanke  

 Arbejdsskadestyrelsens afgørelse for Ankestyrelsen.
 Ankestyrelsen afviste således at behandle den indgivne klage.
 (* 1) Se SM U-10-87 om klage fra arbejdsgivere over  

 erstatningsfastsættelsen.
