 Ifølge pkt. 31 i Boligstyrelsens cirkulære af 10.7.1985 om støtte til  

 opførelse af private andelsboliger skal Bygge- og Boligstyrelsens  

 forhåndstilsagn og reservation på kvoten inden 7 måneder efterfølges af  

 kommunalbestyrelsens endelige tilsagn om kommunegaranti og ydelsesstøtte,  

 igangsætningstilladelse og kommunalbestyrelsens godkendelse af  

 anskaffelsessummen inden byggeriets påbegyndelse.
 Endvidere er det en forudsætning, at byggeriet påbegyndes inden 7 måneder  

 efter forhåndstilsagnet, uanset hvornår indenfor 7-måneders-perioden  

 kommunalbestyrelsernes endelige tilsagn foreligger.
 Reservation på kvoten og forhåndstilsagnet om støtte bortfalder, hvis  

 denne frist ikke overholdes.
 Bygge- og Boligstyrelsen har i den seneste tid modtaget usædvanlig mange  

 ansøgninger om forlængelse af denne 7-måneders-frist for påbegyndelse af  

 byggeriet. Ønsket om fristforlængelse begrundes i de fleste tilfælde blandt  

 andet med vanskeligheder med at sælge et tilstrækkeligt antal andele.  

 Styrelsen finder det i den forbindelse tilrådeligt, at kommunalbestyrelsen  

 stiller vilkår om, at en større del af boligerne er solgt, inden et byggeri  

 kan påbegyndes.
 På denne baggrund har styrelsen besluttet med virkning fra dags dato at  

 forlænge såvel fristen for kommunalbestyrelsens endelige tilsagn om støtte  

 mv. som fristen for byggeriets påbegyndelse til 9 måneder.
 Denne fristforlængelse gælder såvel for forhåndstilsagn, der gives efter  

 denne dato, som for allerede afgivne forhåndstilsagn, hvor den hidtil  

 gældende 7-måneders-frist for byggeriets påbegyndelse pr. dags dato ikke er  

 udløbet.
 Fremover vil styrelsens forhåndstilsagn og reservation på kvoten således  

 bortfalde, hvis byggeriet ikke er påbegyndt senest 9 måneder efter den dato,  

 hvor styrelsens forhåndstilsagn er givet.
 Hvis styrelsens forhåndstilsagn omfatter en tilladelse til opførelse af en  

 prøvebolig, er det efter boligbyggerilovens § 65, stk. 2 et vilkår, at  

 byggearbejderne for bebyggelsens øvrige boliger igangsættes senest 3 måneder  

 efter kommunalbestyrelsens tilsagn.
 I sådanne tilfælde er det en betingelse for forhåndstilsagnets fortsatte  

 gyldighed, at både fristen på 9 måneder fra forhåndstilsagnet og 3 måneder  

 fra kommunalbestyrelsens endelige tilsagn til byggeriets påbegyndelse,  

 overholdes.
Som nævnt kan kommunalbestyrelsen efter styrelsens opfattelse stille krav  

 om, at boligerne skal være helt eller delvist solgt, inden byggeriet  

 påbegyndes.
Styrelsen skal endvidere gøre opmærksom på, at  

 kommunalbestyrelsen kan stille krav om, at bygherren friholder  

 andelsboligforeningen for merudgifter, hvis ikke alle andele er solgt og  

 indflyttede, når den offentlige støtte kan beregnes og udbetales.
Dette kan  

 ske ved, at bygherren overfor andelsboligforeningen stiller en  

 pengeinstitutgaranti, som er uigenkaldelig fra hans side.
Kommunalbestyrelsen  

 kan forlange at se dokumentation for garantistillelsen.
 Eventuelle spørgsmål om ovenstående kan rettes til fuldmægtig Birthe Lock  

 og fuldmægtig Karsten Gullach, Bygge- og Boligstyrelsens 6. kontor, tlf. 33  

 92 61 00.
