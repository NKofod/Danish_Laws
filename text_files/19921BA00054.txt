Nr BSF 54 Forslag til folketingsbeslutning om skærpelse af visse  

 bestyrelsesmedlemmers og direktørers ansvar Fremsat af Kirsten Jacobsen (FP) Kim Behnke (FP) Annette Just (FP) Poul  

 Nødgaard (FP) den 12. januar 1993 Folketinget pålægger regeringen at fremsætte lovforslag, hvorved ansvarsbestemmelserne og straffebestemmelserne skærpes for bestyrelsesmedlemmer og direktører i aktie- og anpartsselskaber samt i de finansielle institutioner, som er underlagt Finanstilsynets tilsyn, herunder realkreditinstitutter.
 Skærpelsen i straffebestemmelserne skal bl.a. ske gennem en lettelse af  

 beviskravet til anklagemyndigheden, således at sager om grov økonomisk  

 kriminalitet lettere kan gennemføres til domfældelse.
Bemærkninger til forslaget I forbindelse med skandalen omkring Nordisk Fjer, hvor de ansvarlige bestyrelsesmedlemmer foreløbigt kun har fået bødeforlæg, er det indlysende nødvendigt at få klargjort ansvaret i de enkelte tilfælde.
Det fremgår med al ønskelig tydelighed, at grunden til, at den foreløbige straf til bestyrelsesmedlemmerne i Nordisk Fjer kun er blevet til bøder, er bevisets stilling.
Når det samtidig erindres, at industriministeren samt flere partiers  

 ordførere ved en tidligere behandling af dette forslag afviste forslaget med  

 den begrundelse, at blandt andet Nordisk Fjers bestyrelses ansvar ville blive  

 fastlagt ved en domstol, er det beskæmmende, at sagen blev foreslået afgjort  

 med bødeforlæg.
Når bevisets stilling er afgørende for, om  

 bestyrelsesmedlemmer eller direktionsmedlemmer bringes for en domstol, er det  

 nødvendigt at betragte reglerne i forbindelse med bevisførelsen.
Der bør ske  

 en lettelse af beviskravet til anklagemyndigheden, der dermed lettere får  

 mulighed for at lade bestyrelsesmedlemmers og direktørers ansvar prøve ved en  

 domstol.
Dette er også til gavn for disse, som dermed kan få en klar juridisk  

 afgørelse af skyldsspørgsmålet.
Endelig er det også nødvendigt for den  

 almindelige befolknings retsopfattelse, at sagerne ikke afgøres uden  

 behandling af domstolene.
 På baggrund af bl.a. skandalesagerne på realkreditområdet samt forholdene  

 omkring Nordisk Fjer er det krænkende for den almindelige retsbevidsthed, at  

 man allerede nu kan konstatere, at de ansvarlige enten ikke straffes eller  

 straffes meget mildt.
 Anklagemyndigheden opgiver i alt for mange sager, hvor der er tale om  

 millionsvindel, at rejse tiltale i henhold til straffelovens bestemmelser,  

 fordi domstolene stiller så store beviskrav, at det nærmest er umuligt at  

 gennemføre en straffesag med succes.
De seneste års skandaler tegner et noget broget billede af en del af dansk  

 erhvervsliv - herunder ganske særligt realkreditinstitutterne.
Det må være i  

 alles interesse, at plattenslageri begrænses mest muligt.
Skal man fortsat her i landet kunne føle sig hævet over bananrepublikkerne  

 i den tredje verden, er det på tide, at der strammes op på dette område.
Når  

 man tænker på, hvordan almindelige borgere bliver forfulgt af retssystemet  

 for selv mindre overtrædelser af lovgivningen, er det forstemmende at se,  

 hvor lidt vilje der er til at afsløre og retsforfølge personer, som er årsag  

 til milliardtab.
En bøde på tusind kroner i eksempelvis realkreditsagerne vil  

 være en hån mod alle de boligejere, som fremtidig gennem forhøjede bidrag  

 skal betale for ledelsens ulovlige eventyr.
 Det er et vanskeligt område at regulere, hvorfor de mere detaljerede  

 lovgivningstekniske problemer bedst lader sig løse under udvalgsarbejdet.
Beslutningsforslaget er en genfremsættelse af et af Fremskridtspartiet den  

 8. februar 1991 tilsvarende fremsat beslutningsforslag, jf.
Folketingstidende  

 1990-91 (2. samling), forhandlingerne sp. 1849 og sp. 3296 og tillæg A sp.  

 3415.
