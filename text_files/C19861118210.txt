(Til politiet) Efter § 6, stk. 2, i den hidtidige våbenbekendtgørelse (bekendtgørelse nr.  

 349 af 25. juni 1973) betaltes der for udstedelse af tilladelser til at  

 besidde håndskydevåben gebyr ved anvendelse af stempelmærker.
Efter § 13, stk. 3 i den nye våbenbekendtgørelse (bekendtgørelse nr. 530  

 af 11. december 1985) udstedes tilladelser til våbensamlere med en  

 gyldighedstid på 10 år.
Efter § 14, stk. 2 er gebyret for 10-årige  

 tilladelser 230 kr.
 Efter at den nye bekendtgørelse er trådt i kraft den 1. januar 1986 er  

 justitsministeriet fra flere politikredse blevet gjort bekendt med, at man  

 ikke hidtil har forlangt gebyr for samlertilladelser, der alene vedrørte  

 blankvåben, og at man er i tvivl om, hvorvidt denne praksis kan fortsættes.
 I den anledning skal justitsministeriet meddele, at der ikke ved  

 formuleringen af §§ 13 og 14 i den nu gældende våbenbekendtgørelse er  

 tilsigtet nogen skærpelse af hidtidig gebyrpraksis med hensyn til  

 samlertilladelser til blankvåben, hvorfor justitsministeriet intet har at  

 indvende imod, at sådanne tilladelser indtil videre fortsat udstedes uden  

 gebyr.
Det tilføjes til orientering, at reglerne om gebyrer for våbentilladelser  

 i nær fremtid vil blive taget op til en generel overvejelse i  

 justitsministeriet.
Spørgsmålet om gebyrer for samlertilladelser til  

 blankvåben vil naturligt indgå i disse overvejelser.
 P.M.V.
 E.B.
