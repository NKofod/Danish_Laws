 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og vi ved  

 vort samtykke stadfæstet følgende lov:
 § 1.  Fødsler og dødsfald, der finder sted her i  

 landet eller om bord i skibe eller luftfartøjer, hvis første ankomststed  

 derefter er en dansk havn eller lufthavn, skal anmeldes til folkekirkens  

 ministerialbøger.
 § 2.  Anmeldelse af fødsel skal foretages af barnets  

 forældre, for barn uden for ægteskab af moderen.
 Stk. 2.  Anmeldelse af dødsfald skal foretages af  

 afdødes ægtefælle, hvis samlivet bestod, og ellers af hans børn over 18 år  

 eller af hans forældre i den nævnte rækkefølge.
 Stk. 3.  Findes der ingen anmeldelsespligtig efter stk.  

 1-2, der er i stand til at foretage anmeldelsen, skal denne foretages af  

 tilstedeværende personer over 18 år, der hører til den fødendes eller afdødes  

 husstand, eller hos hvem den pågældende har ophold.
 Stk. 4.  Har fødslen eller dødsfaldet fundet sted om  

 bord i et skib eller et luftfartøj, skal anmeldelsen foretages af skibets  

 eller luftfartøjets fører eller hans stedfortræder, såfremt ingen  

 anmeldelsespligtig efter stk. 1-3 er til stede eller er i stand til at  

 foretage anmeldelsen.
 Stk. 5.  Foretages der medicolegalt ligsyn eller  

 politimæssig undersøgelse i anledning af et dødsfald, skal politiet foretage  

 anmeldelse af dødsfaldet.
 § 3.  Er en anmeldelse ufyldestgørende, kan  

 ministerialbogsføreren pålægge den anmeldelsespligtige at afgive personlig  

 forklaring til ham.
 § 4.  Nærmere regler om afgivelse af anmeldelser,  

 herunder om de attester m.v., der skal følge med anmeldelser, fastsættes af  

 kirkeministeren.
§ 5.  Den, der overtræder §§ 1 og 2 eller  

 tilsidesætter pålæg efter § 3, straffes med bøde.
På samme måde straffes den,  

 der afgiver urigtig anmeldelse eller urigtig forklaring efter § 3.
 Stk. 2.  I forskrifter, der udfærdiges i medfør af § 4,  

 kan der fastsættes straf af bøde for overtrædelse af bestemmelser i  

 forskrifterne.
 § 6.  Loven træder i kraft den 1. oktober 1968.
Stk. 2.  Samtidig ophæves §§ 9-11 i forordning af 30.  

 maj 1828 om adskilligt, som i henseende til dåben bliver at iagttage, samt §  

 10 i lov af 13. april 1851 om ægteskabs indgåelse uden for de anerkendte  

 trossamfund eller imellem medlemmer af forskellige trossamfund m.v.
Endvidere  

 ophæves § 18 i lov nr. 88 af 15. maj 1903 om valgmenigheder og § 10, stk. 1,  

 2. punktum, i lov om kirkers brug, sognebåndsløsning m.m., jfr.  

 lovbekendtgørelse nr. 151 af 30. maj 1961.
 § 7.  Loven gælder ikke for de sønderjyske landsdele,  

 Færøerne og Grønland, men kan ved kgl. anordning sættes i kraft for Færøerne  

 og Grønland med de afvigelser, som de særlige færøske og grønlandske forhold  

 tilsiger.
 Givet på Amalienborg, den 31. maj 1968.
 Under vor Kongelige Hånd og Segl.
 FREDERIK R.
