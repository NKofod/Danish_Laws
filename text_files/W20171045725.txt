Ligebehandlingsnævnets afgørelse om social oprindelse - øvrige J. nr. 2017-6811-48058 En sygeplejerske mente, at en styrelse i deres sagsbehandling og trufne afgørelser om kvindens autorisation som sygeplejerske havde lagt vægt på urigtige oplysninger.
Dette klagede hun over til Ligebehandlingsnævnet med henvisning til, at hun havde været udsat for forskelsbehandling på grund af social oprindelse.
Der var ikke oplysninger i sagen, der gav anledning til at formode, at styrelsen i deres sagsbehandling eller i de trufne afgørelser havde forskelsbehandlet kvinden på grund af social oprindelse.
Ligebehandlingsnævnet afviste at behandle klagen med henvisning til, at det allerede af den grund var åbenbart, at hun ikke kunne få medhold i sin klage.
Afgørelsen blev truffet af nævnets formand.
 Klagen drejer sig om påstået forskelsbehandling på grund af social oprindelse i forbindelse med, at en styrelse har behandlet og truffet afgørelser om klagers autorisation som sygeplejerske.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand Sagsfremstilling En kvindelig sygeplejerske indbragte den 1. september 2017 en klage for Ligebehandlingsnævnet.
 Den indklagede styrelse har behandlet og truffet afgørelser i en sag om klagers autorisation som sygeplejerske.
 Klager har til brug for nævnets behandling af klagen fremsendt diverse bilag, herunder en række breve og afgørelser fra indklagede i perioden fra 1. september 2017 til 17. november 2017.
Klagers bemærkninger Klager gør gældende, at hun er blevet forskelsbehandlet på grund af social oprindelse.
Klager har ingen psykisk sygdom.
Indklagede har imidlertid underkendt de lægefaglige vurderinger af klager og har i stedet lagt vægt på urigtige oplysninger.
Indklagede er i deres sagsbehandling og i trufne afgørelser kommet med beskyldninger om, at klagers psykiske tilstand er til fare for patientsikkerheden.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af social oprindelse inden for arbejdsmarkedet efter lov om forbud mod forskelsbehandling på arbejdsmarkedet (forskelsbehandlingsloven).
 Nævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
 Klager har anført, at indklagede i deres sagsbehandling og i de trufne afgørelser om hendes autorisation som sygeplejerske har lagt vægt på urigtige oplysninger.
 Der er ikke i klagen af 1. september 2017 eller i klagers efterfølgende bemærkninger oplysninger, der giver anledning til at formode, at indklagede i deres sagsbehandling eller i de trufne afgørelser har forskelsbehandlet klager på grund af social oprindelse.
 På baggrund af nævnets faste praksis er det allerede af denne grund åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
