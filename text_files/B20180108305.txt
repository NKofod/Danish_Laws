Bekendtgørelse om ændring af bekendtgørelse om prøver i de maritime uddannelser § 1 I bekendtgørelse nr. 1585 af 13. december 2016 om prøver i de maritime uddannelser, som ændret ved bekendtgørelse nr. 1505 af 28. november 2017, foretages følgende ændringer:
 1. § 23 affattes således:
»§ 23. Censor og eksaminator skal gøre notater om præstationen og karakterfastsættelsen til brug ved udarbejdelse af en udtalelse i en eventuel klagesag.
Notaterne skal opbevares i mindst 1 år, og herudover indtil en eventuel klagesag er afsluttet.
Stk. 2. Censorernes virke er omfattet af de forvaltningsretlige regler, herunder reglerne om inhabilitet og tavshedspligt.« 2. § 34 affattes således:
»§ 34. Uddannelsesinstitutionen opbevarer de oplysninger, der er nødvendige for at udstede beviser, i 30 år efter eksamens eller prøvens afslutning.
Herefter skal oplysningerne afleveres til Rigsarkivet.
Stk. 2. Ophører institutionen med at eksistere, eller kan en institution af anden årsag ikke opbevare dokumenterne i overensstemmelse med stk. 1, skal institutionen sikre anden betryggende opbevaring efter gældende regler.« 3. Efter § 34 indsættes i kapitel 8:
»§ 34 a.
Efter anmodning fra den person, der fremlægger dokumentation for et juridsk kønsskifte, jf. lov om det Centrale Personregister, udsteder institutionen ny dokumentation med de nye personoplysninger, jf. stk. 2 og 3.
Stk. 2. Hvis personen har gennemført uddannelsen, udsteder institutionen nyt eksamensbevis, jf. § 31, stk. 1 - 6. Det oprindelige eksamensbevis destrueres og annulleres.
Såfremt der ikke foreligger et oprindeligt bevis, udsteder institutionen dokumentation for bestået uddannelse.
Stk. 3. Hvis personen har forladt uddannelsen uden at have gennemført denne, udsteder institutionen dokumentation for gennemførte uddannelsesdele, jf. § 31, stk. 7 og 8.« 4. § 37 affattes således:
»§ 37. Klager over forhold ved prøver indgives af den studerende til uddannelsesinstitutionen.
Klagen skal være skriftlig og begrundet.
 Stk. 2. Klagen indgives senest to uger efter, at bedømmelsen af prøven er bekendtgjort på sædvanlig måde.
 Stk. 3. Til brug for klagesagen skal den studerende efter anmodning have udleveret en kopi af den stillede opgave og ved prøver med skriftlig besvarelse tillige kopi af egen opgavebesvarelse.
Stk. 4. Institutionen kan dispensere fra tidsfristen, jf. stk. 2, hvis der foreligger usædvanlige forhold.« 5. § 38 affattes således:
»§ 38. Klagen kan vedrøre 1) retlige spørgsmål, 2) prøve- eller bedømmelsesgrundlaget, herunder de stillede spørgsmål eller opgaver i forhold til uddannelsesplanens formål og mål, 3) prøve- eller bedømmelsesforløbet eller 4) bedømmelsen.
Stk. 2. Uddannelsesinstitutionen forelægger straks klagen for bedømmerne, der har en frist på to uger til at afgive en udtalelse.
Bedømmerne skal udtale sig om de faglige spørgsmål i klagen.
Den studerende skal have lejlighed til at kommentere udtalelserne inden for en frist af mindst en uge.« 6. § 39 affattes således:
»§ 39. Uddannelsesinstitutionen træffer afgørelse, jf. § 38, på grundlag af bedømmernes faglige udtalelse og den studerendes kommentarer til udtalelsen.« 7. § 42 affattes således:
»§ 42. Klager over retlige spørgsmål i afgørelser, der er truffet af institutionen efter denne bekendtgørelse, kan indbringes for Styrelsen for Forskning og Uddannelse.
Klagen indgives til institutionen, der afgiver en udtalelse, som den studerende skal have lejlighed til at kommentere inden for en frist på mindst 1 uge.
Institutionen sender klagen, udtalelsen og klagerens eventuelle kommentarer til styrelsen.
Fristen for indgivelse af klage til institutionen er 2 uger fra den dag, afgørelsen er meddelt klageren.« § 2 Bekendtgørelsen træder i kraft den 1. september 2018.
