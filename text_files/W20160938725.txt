Ligebehandlingsnævnets afgørelse om køn - kompetence - ej medhold J. nr. 2015-6811-12032 Den kønsmæssige sammensætning af et aktionærråd i en regional aktionærkreds og en bestyrelse var ikke omfattet af Ligebehandlingsnævnets kompetence.  Nævnet vurderede, at forholdet mellem en bank og (potentielle) medlemmer af bankens aktionærråd eller bestyrelse ikke er omfattet af ligebehandlingslovens anvendelsesområde.   Ligebehandlingsnævnet vurderede samtidig, at en aktionærs mulighed for at opnå valg til en banks aktionærråd eller bestyrelse ikke er omfattet af ligestillingsloven.
 Nævnet kunne derfor ikke behandle sagen.
 Klagen drejer sig om påstået forskelsbehandling på grund af køn i forbindelse med sammensætning af et aktionærråd i en regional aktionærkreds og en bestyrelse i en dansk bank.
Ligebehandlingsnævnets afgørelse Ligebehandlingsnævnet kan ikke behandle klagen, da forholdet hverken er omfattet af ligebehandlingsloven eller ligestillingsloven.
Sagsfremstilling Banken indkaldte til et aktionærmøde i en regional aktionærkreds den 4. marts 2015 med et punkt på dagsordenen om valg af medlemmer til aktionærrådet i kredsen.
Indkaldelsen var stilet til aktionærerne.
Vedlagt indkaldelsen var en oversigt over 10 kandidater til aktionærrådet i aktionærkredsen.
Alle kandidater var mænd.
Det fremgik videre af indkaldelsen, at antallet af opstillede kandidater svarede til antallet af medlemmer i aktionærrådet, og at der derfor var tale om fredsvalg.
Der skulle derfor ikke stemmes på aktionærmødet.
Der henvistes samtidig til den nærmere beskrivelse af valgproceduren på bankens hjemmeside.
Af bankens vedtægter fremgår det, at der i hver af bankens aktionærkredse af aktionærerne vælges et aktionærråd, der skal virke til fremme af bankens virke i aktionærkredsen.
Af vedtægternes § 8 og § 9 fremgår, at " § 8 Stk. 1.  Valgbare til aktionærrådet er personlige aktionærer, som er myndige, og som kan dokumentere, at de, inden den 1. januar forud for aktionærmødet, er noteret eller har begæret deres aktier noteret som tilhørende til den pågældende aktionærkreds, og som på datoen for indkaldelse til aktionærmødet fortsat ejer aktier i banken, registreret i den pågældende aktionærkreds.
Medarbejdere i banken eller dennes dattervirksomheder kan ikke vælges til aktionærrådene.
 Stk. 2. Aktionærkredsens aktionærer kan indsende forslag til kandidater til aktionærrådet.
Forslaget skal være modtaget af banken senest den 15. januar eller den næstfølgende hverdag, såfremt 15. januar er en lørdag eller en søndag.
Listen over kandidater offentliggøres samtidig med indkaldelse til aktionærmødet.
Stk. 3. Ophører et aktionærrådsmedlem med at have sine aktier registreret i aktionærkredsen, skal dette udtræde af aktionærrådet.
Afgår et aktionærrådsmedlem i valgperioden, vælges nyt medlem ved førstkommende aktionærmøde.
 Stk. 4. Valg gennemføres i øvrigt i overensstemmelse med reglerne i det af bankens bestyrelse til enhver tid fastsatte valgregulativ.
§ 9 Stk. 1.  Hvert år, til afholdelse senest 5 uger før bankens ordinære generalforsamling, indkaldes aktionærerne i hver aktionærkreds til et aktionærmøde.
Indkaldelse skal ske med mindst 14 dages varsel ved bekendtgørelse i et eller flere af de i aktionærkredsen udkommende dagblade eller ugeaviser samt ved meddelelse til de stemmeberettigede aktionærer.
(. . .) Stk. 3.  Stemmeberettigede på aktionærmøderne er aktionærer, som kan dokumentere, at de på indkaldelsesdagen for aktionærmødet er noteret som tilhørende den pågældende aktionærkreds.
Stk. 4.  Stemmeafgivelse ved valg af aktionærråd kan ske på aktionærmøder, ved brev eller ved elektronisk afstemning.
Stemmeafgivelsen sker i øvrigt efter valgregulativ fastsat af bankens bestyrelse.
(. . .)." Af bankens valgregulativ for aktionærrådene fremgår blandt andet, at "(. . .) 1.2. Det er aktionærkredsen i hver region, som vælger aktionærrådsmedlemmer til aktionærrådet i den pågældende region.
En regions aktionærkreds består af de aktionærer, som tilhører den pågældende region.
(. . .) 1.4. Aktionærrådet skal søges valgt således, at der tages behørigt hensyn til en rimelig geografisk og erhvervsmæssig repræsentation.
(. . .) 5.4. Er der ikke inden fristens udløb (se punkt 5.3 [frist for modtagelse af forslag fra aktionærkredsens aktionærer (red.)]) fremsendt et tilstrækkeligt antal kandidatforslag, eller giver de foreslåede kandidater ikke den ønskede geografiske og repræsentative spredning, kan bankens bestyrelse fremsætte supplerende kandidatforslag.
 5.5. Bankens bestyrelse skal for alle de foreslåede kandidater sikre sig, at de er villige til at modtage valg.
(. . .)" Videre fremgår det vedrørende den praktiske sammensætning af aktionærrådene af Forretningsordenen for Aktionærråd punkt 4, at "4.1. Aktionærrådet består af 6-30 medlemmer, der vælges af aktionærerne i aktionærkredsen.
Antallet af medlemmer i aktionærrådet fastsættes af [indklagedes] bestyrelse umiddelbart forud for afholdelsen af aktionærmøder i aktionærkredsen, hvor valg skal finde sted.
4.2. Aktionærrådsmedlemmer vælges for 2 år af gangen, således at halvdelen af på valg hvert år.
Valget sker på de i pkt. 5 nævnte aktionærmøder.
Valget er gældende fra valgtidspunktet, og genvalg kan finde sted.
4.3. Valg til aktionærrådet finder sted i overensstemmelse med vedtægterne for [indklagede], og efter de regler der er fastsat i "Valgregulativ vedrørende valg til aktionærrådet i hver af de 4-6 regioner i [indklagede bank]", der vedhæftes denne Forretningsorden.
Enhver stemmeberettiget aktionær har én stemme." Om valg til bankens bestyrelse fremgår følgende af bankens vedtægter:
"(. . .) § 19 Stk. 1.  Bestyrelsen består af 6-10 medlemmer, valgt af generalforsamlingen.
Antallet fastsættes af bestyrelsen forud for hver ordinær generalforsamling.
Mindst ét af bestyrelsens medlemmer skal være uafhængigt og regnskabs- eller revisionskyndigt, jf. bekendtgørelse om revisionsudvalg.
 Stk. 2.  Kandidater til bestyrelsen indstilles af bestyrelsen og af enhver stemmeberettiget aktionær og vælges af generalforsamlingen; dog indstiller bestyrelsen de(n) regnskabs- og revisionskyndige kandidat(er), jf. stk. 1.
(. . .)." På den årlige generalforsamling har samtlige aktionærer stemmeret efter en nærmere fastlagt regulering i bankens vedtægter.
Den 4. marts 2015 afholdt banken et aktionærmøde, hvor klager rejste spørgsmål om underrepræsentation af kvinder i organerne under banken.
Der er ikke mellem klager og indklagede enighed om, hvorvidt klager i den forbindelse tilkendegav sin interesse for at være medlem af aktionærrådet eller bankens bestyrelse.
Klager havde ikke forud for mødet tilkendegivet en eventuel interesse.
Den 27. april 2015 afholdt banken generalforsamling.
Klager var tilmeldt, men valgte ikke at møde op.
Parternes bemærkninger Klager gør gældende, at det er i strid med ligebehandlingsloven, at der ikke var kvinder repræsenteret blandt kandidaterne til aktionærrådet.
Klager gør samtidig gældende, at hun i forbindelse med et møde i banken den 4. marts 2015 udtrykte ønske om at være medlem af bankens bestyrelse og satte spørgsmålstegn ved en række dispositioner fra bankens side.
Hun påpegede samtidig, at der efter hendes opfattelse manglede kvinder i bankens bestyrelse.
I forbindelse med den efterfølgende generalforsamling i banken havde man pludselig peget på 3 kvinder til bankens bestyrelse.
Hun deltog dog ikke i den efterfølgende generalforsamling, da hun var skuffet over den behandling, hun modtog i forbindelse med mødet den 4. marts 2015.
Indklagede afviser, at banken skulle have handlet i strid med ligebehandlingsloven.
Indklagede gør i den forbindelse gældende, at det ikke er efter deres ønske eller handling, at der ikke var opstillet kvindelige kandidater til aktionærrådet.
 Indklagede henviser til bankens vedtægter, valgregulativet for aktionærrådene og Forretningsordenen for aktionærråd om valgbarheden til aktionærrådet og proceduren for opstilling og valg af kandidater til rådet.
 Der er ikke opstillet kønsmæssige begrænsninger i forhold til, hvem der kan være kandidater til bankens aktionærråd, ligesom bankens bestyrelse som udgangspunkt ikke har indflydelse på, hvem der opstiller til aktionærrådene - med undtagelse af situationen reguleret i valgregulativets punkt 5.4. Samtlige kandidater i 2015 er opstillet efter forslag fra andre aktionærer.
 Der har på ingen af bankens seks aktionærmøder været kampvalg, hvorfor enhver opstillet kvindelig (og mandlig) kandidat er blevet valgt.
Indklagede bestrider, at klager forud for eller under aktionærmøder eller på generalforsamling har forsøgt at opstille som kandidat til aktionærrådet i den regionale aktionærkreds eller til bankens bestyrelse, idet banken ikke afviser kandidater.
Banken har ikke modtaget andre kandidatforslag til bestyrelsen end de, der fremgår af indkaldelsen til generalforsamlingen i 2015.
Ligebehandlingsnævnets bemærkninger og konklusion Ligebehandlingsloven indeholder ikke nogen angivelse af, hvem der er beskyttet efter loven.
Af lovens § 2 fremgår blandt andet, at en arbejdsgiver ikke må forskelsbehandle lønmodtagere eller ansøgere.
 Ligebehandlingsnævnet finder, at forholdet mellem en bank og (potentielle) medlemmer af bankens aktionærråd eller bestyrelse ikke er omfattet af ligebehandlingslovens anvendelsesområde.
Nævnet lægger herved vægt på karakteren af de opgaver, som henholdsvis aktionærrådet og bestyrelsen varetager.
Hertil kommer, at medlemmer af såvel aktionærrådet som bestyrelsen som udgangspunkt ikke indstilles af banken, men vælges af aktionærerne på et aktionærmøde henholdsvis en generalforsamling.
Der består således ikke et ansættelsesforhold mellem banken og de enkelte medlemmer.
 Nævnet kan derfor ikke behandle klagen efter ligebehandlingsloven.
Ligebehandlingsnævnet behandler også klager om forskelsbehandling blandt andet på grund af køn uden for arbejdsmarkedet efter ligestillingsloven.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
Ligebehandlingsnævnet finder, at en aktionærs mulighed for at opnå valg til en banks aktionærråd eller bestyrelse ikke er omfattet af ligestillingslovens anvendelsesområde.
Nævnet kan derfor heller ikke behandle sagen efter ligestillingsloven.
 Da forholdet, der klages over, således ikke er omfattet af nævnets kompetence, kan nævnet ikke behandle klagen.
Sagens oplysninger Sagen er behandlet på grundlag af:
