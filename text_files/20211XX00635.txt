Skriftlig fremsættelse (30. marts 2022) Udlændinge- og integrationsministeren:
 Herved tillader jeg mig for Folketinget at fremsætte:
Forslag til lov om ændring af udlændingeloven (Ændring af reglerne for ophold for medfølgende familie til udenlandske arbejdstagere, studerende og praktikanter) (Lovforslag nr.
L 155) Udlændingeloven indeholder i dag ikke hjemmel til at forlænge en opholdstilladelse som medfølgende familiemedlem til en udenlandsk arbejdstager, hvis arbejdstageren opnår dansk indfødsret.
Det har i praksis givet anledning til nogle uhensigtsmæssige sager.
Dette er baggrunden for, at et flertal i Folketinget (S, SF, RV, EL, ALT og UFG) den 23. februar 2021 ved 2. (sidste) behandlingen vedtog beslutningsforslag B 32 om fortsat ret til ophold for ægtefæller til og børn af udenlandske arbejdstagere, der opnår dansk indfødsret.
Lovforslaget indeholder derfor  som en opfølgning på B 32  forslag om, at udlændinge, der allerede er i Danmark som medfølgende familiemedlem til en udenlandsk arbejdstager, under visse betingelser skal kunne få forlænget opholdstilladelsen, hvis den udenlandske arbejdstager opnår tidsubegrænset opholdstilladelse og/eller dansk indfødsret.
 Lovforslaget indeholder ligeledes forslag om, at der skal gælde parallelle regler for adgangen til opholdstilladelse og forlængelse af opholdstilladelse som medfølgende familiemedlem til en udenlandsk studerende eller praktikant.
 Endelig indeholder lovforslaget en ændring af bortfaldsreglerne.
 Det foreslås, at lovforslaget træder i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
