Beretning afgivet af Skatteudvalget den 26. juni 2013 Beretning over Forslag til folketingsbeslutning om genforhandling af Danmarks dobbeltbeskatningsaftale med Irland [af Henning Hyllested (EL), Christian Juhl (EL), Finn Sørensen (EL) og Frank Aaen (EL)]:
1. Udvalgsarbejde Beslutningsforslaget blev fremsat den 4. april 2013 og var til 1. behandling den 23. maj 2013. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 3 møder.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Flyvebranchens Personale Union.
Skatteministeren har over for udvalget kommenteret den skriftlige henvendelse.
2. Politiske bemærkninger Et flertal i udvalget (S, RV, EL og SF) kan på ingen måde sympatisere med de løn- og ansættelsesvilkår, som visse udenlandske luftfartselskaber  herunder irske Ryanair  der opererer med danske lufthavne som base, efter de foreliggende oplysninger tilbyder deres ansatte.
Socialdemokratiet, Radikale Venstre, Enhedslisten og Socialistisk Folkeparti vil ikke tøve med at anvende betegnelsen social dumping om de løn- og ansættelsesforhold, som efter det foreliggende anvendes blandt disse luftfartsselskaber.
Social dumping er helt uacceptabelt og skal bekæmpes, uanset hvilken branche det foregår i.
Socialdemokratiet, Radikale Venstre, Enhedslisten og Socialistisk Folkeparti er af den grundlæggende opfattelse, at løn- og ansættelsesvilkår ved sædvanligt arbejde i Danmark skal fastsættes efter de regler og på det niveau, der er gældende i Danmark.
Dette gælder, hvad enten arbejdet foregår på landjorden i Danmark eller om bord på et udenlandsk fly, som har base i en dansk lufthavn.
Den sociale dumping på luftfartsområdet er ikke udelukkende et dansk fænomen.
Det er et fælles problem, der berører mange lande, og derfor skal der også findes fælles løsninger.
Regeringens henvendelse til EU-Kommissionen er et rigtigt skridt i disse bestræbelser.
Socialdemokratiet, Radikale Venstre, Enhedslisten og Socialistisk Folkeparti finder det imidlertid også vigtigt, at disse problemer kortlægges i et dansk perspektiv.
Derfor har Socialdemokratiet, Radikale Venstre, Enhedslisten og Socialistisk Folkeparti med tilfredshed noteret, at SKAT har sat et sådant arbejde i gang.
Der opstår en række spørgsmål af skattemæssig karakter, når medarbejdere og selskaber går ind i kreative ansættelseskonstruktioner og kontraktrelationer, og Socialdemokratiet, Radikale Venstre, Enhedslisten og Socialistisk Folkeparti finder det positivt, at disse forhold nu udredes.
Socialdemokratiet, Radikale Venstre, Enhedslisten og Socialistisk Folkeparti har i denne forbindelse noteret sig, at skatteministeren under Folketingets 1. behandling af beslutningsforslaget udtalte, at han ikke vil afvise, at en genforhandling af den dansk-irske dobbeltbeskatningsoverenskomst kan komme på tale.
Socialdemokratiet, Radikale Venstre, Enhedslisten og Socialistisk Folkeparti er enige om, at social dumping på luftfartsområdet såvel som på alle andre områder skal bekæmpes.
Socialdemokratiet, Radikale Venstre, Enhedslisten og Socialistisk Folkeparti er samtidig enige om, at bekæmpelsen af social dumping skal ske på et tilstrækkelig underbygget grundlag.
Socialdemokratiet, Radikale Venstre, Enhedslisten og Socialistisk Folkeparti har noteret sig, at regeringen ønsker at afvente resultatet af SKATs udredningsarbejde, før man tager stilling til, hvad der videre skal ske.
Socialdemokratiet, Radikale Venstre, Enhedslisten og Socialistisk Folkeparti opfordrer regeringen til inden udgangen af indeværende år at give Folketinget en status på udredningsarbejdet i forhold til social dumping på luftfartsområdet.
Et mindretal i udvalget (V og KF) bemærker, at dobbeltbeskatningsaftaler er med til at gøre det lettere for danske virksomheder og personer.
De skal ikke stå i en situation, hvor de kommer til at betale skat i to lande.
I og med at SKAT er i gang med at undersøge sagen om Ryanair og Irland, forventer Venstre og Det Konservative Folkeparti, at skatteministeren håndterer sagen.
Venstre og Det Konservative Folkeparti vil derfor afvente resultatet af SKATs undersøgelse og vurdering af konsekvenserne af Enhedslistens beslutningsforslag.
Derfor kan Venstre og Det Konservative Folkeparti ikke støtte beslutningsforslaget.
 P.u.v.
Gitte Lillelund Bech udvalgsformand Bilag 1 Oversigt over bilag vedrørende B 102 Bilagsnr.
