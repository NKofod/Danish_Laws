Bekendtgørelse om tilskud til forsøg med energieffektive transportløsninger I medfør af tekstanmærkning nr. 121 ad § 28.55.02 i finansloven for 2011 fastsættes:
Anvendelsesområde § 1. Transportministeren kan inden for de afsatte rammer, jf.
Administrationsgrundlaget for forsøgsordningen, give tilskud til forsøgsprojekter, der reducerer CO2-udledningen fra transport, herunder projekter, der afprøver mulighederne for mere energieffektive transportløsninger.
Administrationsgrundlaget vedlægges som bilag 1.
 Stk. 2. Ordningen skal administreres i overensstemmelse med Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning offentliggjort i EUT L214 af 9.8.2008, s. 3) og Kommissionens forordning (EF) nr. 1998/2006 af 15. december 2006 om anvendelse af EF-traktatens artikel 87 og 88 på de minimis-støtte, offentliggjort i EUT L379 af 28.12.2006 s. 5.
Tilskudsbetingelser § 2. Trafikstyrelsen kan stille vilkår eller betingelser for tilskud eller tilsagn om tilskud.
 § 3. I tilfælde af, at der er flere kvalificerede projekter, end der er afsat bevilling til, kan Trafikstyrelsen meddele afslag eller foreslå projekter begrænset eller koordineret.
Tilskudsberettigede ansøgere § 4. Tilskud kan ydes til:
 1) Offentlige myndigheder, virksomheder eller institutioner.
 2) Private virksomheder, organisationer eller institutioner.
 Stk. 2. Der er kun én tilskudsberettiget, der er ansvarlig for anvendelse af de tildelte tilskudsmidler.
Ansøgning § 5. Ansøgning om tilskud skal indgives ved at anvende det til enhver tid gældende ansøgningsmateriale med skabelon for projektbeskrivelse og projektbudget, der ligger på Trafikstyrelsens hjemmeside.
 Stk. 2. En ansøgning om tilskud i 2011 skal være modtaget i Trafikstyrelsen senest den 15. august 2011. I 2012 og følgende år skal en ansøgning om tilskud være modtaget i Trafikstyrelsen senest den 15. februar eller den 15. august.
 Stk. 3. Manglende overholdelse af et formkrav eller af en ansøgningsfrist kan føre til, at en ansøgning afvises uden behandling.
 Stk. 4. Trafikstyrelsen udarbejder en begrundet indstilling til transportministeren på grundlag af de modtagne ansøgninger.
Udbetaling af tilskud § 6. Trafikstyrelsen træffer afgørelse om udbetaling af tilskud efter ansøgning fra tilskudsmodtageren på baggrund af projektregnskab, jf. § 8, og dokumentation for afholdte udgifter og under forudsætning af, at projektet, eller den del af projektet, der søges om udbetaling for, er gennemført som angivet i ansøgningen og vilkår for tilsagnet.
Tilsyn § 7. Trafikstyrelsen fører tilsyn med, at reglerne i denne bekendtgørelse overholdes, og kan i denne forbindelse anmode om enhver oplysning til brug herfor fra tilskudsmodtageren.
 Stk. 2. I det omfang ansøgeren anvender samarbejdsparter, er ansøgeren forpligtiget til i nødvendigt omfang at fremskaffe de udbedte oplysninger fra den pågældende samarbejdspart.
Regnskab og revision § 8. Trafikstyrelsens til enhver tid gældende regnskabsinstruks for forsøgsordning med energieffektive transportløsninger og den til enhver tid gældende revisionsinstruks for forsøgsordning med energieffektive transportløsninger skal overholdes.
 Stk. 2. Den gældende regnskabsinstruks og den gældende revisionsinstruks vil være tilgængelige på Trafikstyrelsens hjemmeside.
Underretningspligt og bortfald af tilskud § 9. Tilskudsmodtageren er forpligtet til at underrette Trafikstyrelsen om ethvert forhold, der har betydning for meddelelse af tilsagn og udbetaling af tilskud eller for Trafikstyrelsens kontrol med overholdelse af fastsatte vilkår.
 § 10. Trafikstyrelsen kan træffe afgørelse om, at et tilsagn eller tilskud helt eller delvist bortfalder, hvis ansøgeren ikke har opfyldt vilkårene for tilsagnet, eller de forhold, hvorpå tilsagnet er givet, ændres.
Ændring af projekt § 11. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål.
Ansøgning om ændring af et projekt skal godkendes af Trafikstyrelsen, inden ændringen iværksættes.
Ikrafttræden og ophævelse § 12. Bekendtgørelsen træder i kraft den 15. maj 2011.
 Stk. 2. Bekendtgørelse nr. 982 af 13. august 2010 om tilskud til forsøg med energieffektive transportløsninger ophæves.
Trafikstyrelsen, den 13. maj 2011 Carsten Falk Hansen / Ib Rasmussen Bilag 1 Administrationsgrundlag for pulje til tilskud til energieffektive transportløsninger (2010-2013) 1. Grundlag for puljen Som led i aftale om en grøn transportpolitik mellem regeringen, Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance er der afsat en pulje på 200 mio. kr.
Puljen udmøntes fra 2010-2013.
 Af aftalen fremgår følgende:
 Puljetekst:
Forsøgsprojekter Aftaletekst:
 Parterne er enige om at afsætte en ramme på 200 mio.kr. inden for Infrastrukturfonden til forsøgsprojekter med henblik på at afprøve mulighederne for mere energieffektive transportløsninger inden for følgende temaer:
  Energieffektive busser i offentlig bustrafik og busser på alternative drivmidler.
  Større flåder af køretøjer, f.eks. i samarbejde med offentlige eller private virksomheder med en større bilpark.
  Partnerskaber med erhvervsvirksomheder og kommuner om transportplaner og systemløsninger.
2. Udmøntning Ansøgningerne skal have som formål at afprøve mulighederne for mere energieffektive transportløsninger med henblik på at reducere CO2-udledningen fra transporten.
 I 2011 reserveres 5 mio. kr. af puljen til forsøg med godsdistribution til byerne udenfor myldretiden.
 Ved tildeling af tilskud lægges der vægt på følgende:
  At projektet omfatter fortsættelse eller udvidelse af forsøg, der allerede er igangsat fra puljen, forudsat at forsøget forløber tilfredsstillende.
  At projektet bidrager til at fremme energieffektiv transport.
  At projektet bidrager til at nedbringe CO2-udledningen fra transportsektoren, og at teknologien/tiltaget har potentiale for udbredelse indenfor transportsektoren.
  At projektdeltagerne har de nødvendige kompetencer til at gennemføre projektet.
  At relevante myndigheders engagement og bidrag til projektet indgår som et vigtigt element i ansøgningen.
  At projektet bidrager med andre positive effekter end CO2-reduktion, f.eks. forbedret sikkerhed eller reduceret trængsel, støj eller luftforurening.
  At det kan sandsynliggøres, at projektet er udover, hvad ansøgeren i forvejen ville have foretaget.
  At der er tale om projekter i større skala og med deltagelse af flere aktører.
  At ansøger(e) kan stille med en væsentlig egenfinansiering, og at projektomkostningerne står i rimeligt forhold til den forventede CO2-reduktion.
For at sikre det fylde udbytte af tilskudsordningen er det afgørende, at viden fra projekterne forankres i Trafikstyrelsen.
Der vil derfor være krav om løbende afrapportering til Trafikstyrelsen af alle projekter, der ydes støtte til.
 Der vil eksempelvis kunne ydes støtte til projekter inden for:
  Effektivisering af person- og godstransport.
  Test og demonstration af mere energieffektive køretøjer.
  Test og demonstration af nye køretøjsteknologier.
  Test og demonstration af alternative drivmidler.
3. Økonomiske rammer Forsøgsordningen administreres i overensstemmelse med Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning). Tilskudsberettigede udgifter samt maximale støtteintensiteter for forskellige projekttyper fremgår af forordningen.
 Tilskud kan endvidere gives som de minimis-støtte i overensstemmelse med Kommissionens forordning (EF) nr. 1998/2006 af 15. december 2006 om anvendelse af EF-traktatens artikel 87 og 88 på de minimis-støtte.
Tilskudsmodtagere skal overholde de nævnte forordningers bestemmelser om kumulation og støttelofter.
I den forbindelse skal opmærksomheden henledes på, at der ved vurderingen af, hvorvidt støtten ligger inden for det relevante støtteloft, skal tages hensyn til det samlede offentlige støttebeløb ydet til de samme tilskudsberettigede omkostninger inklusive støtte fra andre lokale, regionale, nationale eller EU-ordninger.
Det bemærkes, at puljen har overførelsesadgang.
Ubrugte midler fra 2011 vil således kunne anvendes i 2012 etc.
4. Procedure 4.1 Ansøgerkredsen Offentlige myndigheder, virksomheder og institutioner samt private virksomheder, organisationer og institutioner kan ansøge om tilskud.
4.2 Ansøgningsfrister Ansøgningsfrister fremgår af bekendtgørelsens § 5, stk. 2.
4.3 Ansøgningens indhold Det må generelt forlanges, at ansøgningerne er gennemarbejdede og konkrete.
 Ansøgningsberettigede kan ansøge Trafikstyrelsen med en ansøgning med følgende indhold:
  Projektets indhold og organisering, herunder tidsplan for projektet.
  Plan for videndeling og formidling.
  Tilskyndelseseffekt, dvs. hvad gør projektet muligt, som ellers ikke ville være sket.
  Risikoanalyse.
  Det ansøgte beløb og samlede omkostninger ved projektet opdelt på projektets hovedaktiviteter.
  Forventet CO2-besparelse.
  Potentiale for markedsmæssig udbredelse.
  Fremadrettede erfaringer og ny viden, der forventes opnået.
  Eventuel sammenhæng med forskning i grøn transport.
  Eventuelle sideeffekter af projektet.
4.4 Behandling af indkomne ansøgninger Trafikstyrelsen modtager, koordinerer og behandler ansøgningerne, og udarbejder en begrundet indstilling til transportministeren.
 Trafikstyrelsen udmelder tilsagn og afslag inden for 4 måneder efter ansøgningsfristen.
4.5 Afrapportering Det er en forudsætning for tildeling af midler, at projektet indeholder en afrapportering af det endelige projekt samt en periodevis afrapportering af status for projektet.
Afrapporteringerne skal følge op på punkterne i ansøgningen.
Tidspunktet for de periodevise afrapporteringer fremgår af tilsagnsskrivelsen.
