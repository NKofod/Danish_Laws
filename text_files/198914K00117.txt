Nr BTL 117 Betænkning over Forslag til lov om mærkning af tobaksvarer og om  

 tjæreindhold i cigaretter   

 Nr L 117 1989-90, 1. samling Afgivet af Sundhedsudvalget Afgivet: 19900426 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
 Der er af sundhedsministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres og Kristeligt Folkepartis medlemmer af  

 udvalget) lovforslaget til vedtagelse med det af sundhedsministeren  

 stillede ændringsforslag.
 Et andet mindretal (Socialdemokratiets medlemmer af udvalget) kan  

 tiltræde det af sundhedsministeren stillede ændringsforslag, men vil ved 2.  

 behandling redegøre for sin stilling til lovforslaget.
 Et tredje mindretal (Socialistisk Folkepartis medlemmer af  

 udvalget) vil ved 2. behandling af lovforslaget redegøre for sin stilling til  

 lovforslaget og de stillede ændringsforslag.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 stemme for det af mindretallet under nr. 1 stillede ændringsforslag.
 Fremskridtspartiet bemærker, at sundhedsministeren i lovforslaget har  

 medtaget væsentlig mere, end Fremskridtspartiet har tilsluttet sig i  

 Folketingets Markedsudvalg.
 Et femte mindretal (Centrum-Demokraternes medlem af udvalget)  

 indstiller lovforslaget til vedtagelse med det af mindretallet under  

 nr. 1 stillede ændringsforslag.
Ændringsforslag Til § 2 Af et mindretal (FP og CD):
 1) Stk. 2 og 3 udgår.
 Stk. 4 bliver herefter stk. 2.
 Af sundhedsministeren, tiltrådt af et flertal (S, KF, V, RV  

 og KRF):
 2) I stk. 2 udgår », herunder oplysninger af  

 regnskabsmæssig karakter,».
Bemærkninger Til nr. 1 § 2, stk. 2 og stk. 3, anses for at være for restriktive.
Det foreslås  

 derfor, at bestemmelserne udgår.
Til nr. 2 Med det foreliggende lovforslag er det første gang, at der i Danmark ved  

 lovgivning fastsættes regler vedrørende mærkning af tobaksvarer og regler  

 vedrørende det maksimale tjæreindhold i cigaretter.
 Der har således heller ikke tidligere været fastsat regler om kontrol på  

 området, og det er derfor vanskeligt at forudse, hvor indgribende  

 kontrolforanstaltninger der vil være behov for at kunne tage i anvendelse.
 I lovforslagets § 2, stk. 1, er det fastsat, at sundhedsministeren kan  

 fastsætte nærmere regler om tilsyn og kontrol, og i disse bestemmelser kan  

 der pålægges den, der fremstiller, indfører eller forhandler tobaksvarer,  

 pligt til at give sundhedsministeren alle relevante oplysninger, herunder  

 oplysninger af regnskabsmæssig karakter.
En tilsvarende hjemmel findes på levnedsmiddelområdet, hvor man i  

 forbindelse med kontrol med overholdelsen af levnedsmiddelloven har mulighed  

 for regnskabsmæssig indsigt.
Muligheden bruges dog kun i begrænset omfang og  

 ikke for at undersøge avanceforhold og lignende, som er kontrolformål  

 uvedkommende.
Især i to situationer kan adgang til regnskabsmæssige oplysninger være  

 hensigtsmæssig, dels når det ikke er muligt gennem laboratorieundersøgelser  

 at efterspore et anvendt stof, dels i tilfælde, hvor analyse ville være  

 mulig, men hvor den pågældende vare ikke kan opspores.
I disse tilfælde vil  

 det ofte af regnskabsmateriale fremgå, hvilke indkøbte delprodukter der er  

 indgået i den færdige vare.
Tobaksindustrien har anført, at man finder ordlyden i lovforslagets helt  

 generelle hjemmel til regnskabsmæssig indsigt for vidtgående i forhold til  

 det formål, der skal varetages med lovforslaget.
Man har i den forbindelse  

 påpeget, at fremstillingen af tobaksprodukter er betydelig mere enkel og  

 overskuelig, end tilfældet er med mange forskelligartede levnedsmidler.
Jeg finder det derfor rimeligt at præcisere, at sigtet med en  

 regnskabsmæssig oplysningspligt ikke er at undersøge f.eks. avanceforhold og  

 lignende i virksomhederne, men alene at skabe mulighed for om nødvendigt ad  

 den vej at kontrollere, at bestemmelserne vedrørende mærkning og tjæreindhold  

 i cigaretter bliver overholdt.
Det bør ikke på forhånd udelukkes, at der i  

 den forbindelse kan blive behov for indsigt i regnskabsmateriale, men denne  

 mulighed vil herefter alene være tilgodeset ved, at virksomheder, der  

 fremstiller, indfører eller forhandler tobaksvarer, i henhold til den ændrede  

 § 2, stk. 2, i lovforslaget stadig vil være forpligtet til at stille  

 »alle relevante oplysninger«, der kan belyse de pågældende  

 specifikke forhold om mærkning og om tjæreindhold, til rådighed.
Karen Højte Jensen (KF) Annelise Gotfredsen (KF) Merete Aarup (KF)  

 Jørgen Winther (V) Mølgaard Jensen (V) Pia Kjærsgaard (FP) fmd.  

Kirsten Lee (RV) Lis Noer Holmberg (CD) Inger Stilling Pedersen (KRF)  

 Dorte Bennedsen (S) Anna-Marie Hansen (S) Tove Lindbo Larsen (S) Torben Lund  

 (S) nfmd.
Qvist Jørgensen (S) Ingrid Rasmussen (S) Ingerlise Koefoed  

 (SF) Birgitte Husmark (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Udvalget har fra sundhedsministeren modtaget meddelelse om, at  

 direktivforslaget om indbyrdes tilnærmelse af medlemsstaternes love og  

 administrative bestemmelser om maksimalt tjæreindhold i cigaretter blev  

 vedtaget af Rådet i EF på møde i Rådet og af sundhedsministrene forsamlet i  

 Rådet den 17. maj 1990.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse i den  

 affattelse, hvori det foreligger efter 2. behandling.
 Et mindretal inden for flertallet (Socialistisk Folkepartis medlemmer af  

 udvalget) kan tilslutte sig lovforslaget, der sikrer opfyldelsen af de to nu  

 vedtagne direktivforslag fra De Europæiske Fællesskaber om mærkning af  

 tobaksvarer og om tjæreindhold i cigaretter.
 Et mindretal (Fremskridtspartiets medlem af udvalget) indstiller  

 lovforslaget til forkastelse.
