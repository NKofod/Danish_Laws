Tidspunktet for påbegyndelse af drift af selvstændig virksomhed med salg af CD´er Arbejdsmarkedets Ankenævn har på møde den 27. november 2008 behandlet forbundets klage over Arbejdsdirektoratets afgørelse af 19. september 2007.
Ankenævnet traf denne A F G Ø R E L S E X anses for at drive selvstændig virksomhed som bibeskæftigelse fra den 23. december 2005.
 X har derfor ret til dagpenge i 78 uger fra den 23. december 2005.
 Ankenævnet ændrer således Arbejdsdirektoratets afgørelse af den 19. september 2007.
B E G R U N D E L S E Arbejdsdirektoratet har den 19. september 2007 truffet afgørelse om, at X anses for at have drevet selvstændig virksomhed som bibeskæftigelse som komponist, musikproducent og musiker med sin egen musik samt med CD-salg med ret til dagpenge i 78 uger fra den 10. januar 2005.
 Ankenævnet har lagt til grund, at forbundet, jf. brevet af 8. november 2007, har klaget over at tidspunktet for påbegyndelsen af den selvstændige virksomhed er ændret fra den 23. december 2005 til den 10. januar 2005.
 Ankenævnet har derfor alene taget stilling til fra hvilket tidspunkt X kan anses for at have påbegyndt drift af selvstændig virksomhed som bibeskæftigelse.
 Ankenævnet har lagt til grund:
 at X på blanket AR 259 med supplerende oplysninger om drift af selvstændig virksomhed, som han udfyldte senest den 27. august 2007, oplyste, at han påbegyndte drift af selvstændig virksomhed med CD-salg den 23. december 2005  at X ifølge faktura af 19. maj 2005 betalte 937,50 kr. incl. moms for 50 CD´er med tryk  at X ifølge følgeseddel af 4. januar 2006 fik leveret 514 CD´er  at X ifølge faktura af 4. januar 2006 betalte i alt 10.857 kr. incl. moms for 515 CD´er incl. pligtaflevering af én CD til Det Kongelige Bibliotek og to timers studietid/redigering  at X den 8. januar 2007 meddelte a-kassen, at han i august 2005 havde indspillet en demo-CD, som han havde sendt til spillesteder for at få spillejobs samt til pladeselskaber  at X samtidig oplyste, at han den 20. november 2006 besluttede at udgive CD´en selv og få musikken solgt via ..... da udsendelsen af demo-CD´en ikke havde givet resultat  at X med virkning fra den 23. november 2006 indgik en distributionsaftale med ....., der fik overdraget eneretten til at distribuere X´s album - på CD m.v.
  at det fremgår at distributionsaftalen, at X uanset .....´s eneret er berettiget til selv at sælge albummet til private, såvel i forbindelse som koncerter som pr. postordre.
 Ankenævnet har endvidere lagt til grund, at forbundet har oplyst:
 at X indspillede CD´en over to dage á otte timer i januar 2005  at X herudover i løbet af januar 2005 havde to øvedage á otte timer med musikerne og én dag á fem timer alene sammen med produceren  at CD´en blev produceret i 50 eksemplarer med påklistret label, hvoraf fremgik, at den ikke måtte sælges  at X betalte tariffen til de musikere, som deltog i indspilningen af demo-CD´en i januar måned 2005  at X i forbindelse med indspilningen af demo-CD´en lejede et lydstudie den 10., 11., 13. og 14. januar 2005  at X spillede en koncert med sin egen musik den 17. juni 2006, hvor CD´en ikke var til salg, da der ikke var indgået distributionsaftale  at produktionen/ændringen af demo-CD-én til CD med salg for øje skete den 23. december 2005.
 Ankenævnet finder efter de i sagen foreliggende oplysninger, at der ikke er grundlag for at anse X for at have påbegyndt drift af selvstændig virksomhed som bibeskæftigelse fra den 10. januar 2005.
 Ankenævnet finder således, at det forhold at X i januar 2005 lejede et lydstudie og indspillede en demo-CD ikke i sig selv er tilstrækkeligt til, at han kan anses for at drive selvstændig virksomhed fra dette tidspunkt.
 Ankenævnet har herved lagt vægt på, at det er oplyst, at X´s formål med at indspille demo-CD´en var at få spillejobs og/eller en pladekontrakt, og at han da dette ikke lykkedes besluttede selv at udgive CD´en.
 Ankenævnet har i den forbindelse lagt vægt på, at X ifølge faktura af 19. maj 2005 modtog 50 CD´er, og at disse CD´er, der var mærket må ej sælges, skulle sendes ud til forskellige spillesteder og pladeselskaber med henblik på at få spillejobs og/eller en pladekontrakt.
 Ankenævnet finder, at X først kan anses for at have påbegyndt drift af selvstændig virksomhed den 23. december 2005.
Ankenævnet har herved lagt vægt på, at X på AR 258 dateret den 27. august 2007 på tro og love har erklæret, at han den 23. december 2005 var påbegyndt drift af selvstændig virksomhed med salg af CD´er, og at demo-Cd´en den 23. december 2005 blev ændret med salg for øje.
Hertil kommer at X den 4. januar 2006 fik leveret de færdige CD´er med -.
 Ankenævnet beklager den sene afgørelse.
R E G L E R Ankenævnet henviser til:
 § 58, stk. 1, nr. 2), litra a i lov om arbejdsløshedsforsikring m.v., jf. lovbekendtgørelse nr. 708 af 13. august 2003 og lovbekendtgørelse nr. 874 af 11. september 2005  § 2, stk. 1 i Arbejdsdirektoratets bekendtgørelse nr. 556 af 3. juli 2002 om optagelse som selvstændig i en a-kasse  § 3, stk. 1 i Arbejdsdirektoratets bekendtgørelse nr. 73 af 9. februar 2004 om selvstændig virksomhed som bibeskæftigelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
 Regler:
 Lov om arbejdsløshedsforsikring m.v., jf. lovbekendtgørelse nr. 708 af 13. august 2003 og lovbekendtgørelse nr. 874 af 11. september 2005:
§ 58. Efter forhandling med Beskæftigelsesrådet kan direktøren for Arbejdsdirektoratet fastsætte regler om 1) .........
2) retten til dagpenge for et medlem, a) som under ledighed har bibeskæftigelse ved selvstændig virksomhed, eller b) .........
 3) .........
 Stk. 2. .........
 Arbejdsdirektoratets bekendtgørelse nr. 556 af 3. juli 2002 om optagelse som selvstændig i en a-kasse:
Selvstændig erhvervsvirksomhed § 2. Selvstændig erhvervsvirksomhed udøves ved beskæftigelse for egen eller ægtefællens regning og risiko og med det formål at opnå økonomisk udbytte.
Stk. 2. Beskæftigelsen anses altid for selvstændig erhvervsvirksomhed, hvis pågældende 1) har henlagt midler til investeringsfonds, 2) har ansat arbejdskraft, 3) har overført beløb til beskatning som medarbejdende ægtefælle, 4) har foretaget varelagernedskrivninger eller skattemæssige fradrag for driftsudgifter og afskrivning på driftsmidler efter de for selvstændige erhvervsdrivende gældende regler, 5) er omfattet af en kollektiv overenskomst som arbejdsgiver eller er medlem af en arbejdsgiverorganisation, eller 6) er omfattet af mindst 2 af forholdene i stk. 3.
Stk. 3. Beskæftigelsen vil som udgangspunkt blive anset for selvstændig erhvervsvirksomhed, hvis pågældende 1) eller virksomheden er momsregistreret, eller ydelsen faktureres med tillæg af moms, 2) skattemæssigt angiver over-/underskud af selvstændig virksomhed, 3) på selvangivelsen for et givet indkomstårhar tilkendegivet, at indkomsten ønskes beskattet efter virksomhedsskatteloven, eller 4) er deltager i et interessentskab.
 Stk. 4. I øvrige tilfælde foretages en konkret vurdering efter stk. 1.
 Arbejdsdirektoratets bekendtgørelse nr. 73 af 9. februar 2004 om selvstændig virksomhed som bibeskæftigelse:
 § 3. For et medlem, som har bibeskæftigelse, og som opfylder betingelserne i § 2, er retten til dagpenge efter lovens § 55 begrænset til 78 uger, jf. dog §§ 4 og 5. Kun uger, der forbruger af ydelsesperioden, indgår i beregningen af de 78 uger.
Stk. 2. Perioden på 78 uger, jf. stk. 1, regnes fra første ledige dag, hvor medlemmet får ydelser eller deltager i tilbud, der er omfattet af lovens § 55, stk. 5, og samtidig har bibeskæftigelse.
Perioder, hvor der er udbetalt feriedagpenge, sidestilles med ledighed, selv om medlemmet er i arbejde.
 Stk. 3. Hvis medlemmet har haft bibeskæftigelse i en periode inden for de seneste 78 uger før virksomheden er begyndt eller genetableret, skal de 78 uger efter stk. 1 reduceres med en tilsvarende periode.
 Stk. 4. Ret til en ny periode med dagpenge efter stk. 1 er betinget af:
1) At et medlem, der er forsikret for fuld tid, har haft arbejde som lønmodtager i en tid, som sammenlagt svarer til arbejde i fagets fulde, sædvanlige arbejdstid i mindst 26 uger inden for de sidste 18 måneder.
Det gælder også, hvis medlemmet i en tilsvarende periode har udøvet selvstændig virksomhed i væsentligt omfang.
 2) At et medlem, der er forsikret for deltid, har haft arbejde som lønmodtager i en tid, som sammenlagt svarer til arbejde i fagets fulde, sædvanlige arbejdstid i mindst 17 uger inden for de sidste 18 måneder.
 Stk. 5. Arbejde, der én gang er regnet med til en ny periode med dagpenge efter stk. 4, kan ikke regnes med i en senere opgørelse.
§ 4. Undtaget fra dagpengebegrænsningen efter § 3 er en landbruger, der har sin bopæl på landbruget, hvis 1) ejendommens samlede areal er højst 5,5 hektar, 2) der på jorden ikke dyrkes andet end korn, frøafgrøder, grovfoderafgrøder og kartofler, og 3) eventuelt husdyrhold for det meste er til eget forbrug.
Stk. 2. Ejendommens samlede areal afgør, om medlemmet er omfattet af dagpengebegrænsningen i § 3. Det gælder uanset, om medlemmet eller ægtefællen ejer ejendommen alene eller sammen med andre.
Ved at bortforpagte eller udleje en del af af ejendommens jord til andre end ægtefælle, samlever eller umyndige børn, kan medlemmet bringe arealet ned under grænsen på 5,5 hektar.
Der skal foreligge dokumentation herfor.
 § 5. Undtaget fra dagpengebegrænsningen efter § 3 er et medlem, der udøver følgende former for virksomhed:
1) Virksomhed, som ikke udøves regelmæssigt og mere end midlertidigt.
Dog kun, hvis der ikke er tale om indledning til en mere varig udøvelse af virksomhed.
 2) Fritidsfiskeri, hvis det personlige arbejde, der er forbundet med fiskeriet er af ringe omfang.
 3) Biavl med højst 15 bistader.
4) Drift af én udlejningsejendom med op til 10 lejemål.
Medlemmet må kun i mindre omfang personligt udføre administration, småreparationer og viceværtfunktioner.
5) Underordnet deltagelse af ringe omfang i ægtefællens virksomhed.
Deltagelsen må ikke have indflydelse på virksomhedens drift.
6) Fredskov på højst 5 hektar.
Fredskoven skal ligge på medlemmets faste bopæl eller fritidsbopæl.
 7) Egen vindmølle, når medlemmets arbejde herved er helt ubetydeligt.
