 Fundet det beklageligt, at en kommune ved modtagelse af en borgers  

 anmodning om aktindsigt, der i kommunens folkeregister blev opfattet som en  

 begæring om registerindsigt, ikke søgte oplyst, i hvilke af kommunens  

 registre klageren ønskede registerindsigt.
 En person fremsatte over for en kommune en bredt formuleret anmodning om  

 aktindsigt.
Henvendelsen blev besvaret af kommunens folkeregister, der opfattede den  

 som en begæring om registerindsigt.
Folkeregisteret efterkom imidlertid alene  

 anmodningen for så vidt angik folkeregisterets eget register og meddelte den  

 pågældende, at der kun kunne gives registerindsigt i aktuelle data, hvorfor  

 folkeregisteret ikke kunne give klageren registerindsigt.
 Registertilsynet fandt det beklageligt, at kommunen havde meddelt ikke at  

 kunne give registerindsigt, idet tilsynet fandt, at der, såfremt der ikke er  

 registreret oplysninger om en person, der anmoder om registerindsigt, bør  

 gives den pågældende meddelelse om, at vedkommende ikke er registreret.
Registertilsynet fandt det endvidere beklageligt, at kommunen ved  

 modtagelsen af klagerens anmodning ikke i overensstemmelse med  

 retningslinierne i Registertilsynets vejledning af 23. juli 1980 om  

 registerindsigt havde søgt oplyst, i hvilke af kommunens registre klageren  

 ønskede registerindsigt.
Registertilsynet henstillede over for kommunen, at  

 de administrative procedurer i kommunen blev tilrettelagt på en sådan måde,  

 at vejledningens retningslinier fremover ville blive iagttaget.
 Kommunen har efterfølgende meddelt Registertilsynet, at den mangelfulde  

 ekspedition af den i sagen fremsatte begæring har givet anledning til en  

 påtale over for den pågældende administrative enhed med henblik på at undgå,  

 at lignende situationer opstår i fremtiden.
(* 1) Registertilsynets årsberetning 1989 s. 41-42 (* 2) Oprindeligt lovbekendtgørelse nr. 621 af 2. oktober 1987.
