 Cirkulære om løbende  

 registreringsafgift af udenlandske firmabiler, udlændinge biler  

 m.v.
(lov nr. 385 af 2. juni 1999) Ved lov nr. 385 af 2. juni 1999 om ændring af  

 registreringsafgiftsloven og ligningsloven ændredes reglerne om  

 betaling af registreringsafgift af køretøjer, som udenlandske  

 virksomheder stiller til rådighed for herboende ansatte med henblik  

 på privat og/eller erhvervsmæssig anvendelse her i landet.  

 Endvidere ændredes reglerne om betaling af afgift af  

 køretøjer, der tilhører udlændinge.
Herefter kan Told Skat give tilladelse til, at  

 registreringsafgift af køretøjer, der skal anvendes både  

 arbejdsmæssigt og privat (udenlandske firmabiler), betales med 3  

 pct. pr. påbegyndt kvartal med tillæg af 1,5 pct. af  

 afgiftssaldoen pr. påbegyndt kvartal.
Anvender den herboende  

 køretøjet til udelukkende arbejdsmæssig kørsel her  

 i landet, kan der gives tilladelse til, at registreringsafgiften betales med  

 en afgift pr. dag (dagsafgift) køretøjet anvendes her i  

 landet.
 De hidtidige regler om køretøjer, der  

 tilhører udlændinge (udlændingebiler), og som disse skal  

 benytte her i landet under et tidsbegrænset ophold er også  

 ændret, således at afgiften af udlændingebiler fremover  

 skal betales efter de samme regler som for udenlandske firmabiler.
 Som følge af de ændrede regler er det i  

 ligningsloven blevet præciseret, at kørsel i en udenlandsk  

 registreret firmabil skal værdiansættes, som om kørslen  

 foregår i en tilsvarende dansk indregistreret firmabil.
 I forlængelse af lov nr. 385 af 2. juni 1999 har  

 Trafikministeriet udstedt ændrede regler om registrering af udenlandske  

 køretøjer, som herboende anvender her i landet, jf.  

 bekendtgørelse nr. 490 af 18. juni 1999.
1. Ændringer i registreringsafgiftsloven 1.1. Fælles regler for udenlandske firmabiler på  

 kvartalsafgift og udenlandske køretøjer på dagsafgift I dette afsnit gennemgås de krav, der skal  

 være opfyldt i de nævnte tilfælde.
Krav i forbindelse med den udenlandske virksomhed Reglerne finder kun anvendelse, hvis den herboende  

 får køretøjet stillet til rådighed af en  

 virksomhed, som er hjemmehørende i udlandet eller af en virksomhed,  

 som udgør et fast driftssted i udlandet.
Den virksomhed, som stiller  

 køretøjet til rådighed, skal således drives af en  

 fysisk eller juridisk person, der er skattemæssigt hjemmehørende  

 i en fremmed stat, herunder efter en dobbeltbeskatningsoverenskomst.
Om en  

 virksomhed udgør et fast driftssted i udlandet fastlægges  

 på grundlag af definitionen i OECD s modeloverenskomst til  

 undgåelse af dobbeltbeskatning.
Krav i forbindelse med den herboende I loven benyttes udtrykket »herboende« som betegnelse for  

 personer, som efter reglerne i Trafikministeriets  

 registreringsbekendtgørelse har pligt til at svare afgift af  

 køretøjer, de benytter her i landet.
Det er et krav for reglernes anvendelse, at den herboende  

 har sit hovederhverv ved at gøre tjeneste for den udenlandske  

 virksomhed.
Et hovederhverv foreligger, når den herboende er  

 beskæftiget hos den udenlandske virksomhed i, hvad der normalt svarer  

 til en fuldtidsstilling inden for det pågældende erhverv, eller  

 den pågældende som minimum oppebærer mere end halvdelen af  

 sin arbejdsindkomst fra arbejde for den udenlandske virksomhed.
Det er  

 således ikke tilstrækkeligt, at den herboende formelt er ansat i  

 den udenlandske virksomhed, men faktisk (reelt) udfører sit arbejde  

 for et herværende moderselskab, datterselskab, fast driftssted eller  

 lignende.
Eksempel 1 Er en herboende ansat i en deltidsstilling hos en  

 udenlandsk virksomhed, vil vedkommende kunne omfattes af ordningerne, hvis  

 mere end halvdelen af arbejdsindkomsten hidrører fra arbejde for den  

 udenlandske virksomhed.
Eksempel 2 Udfører den herboende sit arbejde for et udenlandsk  

 moderselskabs filial i Danmark, vil vedkommende ikke kunne benytte  

 ordningerne for udenlandske firmabiler eller dagsafgift, uanset at  

 ansættelsesaftalen er indgået med det udenlandske moderselskab,  

 og at lønnen udbetales fra moderselskabet.
Køretøjer, der omfattes af reglerne for udenlandske  

 firmabiler på kvartalsafgift og udenlandske køretøjer  

 på dagsafgift, skal anvendes i både arbejdsgiver- og  

 arbejdstagerstaten.
I en teoretisk situation, hvor en herboende udelukkende  

 skal anvende køretøjet her i landet, foreligger der ikke  

 grænseoverskridende virksomhed med køretøjet, og dermed  

 er der ikke basis for, at det omfattes af ordningen.
En herboende, der fx.  

 har ansættelse i en virksomhed i USA, kan således ikke få  

 en firmabil fra den amerikanske arbejdsgiver ind under ordningen, da  

 køretøjet ikke kan antages at blive stillet til rådighed  

 med henblik på grænseoverskridende kørsel.
Krav i forbindelse med motorkøretøjet Reglerne gælder både for  

 køretøjer, som den udenlandske virksomhed selv ejer og for  

 køretøjer, som den udenlandske virksomhed leaser, uanset om  

 leasingaftalen indgås med et dansk eller et udenlandsk leasingselskab.  

 Der er således ikke noget til hinder for indgåelse af en  

 leasingaftale mellem en udenlandsk virksomhed og et dansk leasingselskab  

 vedrørende køretøjer, der er omfattet af reglen i  

 registreringsafgiftslovens § 2, stk. 1, nr. 15  

 (valutaudlejningsbiler). Stiller den udenlandske virksomhed et sådant  

 køretøj til rådighed for en herboende ansat, bl.a. med  

 henblik på motorkøretøjets anvendelse her i landet,  

 bliver motorkøretøjet registreringspligtigt og kan,  

 såfremt betingelserne herfor er opfyldt, henføres under  

 ordningen med betaling af løbende registreringsafgift.
I alle andre  

 tilfælde vil det forsat være i strid med reglerne at udleje  

 afgiftsfrie danske eller udenlandske køretøjer til herboende,  

 der anvender dem her i landet.
Et leasingfirma kan således fortsat ikke  

 stille en afgiftsfri valutaudlejningsbil til rådighed direkte overfor  

 en herboende.
Køretøjerne kan vælges indregistreret  

 på danske plader eller beholde de udenlandske nummerplader.
Forskellen  

 ligger i, at ved registrering på danske plader betales vægtafgift  

 eller grøn ejerafgift til Danmark, hvorimod køretøjer  

 på udenlandske plader betaler periodiske afgifter til det land, hvor de  

 er registreret.
1.2. Udlændingebiler Den hidtidige tidsbegrænsning på 3 år er  

 ophævet og er afløst af en bestemmelse om, at tilladelsen  

 bortfalder, når udlændingen tager varigt ophold her i landet.  

 Varigt ophold foreligger eksempelvis i forbindelse med en permanent  

 opholdstilladelse.
I relation til afgifterne skal udlændingebilerne  

 behandles på samme måde som udenlandske firmabiler på  

 kvartalsafgift, hvilket bl.a. indebærer, at der fremover skal betales  

 et tillæg til afgiftsbetalingen på 1,5 pct. af  

 afgiftssaldoen.
1.3. Fælles regler for udenlandske firmabiler og  

 udlændingebiler Det er en forudsætning for at kunne gøre brug  

 af reglerne om udenlandske firmabiler og udlændingebiler, at der er  

 indgivet en ansøgning til Told Skat, som Told Skat har  

 imødekommet ved udstedelse af en tilladelse.
Er der udstedt en tilladelse, må  

 køretøjet anvendes til både arbejdsmæssig og privat  

 kørsel her i landet og i udlandet af den herboende.
Den herboendes  

 husstand kan desuden anvende køretøjet til privat  

 kørsel.
 Ved udstedelse af en tilladelse beregnes  

 registreringsafgiften af køretøjet efter de almindelige regler,  

 herunder reglerne for afgift af brugte køretøjer i  

 registreringsafgiftslovens § 4, stk. 3-6. Efter ændring af  

 registreringsafgiftslovens § 25, stk. 1, har købere og  

 sælgere og nu også brugerne af udenlandske firmabiler og  

 udlændingebiler pligt til at afgive nødvendige oplysninger til  

 brug for beregningen af afgiften.
Den beregnede registreringsafgift danner grundlag for  

 fastsættelse af den kvartalsvise afgiftsbetaling på 3 pct. af den  

 beregnede afgift.
Der skal betales afgift fra og med den måned, hvori  

 køretøjet bliver afgiftspligtigt.
Udover afgiften betales et tillæg på 1,5 pct.  

 pr. påbegyndt kvartal.
Tillægget beregnes på grundlag af  

 den afgift, der står tilbage på saldoen, når afgiften for  

 det pågældende kvartal er betalt.
Første gang, der skal betales afgift og  

 tillæg, skal der desuden betales et depositum svarende til  

 første kvartals afgift og tillæg.
Depositumet henstår hos  

 Told Skat som sikkerhed i forbindelse med restancer vedrørende  

 registreringsforholdet, indtil køretøjet udgår af  

 ordningen.
 Afgift, tillæg og depositum opkræves af Told  

 Skat.
 I forbindelse med udenlandske firmabiler påhviler  

 pligten til at betale afgiften, tillægget og depositumet den, der  

 stiller firmabilen til rådighed for den herboende, dvs. den udenlandske  

 virksomhed.
 En tilladelse bortfalder, såfremt en frist for  

 betaling af afgift og tillæg fastsat i en rykkerskrivelse overskrides.  

 Medmindre køretøjets afgiftspligt ophører, skal der i  

 sådanne tilfælde betales den resterende afgiftssaldo for  

 køretøjet.
Der skal beregnes et nyt afgiftstilsvar, når en  

 udenlandsk firmabil eller en udlændingebil efter reparation eller  

 ombygning i afgiftsmæssig henseende ikke længere er identisk med  

 det tidligere køretøj.
Det oprindelige køretøj  

 anses herefter for at være udgået af tilladelsesordningen.
Dette  

 indebærer, at de gældende regler og praksis om  

 køretøjers identitetsskifte også finder anvendelse  

 på køretøjer henført under de nye regler.
Pligten til betaling af afgift og tillæg  

 ophører ved udgangen af den måned, hvori registreringspligten  

 ophører, eller køretøjet efter reparation eller  

 ombygning udgår af ordningen.
Ophører registreringspligten i  

 løbet af et kvartal, eller udgår køretøjet af  

 ordningen som følge af reparation eller ombygning, tilbagebetaler Told  

 Skat depositumet samt for meget betalt afgift og tillæg.  

 Tilbagebetaling af afgift og tillæg sker med 1/3, for hver måned  

 der er indbetalt for meget.
Told Skat tilbagebetaler desuden depositumet,  

 når den samlede afgift er betalt (dvs. efter 8 år og 4  

 måneder), når køretøjet afgiftsberigtiges som  

 følge af, at det overgår til varig anvendelse her i landet,  

 eller når det afgiftsberigtiges som følge af, at en  

 udlænding tager varigt ophold her i landet.
I tilfælde, hvor  

 køretøjet afgiftsberigtiges som følge af, at det  

 overgår til varig anvendelse her i landet, eller en udlænding  

 tager varigt ophold her i landet, kan Told Skat i stedet modregne depositumet  

 samt for meget betalte afgifter og tillæg i afgiftstilsvaret.
 Afgiftspligten ophører, hvis et  

 køretøj endeligt udkøres af landet eller  

 køretøjet ikke anvendes af herboende og dermed ikke  

 længere er omfattet af dansk afgiftspligt.
Overgår et køretøj til varig  

 anvendelse her i landet ved salg eller anden overdragelse eller i forbindelse  

 med, at en udlænding tager permanent ophold her i landet, forfalder  

 resten af afgiften.
Køretøjet kan dog i stedet berigtiges efter  

 reglerne om afgiftsberigtigelse af brugte køretøjer.
1.4. Køretøjer på dagsafgift Anvender en herboende et motorkøretøj  

 omfattet af registreringsafgiftslovens § 4  

 (personmotorkøretøjer m.v.) og § 5, stk. 1  

 (køretøjer indrettet til godstransport med en tilladt  

 totalvægt ikke over 4 t.), udelukkende til udførelse af arbejde  

 for en udenlandsk arbejdsgiver, og dermed ikke privat, kan der gives  

 tilladelse til, at der betales et afgiftsbeløb pr. dag,  

 køretøjet anvendes her i landet.
 Det er en forudsætning for at kunne gøre brug  

 af reglerne om dagsafgift, at der er indgivet en ansøgning til Told  

 Skat, som Told Skat har imødekommet ved udstedelse af en  

 tilladelse.
Afgiften udgør 60 kr. pr. dag for  

 personmotorkøretøjer og 30 kr. pr. dag for varebiler.
Der skal  

 dog ikke betales afgift af varebiler på mellem 2 og 4 tons, der er  

 omfattet af 30 pct. værdiafgift efter registreringsafgiftsloven.
Køretøjer omfattet af reglerne om dagsafgift  

 må ikke anvendes privat, herunder til kørsel mellem hjem og  

 arbejde, medmindre sidstnævnte kørsel udtrykkeligt sker i  

 virksomhedens interesse.
Som eksempel på, hvor kørsel mellem  

 hjem og arbejde udtrykkeligt sker i virksomhedens interesse kan nævnes  

 en situation, hvor den herboende som led i ansættelsesforholdet er  

 pålagt fra sit hjem at udføre opgaver som tilkaldevagt.
Derimod  

 kan en herboendes almindelige (daglige) transport mellem hjem og arbejde ikke  

 anses for udtrykkeligt at ske i virksomhedens interesse.
1.5. Administration Skatteministeren har fastsat nærmere regler om  

 meddelelse og fremvisning af tilladelse og om betaling af afgifter og  

 tillæg i bekendtgørelse nr. 502 af 21. juni 1999.
 Kontrol med overholdelse af reglerne om  

 køretøjernes anvendelse varetages af politiet, mens Told Skat  

 udfører kontrollen med afgifternes betaling o.l.
2. Ændringer i ligningsloven Ligningslovens § 16, stk. 4, fastsætter  

 den skattemæssige værdi af fri firmabil til rådighed for  

 privat kørsel.
I lovens § 16, stk. 4, er der tilføjet  

 et nyt 5. pkt., hvori det præciseres, at kørsel i en udenlandsk  

 registreret firmabil skal værdiansættes, som om kørslen  

 foregår i en tilsvarende dansk indregistreret firmabil.
Det  

 gælder dels tilfælde, hvor der køres i en udenlandsk  

 indregistreret firmabil her i landet og dels tilfælde, hvor der uden  

 for Danmark køres i en udenlandsk registreret firmabil.
Ved  

 vurderingen af, om den udenlandske firmabil er en »ny« eller »gammel«  

 firmabil, jf. ligningslovens § 16, stk. 4, 3. og 4. pkt., kan der  

 lægges vægt på tidspunktet for en eventuel udenlandsk  

 indregistrering eller købstidspunktet.
Denne præcisering af værdiansættelsen  

 for udenlandske firmabiler vil som hovedregel ikke få betydning for  

 beregningen af arbejdsmarkedsbidrag.
Lønmodtagere bosat  

 (hjemmehørende) i Danmark beskæftiget for udenlandske  

 arbejdsgivere er således ikke bidragspligtige af løn m.v.,  

 herunder fri firmabil, efter arbejdsmarkedsfondsloven.
3. Ikrafttræden Loven træder i kraft den 1. juli 1999.
Tilladelser udstedt i medfør af § 3,  

 stk. 1 (udlændingebiler), er dog fortsat gældende og kan  

 forlænges i indtil 3 år efter at tilladelsen blev meddelt  

 første gang.
Da disse tilladelser udstedes for 1 år ad gangen,  

 er der givet mulighed for, at de i overensstemmelse med reglen i den hidtil  

 gældende lovs § 3, stk. 1, kan forlænges i indtil 3  

 år fra udstedelsen af den første tilladelse.
