Skriftlig fremsættelse (22. februar 2012) Beskæftigelsesministeren (Mette Frederiksen) Herved tillader jeg mig for Folketinget at fremsætte:
Forslag til lov om ændring af Arbejdsretten og de faglige voldgiftsretter (adgang til at øge antallet af suppleanter i Arbejdsretten) (Lovforslag nr.
L 90) Lovforslaget om ændring af lov om Arbejdsretten og de faglige voldgiftsretter har til formål at sikre en fortsat hurtig, smidig og effektiv behandling af sagerne i Arbejdsretten.
Hovedorganisationerne på arbejdsmarkedet har gjort opmærksom på, at det er blevet vanskeligere at samle det nødvendige antal ordinære dommere og suppleanter til brug for de enkelte hovedforhandlinger i Arbejdsretten.
Strukturændringer blandt arbejdsmarkedets organisationer og dannelsen af færre men større advokatkontorer har i flere situationer udelukket udpegede dommere og suppleanter fra at kunne medvirke i behandlingen af en sag.
Baggrunden herfor har været interessekonflikter og habilitetstvivl mellem de involverede parter.
 For at fastholde Arbejdsrettens sagsbehandlingstid på det nuværende lave niveau og fortsat gennemføre de enkelte forhandlinger under iagttagelse af de principper, der altid har været kendetegnede for Arbejdsrettens virke, har hovedorganisationerne foreslået at ændre sammensætningen af Arbejdsretten.
Det foreslås på den baggrund at give de indstillingsberettigede hovedorganisationer adgang til at øge antallet af dommersuppleanter i Arbejdsretten.
De 5 indstillingsberettigede organisationer får hver mulighed for at øge deres antal af suppleanter med 2 suppleanter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
