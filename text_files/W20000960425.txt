Virksomhed Reference:
SL § 6, stk. 1 A klager til Landsskatteretten over, at de stedlige skattemyndigheder for  

 indkomståret 1996 ikke har godkendt fradrag for udgift til personalets  

 forbrug af cigaretter, 10.788 kr.
Det fremgår af sagens oplysninger, at klageren er statsautoriseret  

 revisor og driver revisionsvirksomhed.
Virksomheden har foruden ham selv 4  

 medarbejdere samt 1 freelancemedarbejder.
Der var i indkomståret 1996  

 en årsomsætning på 2.541.852 kr.
Lønudgiften er i  

 regnskabet anført til 918.069 kr., udgiften til fremmed arbejde  

 udgjorde 247.570 kr., og der er medtaget omkostninger til pleje af personale  

 med 73.162 kr.
Heraf udgør udgiften til cigaretter 10.788 kr.
 Det bemærkes, at sidstnævnte beløb er opgjort af de  

 stedlige skattemyndigheder på baggrund af Ligningsrådets satser  

 for eget forbrug af tobak, da det ikke efter myndighedernes vurdering er  

 muligt ud fra den i regnskabet anførte postering at udskille  

 cigaretudgifterne.
 Klageren har efterfølgende gjort opmærksom på, at den  

 afholdte udgift kan opgøres til 11.098 kr.
 Skattemyndighederne har ikke godkendt udgiften afholdt som personalegode  

 til cigaretter, idet det bl.a. er anført, at cigaretter ikke kan  

 være omfattet af den gruppe af fritagne personalegoder, der er  

 nævnt i Told og Skat cirkulære 1995-23. Der er her tænkt  

 på begrænset tilskud til kaffe-, kantine- og kunstordninger samt  

 tilsvarende ordninger, der kun er til rådighed på arbejdspladsen.
 Da det ikke for myndighederne har været muligt at foretage en  

 skønsmæssig fordeling af cigaretforbruget blandt de ansatte, er  

 der ikke godkendt fradragsret for udgiften.
 Myndighederne har henvist til statsskattelovens § 6.
Klageren har hertil anført, at udgiften til cigaretter er af ganske  

 underordnet størrelse og herudover er et led i personalepolitikken i  

 virksomheden.
Især er fremhævet konkurrencesituationen over for  

 de større revisionsfirmaer, når det gælder om at  

 tiltrække personale.
Da der herudover ikke er afholdt  

 nævneværdige velfærdsforanstaltninger, synes det urimeligt  

 ikke at godkende beløbet.
Der er henvist til cirkulære af 17.  

 april 1996 punkt 14.3.3. samt TS-cirku-lære 1995-23.
 Det er klagerens vurdering, at skatteankenævnet med deres kendelse  

 forsøger at skabe en helt ny praksis, der er i klar modstrid med den  

 øvrige praksis på området, herunder især praksis  

 vedrørende kantine- og kunstordninger.
 Landsskatteretten udtalte:
I henhold til statsskattelovens § 6, stk. 1, litra a kan udgifter, som i  

 årets løb er anvendt til at erhverve, sikre og vedligeholde  

 indkomsten, herunder ordinære afskrivninger, fradrages.
Der skal  

 foreligge en direkte og umiddelbar forbindelse mellem afholdelsen af udgiften  

 og erhvervelsen af indkomsten.
Dette kræver dels, at udgiftsafholdelsen  

 ligger inden for de naturlige rammer af virksomheden, dels at udgiften ikke  

 kan karakteriseres som en privatudgift, som er indkomstopgørelsen  

 uvedkommende.
I TS-cirkulære 1995-23 er det anført, at tilskud af  

 forholdsvis begrænset omfang til kaffe-, kantine- og kunstordninger  

 samt tilsvarende ordninger, der kun er til rådighed på  

 arbejdspladsen, ikke beskattes.
Herefter vil personalegoder, der har karakter  

 af almindelig personalepleje, ikke blive beskattet hos modtageren, når  

 godet for den enkelte ikke har en væsentlig økonomisk  

 værdi.
 Udgiften til cigaretter, der som led i personalepolitikken er stillet til  

 rådighed for personalet i klagerens virksomhed, er efter rettens  

 vurdering af begrænset omfang, hvilket bekræfter, at der alene er  

 tale om cigaretter, som ryges i arbejdstiden.
 I relation til forbrug af godet i arbejdstiden anser Landsskatteretten  

 indehaveren for en del af personalet.
 Landsskatteretten finder herefter, at den fulde udgift til cigaretter kan  

 fratrækkes i medfør af statsskattelovens § 6, stk. 1, litra a.  

 Klagerens indkomst nedsættes.
