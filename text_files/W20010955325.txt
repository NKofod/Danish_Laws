 Afskrivninger, genvundne, genopførelse  

 af bygning andet sted.
 A/S klager bl.a. over,  at de stedlige skattemyndigheder har anset  

 genvundne afskrivninger for skattepligtige i indkomståret 1997.
Det er oplyst, at selskabet driver virksomhed med indsamling af  

 forskelligt affald og skot.
Selskabet har filialer 18 steder i Danmark.  

 Selskabets nettoomsætning har for indkomstårene 1996 - 1998  

 været henholdsvis ca. 336 mio. kr., 385 mio. kr. og 380 mio. kr.  

 Selskabets regnskabsår løber fra 1. oktober til 30.  

 september.
Det er oplyst, at en af selskabet ejet bygning ved filialen i X  

 nedbrændte i regnskabsåret 1996/97. Selskabet modtog 770.000 kr.  

 i forsikringserstatning i forbindelse hermed.
Det er videre oplyst, at de  

 genvundne afskrivninger er opgjort til 388.577 kr.
De genvundne afskrivninger  

 er overført til forlods afskrivning på en nyopført  

 bygning i Y i regnskabsåret 1997/98.
 Skatteforvaltningen har anset de genvundne afskrivninger for  

 skattepligtige i indkomståret 1997. Der er ved afgørelsen henset  

 til, at den nedbrændte bygning var placeret ved selskabets filial i X,  

 hvorfor opførelse af en bygning i Y ikke kan betragtes som  

 genopførelse af den pågældende bygning i X i medfør  

 af afskrivningslovens § 29 A, stk. 1. Som følge af ændringen af  

 skatteansættelsen på dette punkt, er der godkendt yderligere  

 afskrivninger på ejendommen i  Y for indkomståret 1998.
Selskabets revisor har over for Landsskatteretten nedlagt påstand  

 om, at der kan foretages forlods afskrivning på udgifterne i  

 forbindelse med genopførelse af den nedbrændte hal i  

 X-afdelingen i den nærliggende afdeling i Y.
Revisoren har til  

 støtte herfor gjort gældende, at der er tale om samme juridiske  

 og driftsmæssige enhed uanset den faktiske kilometerafstand mellem  

 afdelingerne.
Selskabets økonomidirektør har på et møde hos  

 skatteforvaltningen forklaret, at den nedbrændte bygning i X havde  

 været brugt til papirproduktion i form af sortering og presning i  

 baller, men at man, som led i selskabets strategi om at samle produktionen i  

 større enheder og kun være lokalt repræsenteret via  

 containerpladser, valgte at genopføre bygningen ved selskabets filial  

 i Y.
Hertil kom at man alene havde lejet grunden i X, og at lejekontrakten  

 udløb om ca. 6 år, hvorimod arealerne i Y ejes af selskabet.
 Landsskatteretten skal udtale:
Landsskatteretten bemærker, at fortjeneste ved salg af bygninger,  

 hvorpå der kan foretages skattemæssig afskrivning, medregnes i  

 den skattepligtige indkomst, jf. § 29, stk. 1, i den dagældende  

 afskrivningslov.
En fortjeneste ved modtagelse af en forsikringssum beskattes  

 efter principperne i afskrivningslovens § 29, stk. 1, jf. § 29, stk. 3. I  

 medfør af samme lovs § 29 A medregnes fortjenesten dog ikke til den  

 skattepligtige indkomst, såfremt forsikringssummen anvendes fuldt ud  

 til genopførelse eller genanskaffelse, og de genvundne afskrivninger  

 anvendes til forlods afskrivning på udgiften til genopførelse  

 eller genanskaffelse.
 Retten bemærker videre, at begreberne genopførelse og  

 genanskaffelse i relation til afskrivningslovens § 29 A i praksis er  

 fortolket således, at det ikke er en betingelse, at der  

 genopføres eller genanskaffes en bygning af samme art og  beliggenhed  

 som den skadelidte bygning, jf. herunder pkt. 133 i cirkulære til den  

 dagældende afskrivningslov, cirkulære nr. 188 af 22. november  

 1983 samt ligningsvejledningen for 1997 E.C.4.1.15.
Eftersom der således ikke ses at kunne stilles krav om, at  

 genopførelsen sker på samme beliggenhed som den nedbrændte  

 bygning, finder retten, at der kan gives selskabet medhold i, at de genvundne  

 afskrivninger kan afskrives forlods i indkomståret 1997 i medfør  

 af den dagældende afskrivningslovs § 29 A.
Som konsekvens heraf  

 korrigeres den yderligere afskrivning for indkomståret 1998. Den  

 påklagede afgørelse vil således være at ændre  

 i overensstemmelse hermed.
