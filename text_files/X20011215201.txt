 Under hensyn til bestemmelserne om omsættelighedsbegrænsningen  

 og formålet hermed samt de realistiske muligheder for afståelse  

 uden begrænsninger og syns- og skønsmændenes vurderinger  

 fandt Ligningsrådet, at handelsværdien for  

 minoritetsaktionærerne i selskabet den 19. maj 1993 var kurs  

 985.
Aktieavancebeskatning   handelsværdien  

 af en minoritetsaktiepost den 19. maj 1993  

 omsættelighedsbegrænsning Selskabet A´s aktiekapital udgjorde pr. 19. maj 1993 nom.  

 9.750.000 kr., som var ejet af et stort antal medarbejdere i selskabet.  

 Herudover havde selskabet udstedt nom. 2.400.000 kr. konvertible  

 gældsbreve vedrørende lån ydet af selskabets  

 A-aktionærer i 1989, som kunne konverteres til A-aktier eller forfaldt  

 til indfrielse pr. 1. januar 1995.
Aktiekapitalen var opdelt i nom. 4.800.000 kr.
A-aktier,  

 nom. 1.400.000 kr.
B-aktier og nom. 3.550.000 kr.
C-aktier.
Bortset fra  

 særlige regler om fortegningsret ved aktieudvidelser og om stemmeret  

 havde ingen aktier særlige rettigheder.
 Om stemmeret gjaldt, at hver A-akties stemmevægt  

 indtil den 31. marts 1996 var 10 gange en B- eller C-akties, at A-aktiernes  

 stemmeovervægt bortfaldt efter den 31. marts 1996, således at  

 alle aktier derefter havde samme stemmevægt, og at en A-akties  

 stemmeovervægt endvidere bortfaldt i tilfælde af tvangssalg.
 Ved overgang af aktier i A havde selskabets øvrige  

 aktionærer forholdsmæssig forkøbsret i forhold til deres  

 besiddelse af aktier inden for de enkelte klasser, jf.  

 aktionæroverenskomst af 29. december 1989 for aktionærer, som var  

 omfattet af denne (A- og B-aktionærer), og for øvrige  

 aktionærer (C-aktionærer) selskabets dagældende  

 vedtægter.
 I henhold til de fastsatte bestemmelser kunne kursen  

 indtil den 1. januar 1993 ikke overstige, hvad der svarer til  

 anskaffelsesprisen med tillæg af 20 % p.a., og i perioden fra den 1.  

 januar 1993 til den 1. januar 1995 kunne kursen ikke overstige, hvad der  

 svarer til selskabets indre værdi (vedtægternes § 11,  

 aktionæroverenskomstens pkt. 13.4).
 Ved selskabets indre værdi forstås selskabets  

 bogførte værdi i henhold til det på tidspunktet for  

 tilbuddets afgivelse seneste godkendte regnskab, og selskabets indre  

 værdi beregnes hvert år af selskabets revisor på grundlag  

 af regnskabet (vedtægternes § 14 og aktionæroverenskomstens pkt.  

 14.5).
 Herudover var der i vedtægternes § 10 og  

 aktionæroverenskomstens pkt. 14 indeholdt regler om tvangssalg for  

 aktionærer ansat i selskabet, som forlod dette inden 1. januar 1995,  

 idet tilbudspligten dog ikke omfattede aktier svarende til 1/5 af  

 vedkommendes aktiebesiddelse for hvert fulde kalenderår, vedkommende  

 havde været ansat i selskabet fra 1. januar 1990.
 Endeligt fremgik af aktionæroverenskomsten, at  

 fremkom der et tilbud fra tredjemand på køb af selskabets  

 samlede nom. aktiekapital, og besluttede aktionærer, der  

 repræsenterede mindst 2/3 af den del af selskabs nom. aktiekapital, som  

 var omfattet af overenskomsten, at acceptere tilbuddet, var de øvrige  

 aktionærer forpligtede til at overdrage deres aktieposter på de  

 tilbudte vilkår (pkt. 14.4).
 Aktionæroverenskomsten udløb pr. 31. marts  

 1996 og bortfaldt endvidere, såfremt selskabets aktier forinden var  

 noteret på Københavns Fondsbørs (pkt. 17.1 og pkt.  

 17.2).
A producerer frysetørringsanlæg til  

 fødevareindustrien samt tørrings- og inddampningsanlæg  

 til foderindustrien.
Virksomheden er ordreproducerende og afsætter sine  

 produkter i det meste af verden.
Ordrebeholdningen udgjorde pr. 1. januar 1993 ordrer til  

 en samlet salgsværdi af 126.000.000 kr., og tilgangen til  

 ordrebeholdningen udgjorde i 1. halvår af 1993 153.200.000 kr., hvorved  

 der indtil den 30. juni 1993 var indgået ordrer for i alt 279.200.000  

 kr.
Af de indgåede ordrer produceredes i 1. halvår af 1993 for  

 111.200.000 kr., hvilket udmøntede sig i en markant  

 resultatmæssig fremgang, idet halvårsregnskabet for 1.  

 halvår 1993 udviste et overskud før skat på 9.500.000 kr.  

 Til sammenligning udgjorde resultatet før skat for 1992 og 1993 hhv.  

 et underskud på 1.478.000 kr. og et overskud på 362.000 kr.
 Resultatet efter skat for 1993 - som ifølge det  

 faktisk realiserede resultat udgjorde 17,115 mio. kr. - udgjorde dels 15,2  

 mio. kr. ifølge en i juli 1993 på baggrund af det realiserede  

 resultat for 1. halvår samt ordrebeholdningen pr. 30. juni 1993  

 udarbejdet prognose, og dels 16,2 mio. kr. ifølge en senere udarbejdet  

 revideret prognose.
 Repræsentanter for A oplyste under sagens behandling  

 for Landsskatteretten, at selskabet blev etableret i 1989 af en række  

 tidligere medarbejdere i et af selskabet J ejet datterselskab med henblik  

 på at erhverve og fortsætte den af sidstnævnte selskab  

 drevne virksomhed.
 Baggrunden for de tidsbegrænsede interne  

 restriktioner for salg og loft over kursen var, at det ikke skulle være  

 fordelagtigt for aktionærerne enkeltvis at foretage salg af aktier i  

 selskabet, idet man ønskede at holde sammen på selskabet med  

 henblik på et senere samlet salg af virksomheden eller på en  

 senere børsnotering.
Det havde oprindeligt været hensigten, at selskabet  

 skulle børsnoteres i 1995. I 1992 viste det sig imidlertid, at der var  

 behov for styrkelse af selskabets kapitalgrundlag, og fra medio 1992 pressede  

 selskabets bankforbindelse på, for at der skulle findes en  

 løsning.
En børsnotering i 1993 var udelukket set i lyset af de  

 regnskabsmæssige resultater for årene 1991 og 1992. De  

 muligheder, som derfor var blevet overvejet, var enten at få en  

 investor ind eller at sælge hele virksomheden.
 I foråret 1993 blev der etableret kontakter til en  

 række mulige nye partnere, herunder rettet henvendelse til det  

 børsnoterede aktieselskab B, med hvem der siden blev indgået en  

 salgsaftale i januar 1994, efter at ledelsen i A i september/oktober 1993  

 havde orienteret selskabets aktionærer om salgsplanerne, og der  

 på generalforsamling afholdt i oktober 1993 var opnået bred  

 fuldmagt fra selskabets aktionærer til at færdiggøre  

 oplæg om salg til B.
 Direktøren i A opkøbte flittigt aktier til  

 den lave favørkurs  i 1993 frem til generalforsamlingen i oktober  

 1993, hvor de øvrige aktionærer blev orienteret om det planlagte  

 salg af aktierne.
 På generalforsamlingen i oktober 1993 var der ikke  

 blevet taget stilling til salgsprisen, men det havde været ledelsens  

 udgangspunkt, at denne lå i størrelsesorden 150 mio. kr.  

 svarende til ca. kurs 1.350. Forhandlingerne med B mundede ud i samtlige 119  

 minoritetsaktionærers salg ved aftale af 25. januar 1994 af nom.  

 3.037.500 kr. aktier i A (ca. 31 % af aktiekapitalen eller ca. 25 % af  

 aktiekapitalen inkl. konvertible gældsbreve) til B, som samtidig fik  

 option på at købe den resterende aktiekapital.
 Værdifastsættelsen af aktierne ved salget -  

 som skete til overdragelseskurs 1.292- var baseret på 12 x indtjeningen  

 (resultat efter skat) i 1991, 1992 og 1993 vægtet med henholdsvis 20,  

 30 og 50, jf. overdragelsesaftalens punkt 6.2. Der var tale om en matematisk  

 formel, som lå fast på tidspunktet for aftalens underskrift, men  

 den talmæssige beregning kunne først foretages, da regnskabet  

 for 1993 forelå.
 Det havde oprindeligt været hensigten, at B skulle  

 være ejer af hele aktiekapitalen i A, og selskabet havde også i  

 overensstemmelse med de indgåede optionsaftaler i 1995 og 1996  

 købt de resterende aktier, herunder de aktier, som hidrørte fra  

 konvertering af konvertible gældsbreve, men B havde  

 efterfølgende solgt 45 % af aktiekapitalen i A til C, der var  

 hovedaktionær i B.
 Om omfanget af handler sket på baggrund af de i  

 vedtægter og aktionæroverenskomst fastsatte retningslinier er det  

 oplyst, at der i perioden fra 1. januar 1990 til 31. december 1993 er  

 foretaget interne salg svarende til en aktiepost på ca. 13 % af  

 selskabets aktiekapital, og at der i 1993 er foretaget salg af i alt nom.  

 560.000 kr. aktier svarende til ca. 5 % af selskabets aktiekapital.  

 Hovedparten af disse handler blev foretaget som følge af ophør  

 af ansættelse hos A.
 Ligningsrådet anerkendte i den påklagede  

 bindende forhåndsbesked ikke kurs 1.292 som aktiernes  

 handelsværdi pr. 19. maj 1993, men havde i stedet fastsat kursen til  

 140. Der var herved henset til bestemmelserne i vedtægter og  

 aktionæroverenskomst, hvorefter øvrige aktionærer i  

 perioden fra den 1. januar 1993 til den 1. januar 1995 havde  

 forkøbsret til aktier i selskabet til en kurs svarende til selskabets  

 indre værdi, hvilken værdi af revisor var beregnet til kurs  

 146,88, samt at der den 17. maj 1993 var en handel med selskabets aktier til  

 kurs 140.
Overdragelsen den 17. maj 1993 til kurs 140  

 vedrørte nom. 50.000 kr.
C-aktier i A, som ifølge det oplyste  

 blev solgt af en tidligere ansats enke i overensstemmelse med de  

 vedtægtsmæssige bestemmelser om aktieoverdragelse indenfor  

 aktionærkredsen.
 Ifølge en skrivelse af 26. marts 1996 fra A fremgik  

 endvidere, at en navngiven aktionær i 1993 købte i alt nom.  

 195.000 kr. aktier i A til kurser mellem 140 og 146,88. Under sagens  

 behandling i Landsskatteretten begærede selskabets advokat syn og  

 skøn foretaget, jf. skattestyrelseslovens § 30.
 De af byretten udmeldte syns- og skønsmænd  

 besvarede ved syns- og skønserklæring af 19. marts 1997  

 nedennævnte spørgsmål 1 - 4 således:
Spørgsmål 1: Hvilke parametre skal efter  

 skønsmændenes opfattelse lægges til grund for  

 fastsættelsen af handelsværdien den 19. maj 1993 for aktierne i A  

 (A-, B- og C-aktier)? Svar: De parametre der indgår i vurderingen er:  

 hidtidig indtjening, såvel niveau for indtjening som  

 udsving/volatilitet i indtjening, forventet indtjening, såvel  

 kortsigtede forventninger som langsigtet indtjeningsevne, forventet  

 nettoindtjening 1993, værdiansættelse af tilsvarende aktier  

 på aktiemarkedet, begrænsningen i den fri prisdannelse på  

 aktierne, antallet af aktier, at selskabet ikke er børsnoteret.
Spørgsmål 2: Skønsmændene  

 anmodes om at oplyse handelsværdien den 19. maj 1993 for aktierne i A  

 (A-, B- og C-aktier)? Svar: Ud fra en samlet vurdering af selskabet  

 skønner vurderingsmændene, at værdien af A pr. 19. maj  

 1993 er 102,6 mio. kr., og at kursen på aktierne er 844.  

 Værdiansættelsen underbygges i afsnit 6-7.
Spørgsmål 3: Skønsmændene  

 anmodes om at oplyse handelsværdien den 19. maj 1993 af en post  

 minoritetsaktier i A (A-, B- og C-aktier) ? Svar: Den i spm 2. nævnte kurs er kursen for en  

 minoritetsaktiepost.
Dette underbygges i afsnit 5.
Spørgsmål 4: Under forudsætning af, at  

 skønsmændene ved fastsættelse af handelsværdien skal  

 tage hensyn til vedtægternes og aktionæroverenskomstens  

 bestemmelser om forkøbsret anmodes skønsmændene om at  

 oplyse handelsværdien den 19. maj 1993 af en post minori- tetsaktier i  

 A (A-, B- og C-aktier) ? Svar: Den i spm. 2. nævnte kurs er skønnet  

 under hensyn til vedtægterne og aktionæroverenskomstens  

 bestemmelse om forkøbsret.
Dette underbygges i afsnit 5.
 Told- og Skattestyrelsen havde ved supplerende syns- og  

 skønstema haft genfremsat spørgsmål 4 fra det oprindelige  

 syns- og skønstema med følgende tilføjelse: Ved  

 besvarelsen af dette spørgsmål bedes skønsmændene  

 lægge til grund, at et evt. salg skal ske efter vedtægternes og  

 aktionæroverenskomstens bestemmelser med den konsekvens, at  

 handelsværdien fastsættes på baggrund af disse  

 bestemmelser.
 Syns- og skønsmændene havde på baggrund  

 heraf den 28. juli 1997 afgivet følgende supplerende syns- og  

 skønserklæring:
Ved vores vurdering af handelsværdien af A har vi  

 taget udgangspunkt i en sædvanlig definition af handelsværdien,  

 nemlig den fair værdi, der kan opnås ved fri handel mellem to  

 uafhængige parter.
Ved en sådan handel vil den fair værdi  

 afspejle eventuelle begrænsninger i købers muligheder for at  

 videresælge aktierne, men prisen vil ikke påvirkes af, at  

 sælger forinden et salg i fri handel vil have eventuelle forpligtelser  

 til anden side.
I vores vurdering af handelsværdien i A har vi taget  

 hensyn til vedtægternes og aktionæroverenskomstens bestemmelser.  

 En pris, som alene fastsættes efter disse bestemmelser, er ikke en pris  

 fastsat i fri handel mellem uafhængige parter, og kan således  

 ikke betegnes som en handelsværdi, men er netop en pris fastsat af  

 afhængige parter.
Det er således vores opfattelse, at en  

 handelsværdi ikke kan fastsættes efter vedtægternes og  

 aktionæroverenskomstens bestemmelser, da den ikke vil være en  

 handelsværdi, men alene kan tage hensyn til de begrænsninger, som  

 bestemmelserne har på et videresalg.
Vi finder på den baggrund  

 ikke anledning til at korrigere den i skønsrapporten fundne  

 handelsværdi på 844 kr. pr. aktie.
Det skal tilføjes, at  

 det konkrete forløb efter 19. maj 1993, hvorefter en del af aktierne  

 blev solgt til B pr. 1. januar 1994 til kurs 1292 (før omkostninger)  

 illustrerer, at en pris alene fastsat efter vedtægternes og  

 aktionæroverenskomstens bestemmelser, ville have givet køber en  

 fortjeneste på over 800 % på knap 8 måneder, hvis  

 køber solgte sine aktier til B pr. 1. januar 1994. En køber vil  

 under normale forhold være parat til at betale en væsentlig  

 højere pris.
Sagsøger påpegede efterfølgende en  

 regnefejl i skønsrapporten.
Korrekt udregnet ville kursen  

 ifølge syns- og skønserklæringen herefter være  

 985.
 Syns- og skønsmændene bestred ikke, at der  

 var tale om en regnefejl, men bemærkede at "den handelsværdi vi  

 har fundet, skal betragtes ud fra en helhedsvurdering og som et skøn.  

 Vi har i vores erklæring angivet de vigtigste faktorer, der har dannet  

 baggrund for værdiansættelsen, men skønnet er ikke alene  

 baseret herpå.
Vi skal endvidere bemærke, at de nævnte  

 korrektioner for specifik risiko og for den manglende børsnotering,  

 efter vores opfattelse er korrektioner, der måles i forhold til  

 markedsgennemsnittet, således at den beregningsmetode De  

 foreslår, ikke umiddelbart kan anvendes." Landsskatteretten fandt ikke at kunne bortse fra  

 forkøbsretten i vedtægter og aktionæroverenskomst, og  

 fandt herefter, at kurs 146,88 svarende til selskabets indre værdi som  

 beregnet af revisor, måtte anses som udtryk for aktiernes  

 handelsværdi pr. 19. maj 1993.
 I sin stævning til landsretten argumenterede  

 selskabets advokat for, at det ikke var berettiget af Landsskatteretten at  

 lægge vægt på omsættelighedsbegrænsningerne i  

 vedtægterne og aktionæroverenskomsten ved fastsættelsen af  

 aktiernes handelsværdi pr. 19. maj 1993.
 Under landsretssagen fremlagde advokaten bl.a.  

 vedtægterne hvoraf opdelingen i aktieklasser fremgik, men det blev ikke  

 gjort gældende, at kursfastsættelsen var forskellig for de tre  

 aktieklasser.
 Derimod fremhævede advokaten, at ledelsen i A havde  

 etableret kontakter til det børsnoterede selskab B i marts 1993, og at  

 der således den 19. maj 1993 var seriøse kontakter til en  

 seriøs professionel og likvid køber.
Endvidere undstregede advokaten, at A var en  

 ordreproducerende virksomhed, der fremstillede  

 frysetørringsanlæg og tørrings- og  

 inddampningsanlæg til fødevareindustrien.
Der var tale om ganske  

 store projekter, som blev aftalt lang tid i forvejen, og ved at se på  

 sin ordrebeholdning, havde sagsøgerne derfor gode muligheder for at  

 forudsige årets resultat.
Oplysningerne om sagsøgernes  

 ordretilgang støttede sagsøgernes prognoser for  

 1993-resultatet.
Det måtte derfor lægges til grund, at  

 sagsøgerne i maj 1993 med rette havde forventet et årsresultat  

 på i hvert fald 15 mio. kr. efter skat.
Advokaten gjorde gældende, at  

 omsættelighedsbegrænsningen kun var aftalt for en begrænset  

 periode, og at det klart var hensigten at ophæve  

 omsættelighedsbegrænsningen, når en samlet afhændelse  

 af virksomheden eller en børsnotering kunne finde sted.
Advokaten  

 lagde i denne forbindelse vægt på, at aktionærkredsen  

 gennemførte en ophævelse af  

 omsættelighedsbegrænsningen, da omstændighederne tilsagde  

 det, hvorfor omsættelighedsbegrænsningen således kun var en  

 midlertidig praktisk foranstaltning.
Advokaten fremhævede desuden, at syns- og  

 skønsmændene havde skønnet kursen til 844 på et  

 "konservativt, forsigtigt grundlag". Det var ikke juridisk korrekt at  

 foretage skønnet på et konservativt og forsigtigt grundlag,  

 hvorved usikkerhed om værdiansættelsen kom aktionærerne til  

 skade.
Der måtte anlægges et så vidt muligt neutralt  

 skøn.
Der måtte lægges vægt på, at aktierne i  

 januar 1994 blev afhændet til kurs 1292, uden at der i perioden fra maj  

 1993 til januar 1994 var indtruffet begivenheder, der begrundede en markant  

 værdistigning, og der måtte endvidere lægges vægt  

 på, at det forventede resultat for 1993 (anslået efter de  

 faktiske forhold i maj 1993) måtte anslås til minimum 15 mio.  

 kr., således at skønsmændenes forudsætning om en  

 forventet omsætning på 12 mio. kr. var for lav.
 Da der tillige allerede i maj 1993 var kontakt til en  

 seriøs, professionel og likvid køber, hvilket  

 skønsmændene udtrykkeligt ikke havde lagt vægt på,  

 skønnede advokaten, at kursen pr. 19. maj 1993 kunne anslås til  

 1292.
 Ligningsrådet udtalte følgende:
 Fastlæggelsen af aktiernes handelsværdi den  

 19. maj 1993 må tage udgangspunkt i Højesterets dom af 27. juni  

 2000.
 Højesteret udtalte i præmisserne til dommen,  

 at "aktiernes handelsværdi" i § 19, stk. 3 i lov nr. 421 af 25. juni  

 1993, må forstås som handelsværdien af den enkelte  

 aktionærs aktier den 19. maj 1993.
 Højesteret bemærkede, at handelsværdien  

 kan være påvirket af begrænsninger i aktiernes  

 omsættelighed i henhold til aktionæroverenskomst eller  

 vedtægter.
Afgørelsen af, hvilken betydning  

 omsættelighedsbegrænsninger skal have ved ansættelsen af  

 handelsværdien efter § 19, stk. 3, beror ifølge  

 Højesteret på en konkret vurdering.
Højesteret  

 understregede i præmisserne, at værdiansættelsen skal ske  

 uden sigte på en bestemt af flere mulige afståelsessituationer,  

 og at mulighederne for den enkelte aktionærs salg til en højere  

 kurs, herunder ved et samlet salg af alle aktionærers aktier, kan  

 indgå i vurderingen, medmindre sådanne muligheder måtte  

 anses for urealistiske.
 Når det for den enkelte aktionær ikke var  

 urealistisk at påregne, at aktierne eventuelt senere ville kunne  

 afstås uden begrænsninger, skal der ifølge  

 Højesteret ikke ses bort fra eventuelle merværdier i selskabet.  

 Fastsættelsen af handelsværdien indebærer herefter et  

 skøn, herunder et skøn over indtjeningsevnen, som skal  

 udøves af ligningsmyndighederne.
 Højesteret gør det således klart, at  

 hidtidig praksis for værdiansættelse af aktier med  

 omsættelighedsbegrænsninger 19. maj 1993 ikke længere kan  

 opretholdes.
 Højesteretsdommen slår fast, at  

 handelsværdien ikke nødvendigvis er den opnåelige  

 salgspris af en minoritetsaktiepost den 19. maj 1993. Handelsværdien  

 må vurderes mere nuanceret.
 Den mere nuancerede bedømmelse består i, at  

 der også skal tages hensyn til de mulige salgspriser ved  

 afståelse af aktierne på senere tidspunkter, når blot  

 sådanne afståelser dog ikke fremstod som urealistiske muligheder  

 den 19. maj 1993.
 Der er ikke tale om en enten-eller situation, men derimod  

 en helhedsbedømmelse af de konkrete forhold.
 Der må foretages en vurdering af mulighederne for  

 afståelse til andre priser, og denne vurdering skal foretages på  

 baggrund af alle oplysninger og realistiske forventninger til selskabets  

 fremtid samt bestemmelserne om omsættelighedsbegrænsninger i  

 vedtægter og aktionæroverenskomst.
 Ved vurderingen af handelsværdien af en  

 minoritetsaktiepost med omsættelighedsbegrænsning den 19. maj  

 1993 må der tages udgangspunkt i handelsværdiens to  

 yderpunkter.
Den laveste handelsværdi vil kunne fastsættes  

 til den kurs, som minoritetsaktionæren ville kunne opnå,  

 såfremt han den 19. maj 1993 ikke realistisk kunne påregne at  

 kunne sælge sin aktiepost uden omsættelighedsbegrænsning.
I  

 denne situation var handelsværdien for aktionærens  

 minoritetsaktiepost den kurs, som han havde udsigt til at opnå under  

 hensyn til mulighederne for afståelser under iagttagelse af  

 omsættelighedsbegrænsningen den 19. maj 1993.
Den højeste handelsværdi vil kunne  

 fastsættes til den kurs, som minoritetsaktionæren ville kunne  

 opnå, såfremt han med stor sandsynlighed kunne påregne at  

 kunne sælge sin aktiepost uden omsættelighedsbegrænsning.
I  

 denne situation var handelsværdien for aktionærens  

 minoritetsaktiepost tæt på den kurs, som han ville have kunnet  

 opnå, såfremt hans aktiepost ikke havde været underlagt  

 omsættelighedsbegrænsninger.
 Grundet den periode der altid ligger forud for den meget  

 sandsynlige afståelse af aktieposten uden  

 omsættelighedsbegrænsninger, vil handelsværdien den 19. maj  

 1993 dog ikke kunne fastsættes til handelsværdien uden  

 omsættelighedsbegrænsninger ved en senere afståelse, dels  

 på grund af den usikkerhed, der vil være i perioden og dels  

 på grund af den manglende forrentning i perioden.
 I relation til værdien af selskabet ved et samlet  

 salg af alle aktierne skal det bemærkes, at forventningerne hertil  

 påvirker handelsværdien af en minoritetsaktiepost.  

 Handelsværdien af en minoritetsaktiepost fastsættes således  

 under hensyn til alle relevante omstændigheder herunder værdien  

 af selskabet ved et samlet salg.
 Når handelsværdien af en minoritetsaktiepost  

 med omsættelighedsbegrænsninger er fundet under hensyn til  

 mulighederne for afståelse uden iagttagelse af  

 omsættelighedsbegrænsningerne, skal der således ikke  

 efterfølgende tages hensyn til forventningerne til  

 handelsværdien ved et samlet salg af selskabet, idet dette hensyn  

 allerede taget én gang.
 Omsættelighedsbegrænsningerne i A var  

 motiveret af et ønske om at holde sammen på selskabet med  

 henblik på et senere samlet salg eller børsnotering.
Hertil kommer, at direktionen i A den 19. maj 1993 var i  

 forhandlinger med B om en samlet overdragelse af aktiekapitalen.
Henset til  

 bl.a. direktørens massive opkøb af aktier til den lave  

 omsættelighedsbegrænsningskurs i perioden, må  

 forventningerne til et gunstigt resultat af forhandlingerne have været  

 betragtelige.
 Sammenholdt med bestemmelserne om tidsbegrænsning og  

 bortfald af omsættelighedsbegrænsningen i  

 aktionæroverenskomsten og vedtægterne må det lægges  

 til grund, at en afståelse uden omsættelighedsbegrænsninger  

 var en realistisk mulighed for minoritetsaktionærerne den 19. maj  

 1993.
 Der skal derfor ikke ses bort fra merværdierne i  

 selskabet.
 Syns- og skønsmændene vurderede, at  

 handelsværdien af en minoritetsaktiepost var den samme for alle 3  

 aktieklasser.
Ved beregningen af handelsværdien havde syns- og  

 skønsmændene valgt at anvende price/earning-metoden.
Syns- og  

 skønsmændene vurderede handelsværdien under hensyn til  

 omsættelighedsbegrænsningen, men udtalte, at denne ikke havde  

 indflydelse på handelsværdien af aktier i A.
Der skulle dog  

 korrigeres for selskabets specifikke risiko samt den manglende  

 børsnotering.
 Ved korrektionen begik skønsmændene  

 imidlertid en regnefejl, men syns- og skønsmændene fandt ikke  

 anledning til efterfølgende at korrigere den forkert beregnede kurs,  

 idet skønnet ifølge syns- og skønsmændene ikke  

 alene var baseret på beregningen.
 Dette harmonerer imidlertid ikke med det forhold, at syns-  

 og skønsmændene i deres syns- og skønsrapport nåede  

 frem til netop den handelsværdi, der fulgte af den forkert beregnede  

 kurs.
 Den på baggrund af syns- og  

 skønserklæringen korrekt udregnede kurs må derfor  

 lægges til grund som værende den kurs, som syns- og  

 skønsmændene burde være nået frem til ifølge  

 deres egen metode og argumentation herfor.
 Denne kurs er 985.
 Ligningsrådet finder, at bestemmelserne om  

 omsættelighedsbegrænsningen og formålet hermed samt de  

 realistiske muligheder for afståelse uden begrænsninger og syns-  

 og skønsmændenes vurderinger samlet må føre til, at  

 handelsværdien for minoritetsaktionærerne i A den 19. maj 1993  

 var kurs 985.
 Særreglen for ansatte aktionærer findes ikke  

 at kunne føre til en forskellig bedømmelse af disse  

 aktionærers aktieposter, når der henses til bestemmelsen om  

 aftrapning i aktionæroverenskomsten og vedtægterne.
Handelsværdien gælder endvidere for alle  

 minoritetsaktionærer uanset, at aktionærerne ikke besad den samme  

 viden om selskabets fremtidsmuligheder.
Det forhold, at direktøren i A  

 kendte til de intensive bestræbelser på et samlet salg af  

 virksomheden og derfor flittigt havde opkøbt aktier til  

 favørkurs i hele 1993, bevirker således ikke, at kursen på  

 hans aktier den 19. maj 1993 var højere end de af de andre  

 minoritetsaktionærernes aktieposter, der ikke kendte til  

 salgsbestræbelserne.
 Ligningsrådet fastsætter derfor  

 handelsværdien af en minoritetsaktiepost i A den 19. maj 1993 til kurs  

 985.
