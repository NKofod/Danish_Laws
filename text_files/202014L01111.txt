Betænkning afgivet af Social- og Ældreudvalget den 6. maj 2021 Betænkning over Forslag til lov om ændring af lov om Den Sociale Investeringsfond (Bemyndigelse til fastlæggelse af administrationsgrundlag m.v.) [af social- og ældreministeren (Astrid Krag)]:
1. Ændringsforslag Social- og ældreministeren har stillet 5 ændringsforslag til lovforslaget.
2. Indstillinger Et flertal i udvalget (S, V, SF, RV, KF, LA og ALT) indstiller lovforslaget til vedtagelse med de stillede ændringsforslag.
Et mindretal i udvalget (DF og NB) vil ved 3. behandling af lovforslaget stemme hverken for eller imod lovforslaget.
Mindretallet vil stemme for de stillede ændringsforslag.
Et andet mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget bemærker, at der med lovforslaget ændres væsentligt ved forudsætningerne for Den Sociale Investeringsfonds arbejde.
 De oprindelige principper om, at fondens arbejde kun skulle tage udgangspunkt i politisk besluttede temaer, og at investorer skulle investere i fondens samlede portefølje, blev fremhævet af flere partier ved fondens oprettelse i 2018 som vigtige værnsregler, der skulle begrænse private investorers indflydelse på social- og velfærdspolitiske indsatser i Danmark.
EL konstaterer, at der med dette lovforslag foretages væsentlige og substantielle lempelser af disse principper med den begrundelse, at det har vist sig vanskeligt at tiltrække kapital til fonden.
EL finder det bekymrende, at flertallet er villig til at kompromittere den politiske prioritering af sociale indsatser, og at flertallet i stedet giver private fonde mulighed for at udvælge indsatser at investere i, der lover størst økonomisk afkast.
 EL kan ikke støtte lovforslaget.
4. Ændringsforslag med bemærkninger Ændringsforslag Til § 1 Af social- og ældreministeren, tiltrådt af udvalget:
 1) Efter nr. 2 indsættes som nyt nummer:
»01. I § 4 ændres »§ 1, stk. 2 og 3« til: »§ 1, stk. 2 og 4«.« [Konsekvensændring] 2) I den under nr. 6 foreslåede ændring af § 7 ændres i stk. 3 »Den Sociale Investeringsfond« til: »Fonden«.
[Sproglig korrektion] 3) Efter nr. 7 indsættes som nyt nummer:
»02. I § 9, stk. 5, ændres »§ 1, stk. 3« til: »§ 1, stk. 4«.« [Konsekvensændring] 4) I den under nr. 9 foreslåede § 10 a ændres i stk. 1 og 2 »Den Sociale Investeringsfond« til: »fonden«.
[Sproglig korrektion] Til § 2 5) Datoen »den 1. april 2021« ændres til: »den 1. juni 2021«.
[Ændring af lovens ikrafttrædelsesdato] Bemærkninger Til nr. 1 Det fremgår af § 4 i lov om Den Sociale Investeringsfond, at fonden for at opnå og fremme sine formål, jf. § 1, stk. 2 og 3, kan anvende en række i bestemmelsen oplistede forretningsdispositioner og finansieringsformer mod vederlag, herunder kombinationer af disse.
 Med lovforslagets § 1, nr. 1, foreslås det, at der i § 1 i lov om Den Sociale Investeringsfond indsættes et nyt stk. 3, og at det gældende stk. 3 bliver stk. 4.
 Som konsekvens af det foreslåede nye stk. 3 i § 1 i lov om Den Sociale Investeringsfond foreslås det, at henvisningen i lovens § 4 til det gældende § 1, stk. 3, ændres til en henvisning til § 1, stk. 4.
 Ændringsforslaget er således alene en konsekvensændring som følge af lovforslagets § 1, nr. 1.
Til nr. 2 Med lovforslagets § 1, nr. 6, foreslås det, at der i § 7 i lov om Den Sociale Investeringsfond indsættes et nyt stk. 2 og 3. Det fremgår af det foreslåede § 7, stk. 3, at Den Sociale Investeringsfond skal sikre, at der så vidt muligt er investorer til investerings- og udviklingsprojekter inden for alle de politisk besluttede temaer for fondens arbejde.
 Med ændringsforslaget foreslås det, at ordene Den Sociale Investeringsfond ændres til »Fonden«.
 I lov om Den Sociale Investeringsfond fremgår fondens fulde navn alene af lovens titel og § 1. I alle øvrige bestemmelser i loven er fonden alene omtalt som »fonden«.
 Med ændringsforslaget foreslås således alene en sproglig korrektion af det foreslåede nye § 7, stk. 3, i lov om Den Sociale Investeringsfond.
Til nr. 3 Det fremgår af § 9, stk. 5, i lov om Den Sociale Investeringsfond, at social- og ældreministeren kan tilbagekalde et bestyrelsesmedlems udnævnelse, hvis bestyrelsesmedlemmet selv anmoder herom, eller hvis forudsætningerne for bestyrelsesmedlemmets udnævnelse bortfalder, herunder fordi bestyrelsesmedlemmet har medvirket til at træffe dispositioner på fondens vegne i strid med de temaer, der er besluttet i forbindelse med forhandlingerne om finansloven, jf. § 1, stk. 3, i lov om Den Sociale Investeringsfond.
 Med lovforslagets § 1, nr. 1, foreslås det, at der i § 1 i lov om Den Sociale Investeringsfond indsættes et nyt stk. 3, og at det gældende stk. 3 bliver stk. 4.
 Som konsekvens af det foreslåede nye stk. 3 i § 1 i lov om Den Sociale Investeringsfond foreslås det, at henvisningen i lovens § 9, stk. 5, til det gældende § 1, stk. 3, ændres til en henvisning til § 1, stk. 4.
 Ændringsforslaget er således alene en konsekvensændring som følge af lovforslagets § 1, nr. 1.
Til nr. 4 Med lovforslagets § 1, nr. 9, foreslås det, at der indsættes en ny § 10 a i lov om Den Sociale Investeringsfond.
Det fremgår af det foreslåede nye § 10 a, stk. 1, at årsregnskabet for Den Sociale Investeringsfond skal revideres af en statsautoriseret revisor udpeget af bestyrelsen.
Det fremgår af det foreslåede nye § 10a, stk. 2, at ved revisorskift skal såvel bestyrelsen for Den Sociale Investeringsfond som revisor orientere social- og ældreministeren om årsagen til skiftet.
 Med ændringsforslaget foreslås det, at ordene Den Sociale Investeringsfond i de foreslåede nye § 10 a, stk. 1 og 2, ændres til »fonden«.
 I lov om Den Sociale Investeringsfond fremgår fondens fulde navn alene af lovens titel og § 1. I alle øvrige bestemmelser i loven er fonden alene omtalt som »fonden«.
 Med ændringsforslaget foreslås således alene en sproglig korrektion af de foreslåede nye § 10 a, stk. 1 og 2, i lov om Den Sociale Investeringsfond.
Til nr. 5 Med lovforslagets § 2 foreslås det, at loven træder i kraft den 1. april 2021.
 Som følge af regeringens beslutning om at udskyde behandlingen af visse lovforslag grundet den særlige situation med håndteringen af covid-19, har behandlingen af lovforslaget været udskudt.
 Det foreslås derfor, at ikrafttrædelsestidspunktet ændres fra den 1. april 2021 til den 1. juni 2021, så Folketinget har tilstrækkelig tid til at behandle lovforslaget.
5. Udvalgsarbejdet Lovforslaget blev fremsat den 10. februar 2021 og var til 1. behandling den 2. marts 2021. Lovforslaget blev efter 1. behandling henvist til behandling i Social- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Teknisk gennemgang Social- og ældreministeren  og medarbejdere fra Social- og Ældreministeriet har den 23. marts 2021 foretaget en teknisk gennemgang af lovforslaget over for udvalget.
Høringssvar Et udkast til lovforslaget har inden fremsættelsen været sendt i høring, og social- og indenrigsministeren sendte den 9. november 2020 dette udkast til udvalget, jf.
SOU alm. del  bilag 52. Den 10. februar 2021 sendte social- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 9 bilag på lovforslaget.
Spørgsmål Udvalget har under udvalgsarbejdet stillet 9 spørgsmål til social- og ældreministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Andreas Steenberg (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Brigitte Klintskov Jerkel (KF) Mette Abildgaard (KF) Mette Thiesen (NB) Ole Birk Olesen (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
