Arealpris ejendomsforringelse Fra en 2,2 ha stor landbrugsejendom, der anvendtes til rideheste og lå som en kile ind i byzonearealer, afstås ca. 4000 m2 til vejanlæg.
 Antaget, der ikke var knyttet nogen forventningsværdi til arealet, der i forslag til kommuneplan fortsat var beliggende i landzone.
År 1985 den 7. februar afsagde taksationskommissionen for Århus amts sydlige kreds i sag nr. 9/84 taksation efter begæring af Århus kommune, Århus, hos Allan Nohr Christiansen, Jelshøjvej 15, Højbjerg, som ejer af ejendommen matr. nr. 1 a, Skåde by, Skåde, beliggende Jelshøjvej 15, Højbjerg, sålydende KENDELSE:
 I anledning af, at Århus kommune efter reglerne i lov om offentlige veje, lovbekendtgørelse nr. 585 af 20.11.1975 § 47 ff. den 18. november 1983 har besluttet ved ekspropriation at erhverve ejendomsret til et areal til anlæg af Ringvej syd i Århus, har advokat Morten Henriksen, Århus, på vegne af Århus kommune ved skrivelse af 24. august 1984 anmodet taksationskommissionen om i medfør af lov om offentlige veje § 51, stk. 7, at afgøre erstatningsspørgsmålet vedrørende ejendommen matr. nr. 1 a, Skåde by, Skåde, beliggende Jelshøjvej 15, Højbjerg, tilhørende Allan Nohr Christiansen, Jelshøjvej 15, Højbjerg.
 Taksationskommissionen har den 17. januar 1985 besigtiget ejendommen og afholdt møde med parterne.
 Vedrørende ejendommen:
Ejendommens samlede areal er 22038 m2. Ejendommen udgør en landbrugsejendom.
Ejendomsværdi pr. 1. april 1983 er kontant 570.000 kr., heraf grundværdi 28.500 kr., og grundværdi vedrørende stuehus 2.000 kr. svarende til kontant 1,29 kr./m2. Ejendommen er beliggende i landzone.
Nogle omliggende arealer ligger i byzone.
Ejeren anvender ejendommen til beboelse og rideheste.
En del af ejendommen er i Århus kommunes lokalplan nr. 39 sikret til offentlige formål (vej- og stianlæg). Lokalplanen overfører ikke det eksproprierede areal til byzone.
Den 26. august 1976 er tinglyst dokument om, at et ca. 222 m2 stort areal af ejendommen er sikret til fri oversigt.
 Ekspropriationens omfang:
Til anlæg af Ringvej Syd og omlægning af Jelshøjvej og Skåde Højgårdsvej eksproprieres                         ca. 3670 m2 heraf servitutbelagt areal                               ca.  222 m2 Et afskåret areal eksproprieres evt. ca.  360 m2 Århus kommune har efter sin endelige påstand påstået erstatningen for arealafståelse fastsat til 3,50 kr/m2 samt for flytning af hegn 1.000 kr.
 Ejeren har påstået erstatningen for arealafståelse fastsat til 80 kr/m2 og har desuden påstået sig tilkendt advokatomkostninger svarende til sædvanlig proceduresalær.
Århus kommune har til støte for sin påstand bl. a. anført, at det eksproprierede areal ligger i landzone, og det kan ikke anses for godtgjort, at ejeren har haft en berettiget forventning om, at arealet ville blive overført til byzone.
Restejendommen er stadig så stor, at den ikke mister nogen herlighedsværdi.
Erstatning for evt. skade på ladebygningen hører under civilt søgsmål.
Ejeren har til støtte for sin påstand bl.a. anført, at der skal ydes fuldstændig erstatning, hvilket svarer til salgs- eller købsværdi af et tilsvarende areal i et tilsvarende attraktivt område.
Ejeren har haft berettiget forventning om, at arealet, der ligger som en kile ind i byzonearealerne, ville overgå til byzone, idet nogle af de omliggende arealer ligger i byzone.
Erstatningen skal derfor langt overstige sædvanlig erstatning for landbrugsjord.
Der bør endvidere ydes erstatning for mistet herlighedsværdi, idet ejendommen bliver formindsket med ca. 16 %, og der bør derudover ydes en betydelig ulempeerstatning, herunder erstatning for flytning af hegn.
 Der er mellem parterne enighed om, at erstatningen skal forrentes med diskontoen + 1 % fra 18. november 1983, til betaling sker.
 Kommissionens synspunkter:
Det eksproprierede areal ligger i landzone, og ejeren findes efter det oplyste ikke at have haft nogen berettiget forventning om arealets overgang til byzone.
Under hensyn til ejendommens tidligere størrelse, sammenholdt med terrænforholdene på det eksproprierede areal, findes ejendommens anvendelsesværdi til hesteopdræt eller lignende formål at være forringet.
Kommissionen finder, at erstatningen for arealafståelse passende kan fastsættes til 5 kr./m2, dog findes erstatningen for det areal, der er pålagt oversigtsservitut, at burde fastsættes til 2,50 kr/m2. Da det afskårne areal ikke findes at kunne udnyttes på rimelig måde, finder kommissionen at ejeren i medfør af lov om offentlige veje § 51, stk. 3, kan kræve, at kommunen overtager det areal, der bliver afskåret ved en vejlinie.
Erstatningen for samtlige ulemper, herunder ejendomsforringelser, haveforstyrrleser og flytning af hegn, findes at burde fastsættes til 5.000 kr.
Med sagsomkostninger forholdes som nedenfor bestemt.
 Thi bestemmes:
 I anledning af den omtalte ekspropriation skal Århus kommune betale til Allan Nohr Christiansen, Jelshøjvej 15, Højbjerg, som ejer af ejendommen matr. nr. 1 a, Skåde by, Skåde, følgende beløb:
 For afståelse af ca. 3808 m2 (evt. 3.670+360m2) betales efter endelig opmåling 5 kr./m2 eller ialt ca. 19.040 kr.
 For afståelse af ca. 222 m2, der er belagt med oversigtsservitut, betales efter endelig opmåling 2,50 kr./m2 eller ialt ca. 555 kr.
 For samtlige ulemper, herunder ejendomsforringelser, haveforstyrelser og flytning af hegn betales 5.000 kr.
 I sagsomkostninger betales 1.500 kr., incl. moms.
 Erstatningsbeløbene forrentes med en årlig rente svarende til diskontoen pr. 18. november 1983 + 1 % fra den 18. november 1983, til betaling sker.
