Bekendtgørelse af lov om visse forholdsregler i henhold til De Forenede Nationers pagt Herved bekendtgøres lov nr. 156 af 10. maj 1967 om visse forholdsregler i henhold til De Forenede Nationers pagt med de ændringer, der følger af § 2 i lov nr. 228 af 6. juni 1985 og § 3 i lov nr. 490 af 17. juni 2008.
 § 1. Efter forhandling med det udenrigspolitiske nævn kan der ved kgl. anordning træffes sådanne forholdsregler, som Danmark i medfør af De Forenede Nationers pagt er forpligtet til at iværksætte til gennemførelsen af beslutninger, der er truffet af sikkerhedsrådet i overensstemmelse med art. 41, jfr. art. 39, i pagtens kapitel VII.
 Stk. 2. Endvidere kan der i en sådan anordning fastsættes bestemmelser om, at udbyttet ved overtrædelser af anordningen skal konfiskeres.
 Stk. 3. Forholdsreglerne kan omfatte handlinger, som foretages uden for den danske stat af personer, der har dansk indfødsret, er bosat i den danske stat eller har lignende fast ophold her i landet.
 § 2. Loven træder i kraft ved bekendtgørelsen i Lovtidende.
 Lov nr. 490 af 17. juni 2008 om ændring af straffeloven og forskellige andre love indeholder følgende ikrafttrædelsesbestemmelse:
§ 8 Loven træder i kraft den 1. juli 2008.
