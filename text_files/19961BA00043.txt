Nr BSF 43 Forslag til folketingsbeslutning om udvisning af kriminelle udlændinge Fremsat af Tom Behnke (FP) Kim Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 29. oktober 1996 Folketinget opfordrer regeringen til i folketingsåret 1996-97 at fremsætte lovforslag, der sikrer, at udenlandske statsborgere, der er idømt og har afsonet en fængselsstraf for kriminalitet her i landet, udvises af Danmark ved afsoningens ophør.
Bemærkninger til forslaget Det er i en årrække blevet stadig mere tydeligt, at tilstrømningen af  

 udlændinge her til landet har ført til en markant forøgelse af kriminalitet  

 på en række områder.
 Selv om der langtfra foreligger tilfredsstillende kriminalstatistikker til  

 belysning af kriminaliteten blandt indvandrere og asylansøgere, er det  

 åbenbart for enhver, at netop i disse grupper findes alvorlig og voksende  

 kriminalitet.
 Således kunne Rigspolitichefen i »Sammenlignende analyse af  

 kriminalitet begået i Danmark af danske og udenlandske statsborgere  

 1994« påvise, at udlændinge er klart overrepræsenteret blandt de  

 kriminelle i Danmark.
 Dagspressen og repræsentanter for politimyndigheden har således ved en  

 række lejligheder peget på den voksende kriminalitet blandt udlændinge.
 Blandt de typer af kriminel adfærd, der fra politiets, andre myndigheders  

 og dagspressens side hyppigt peges på, kan nævnes:
- organiseret narkokriminalitet, f.eks. indførsel af og handel med heroin,  

 ofte med nordafrikanske eller andre afrikanske statsborgere som mellemmænd og  

 ofte med unge danskere som ofre, - organiseret udsmugling af stjålne automobiler og andre tyvekoster og  

 hælervarer til destinationer i Østersøområdet, - organiseret indbrudskriminalitet i danske hjem, i et vist omfang  

 tilrettelagt af egentlige bander bestående af indvandrere eller asylsøgere  

 fra Eksjugoslavien eller fra Rusland eller andre områder i det tidligere  

 Sovjetunionen, - voldskriminalitet med øget anvendelse af knive og andre våben som  

 trussel f.eks. under udøvelse af røverier, - tricktyverier, hvor især enlige pensionister, men også andre grupper  

 franarres kontanter eller værdigenstande, - fremstilling og salg af falske danske pas til udlændinge, der søger  

 indrejse her i landet, - ulovlig våbenbesiddelse, herunder af bl.a. knive og skydevåben, - ulovlig menneskesmugling eller planlægning af sådan indsmugling af  

 udlændinge her til landet f.eks. som bådflygtninge eller grænsegængere, - udlændinges indgåelse af proformaægteskaber med danske statsborgere for  

 at kunne opnå opholdstilladelse her i landet, - etniske gruppers indbyrdes sammenstød, herunder med udøvelse af vold  

 f.eks. af organiserede »tæskehold«, eller trusler om vold, hærværk  

 eller brug af skydevåben.
Mange tusinde danskere har direkte eller indirekte været berørt af den  

 stigende udlændingekriminalitet.
Det vidner mængden af politianmeldelser,  

 anmeldelser til forsikringsselskaberne og også henvendelser til politikerne  

 og til dagspressen om.
Desværre har der fra det politiske flertal været meget ringe vilje til at  

 tage advarslerne fra befolkningen alvorligt.
Kun Fremskridtspartiet har  

 konsekvent gennem en årrække ført en udlændingepolitik, der først og fremmest  

 sætter den danske befolknings interesser og sikkerhed i højsædet.
Der  

 henvises herom til de lovforslag og beslutningsforslag, Fremskridtspartiet  

 har fremsat på området, f.eks. skærpelse af betingelserne for opnåelse af  

 dansk indfødsret, kvoteordning for antallet af givne danske statsborgerskaber  

 pr. år, øget brug af visumpligt, ingen kommunal stemmeret for ikkedanskere  

 med undtagelse af EU-borgere og nordiske statsborgere og folkeafstemning om  

 udlændingespørgsmål.
Regeringen har kun taget meget få og spredte tilløb til at kortlægge og  

 bekæmpe udlændingekriminaliteten.
Dog er Fremskridtspartiet bekendt med, at  

 der under Indenrigsministeriet er nedsat et ekspertudvalg, der skal se på  

 muligheden for at ændre udvisningsreglerne.
Fremskridtspartiet mener dog, at  

 der er behov for at fremskynde udvalgsarbejdet, da man jævnligt i pressen kan  

 læse om personer, der øjensynlig ingen respekt har for det danske retssystem  

 og gang på gang overtræder straffeloven.
Det er senest bl.a. set med  

 narkokriminalitet på Vesterbro, hensynsløs vold mod ung mand i taxa, begået  

 af indvandrere i Århus etc.
Fremskridtspartiet kan ikke bare se passivt til,  

 når personer, der klart burde udvises af Danmark, ikke bliver det, fordi et  

 udvalg ikke har afgivet betænkning.
Daværende justitsminister Erling Olsen erkendte over for Ritzau den 29.  

 september 1993, at »der ligger en meget stor opgave i at forklare  

 asylansøgere, at Danmark ikke accepterer hæleri og butikstyveri, og at det  

 har konsekvenser for dem selv«.
Den udtalelse fremsatte  

 justitsministeren efter en opgørelse fra ministeriet, der viste, at  

 asylansøgere i 1992 stod bag mellem 5 og 25 pct. af samtlige anmeldte  

 butikstyverier i 15 politikredse.
Det Kriminalpræventive Råd har i et udvalg for kriminalpræventiv  

 orientering beskæftiget sig med problemerne om indvandrerkriminalitet.  

 Udvalgets undersøgelser - ikke mindst af svenske erfaringer - sandsynliggør,  

 at oplysning i form af brochurer og lign. ikke vil nå ud til de pågældende  

 målgrupper.
Rådet peger også på, at indvandrerkriminaliteten formentlig har  

 været i vækst, mens undersøgelserne har stået på, og at der i offentligheden  

 bl.a. fokuseres på unge 2. generations indvandrere, der begår  

 berigelsesforbrydelser og vold. (Kilde: Redegørelse fra den af  

 forretningsudvalget nedsatte arbejdsgruppe vedrørende Det Kriminalpræventive  

 Råds mål og midler i 90-erne, oktober 1992).
 Ligeledes har de katastrofale tilstande med udenlandske narkopushere på  

 Vesterbro i København påvist behovet for opstramning af udvisningsreglerne.  

 Derfor har dette forslag fået fornyet aktualitet.
Også indenrigsministeren har i øvrigt udtrykt tilslutning til en  

 opstramning (Morgenavisen Jyllands-Posten den 20. september 1996).  

 Opfordringer til justitsministeren om at fremskaffe fyldestgørende statistisk  

 materiale om udlændingekriminaliteten er kun imødekommet på usystematisk og  

 spredt måde.
Der foreligger derfor i dag ikke noget gennemarbejdet og  

 tilfredsstillende statistisk materiale, der kan afsvække eller afkræfte den  

 opfattelse, der har dannet sig i befolkningen, nemlig at  

 udlændingekriminaliteten i dag er en alvorlig trussel mod den danske  

 befolknings sikkerhed.
Problemerne med udlændingekriminaliteten berører også lovlydige udlændinge  

 i Danmark.
For eksempel siger en tidligere muslim, Fredun Khdavandegar, der  

 nu hedder Peter Vandgaard, til B.T. den 9. februar 1994, at »hvis man  

 vil bo i Danmark, må man rette sig efter de danske love.
Medmindre kriminelle  

 indvandrere og flygtninge direkte risikerer dødsstraf, bør de derfor sendes  

 tilbage til deres hjemland«.
Videre siger Peter Vandgaard, at de  

 kriminelle udlændinge bærer en meget stor del af skylden for racisme og  

 frememdhad i Danmark.
Lignende udtalelser er kommet fra medlemmer af den  

 københavnske borgerrepræsentation, der har etnisk baggrund.
 Derfor fremsættes dette beslutningsforslag nok så meget af hensyn til de  

 udlændinge, der sagtens kan finde ud af at opføre sig i overensstemmelse med  

 den danske lovgivning.
 Der er desværre ikke udsigt til, at problemerne med udlændinges  

 kriminalitet bliver mindre, snarere tværtimod, idet antallet af udlændinge i  

 Danmark stiger og stiger, fordi et folketingsflertal ikke i tide har fået  

 taget alvorlige skridt til at vende strømmen.
Fremskridtspartiet mener, at det må være et helt naturligt, rimeligt og  

 nødvendigt skridt at udvise kriminelle udlændinge, straks efter at de har  

 afsonet deres fængselsstraf.
Dette bør ske, uanset om de pågældende har  

 opholdstilladelse her i landet.
Selv om den pågældende udlænding har opholdt sig i Danmark i flere år,  

 skal det ikke være en undskyldning for at begå grov kriminalitet.
Der skal i  

 denne forbindelse gøres opmærksom på, at det ikke er simple trafikforseelser,  

 førstegangs spirituskørsel, butikstyveri etc., der er tale om, idet disse  

 forseelser typisk (højst) vil blive takseret til hæftestraf.
Når der idømmes  

 fængselsstraf, er det sædvanligvis for grovere eller gentagne forbrydelser.  

 Fængsel idømmes på livstid eller på tid, ikke under 30 dage og ikke over 16  

 år (hvis særlig hjemmel 20 år). Hæfte idømmes fra 7 dage til 6 måneder.
Der  

 er endvidere forskel på afsoningsformen, idet hæftestraffen må antages at  

 være en del mildere end fængselsstraffen.
Nærværende forslag retter sig kun  

 mod ikkedanske statsborgere, der er idømt og har afsonet fængselsstraffe.
Man må forvente, at jo længere en person har opholdt sig i landet, jo  

 større er vedkommendes viden om dansk strafferet.
Når en udlænding er vidende  

 om, at en fængselsstraf fører til udvisning, må man håbe eller formode, at  

 vedkommende afholder sig fra at begå den pågældende forbrydelse.
Et længere  

 ophold i Danmark kan ikke berettige til, at der ikke forekommer udvisning.
Fremskridtspartiet er villig til at diskutere en grænse for, hvilken straf  

 der fører til udvisning, dvs. om grænsen for idømt og afsonet fængselsstraf  

 skal hæves, før udvisning kommer på tale.
Det kunne være en ubetinget  

 fængselsstraf af en anden varighed end minimumsstraffen - 30 dages fængsel -  

 og/eller en gentagen overtrædelse af straffeloven.
Endvidere kan det  

 diskuteres, om også en længerevarende hæftestraf skal føre til udvisning.
Ud over overtrædelse af straffeloven er der andre områder, hvor udvisning  

 efter forslagsstillernes mening bør forekomme.
Det drejer sig om overtrædelse  

 af våbenloven og overtrædelse af lov om euforiserende stoffer.
Grove eller  

 gentagne overtrædelser af disse love bør efter Fremskridtspartiets mening  

 også føre til udvisning.
Derfor bør det også overvejes at inddrage disse  

 tilfælde i reglerne om udvisning af kriminelle udlændinge.
Det ville f.eks.  

 ramme pushere på Vesterbro, København, og imødegå en internationalisering af  

 rockerkrigen.
Fremskridtspartiet er overbevist om, at en opstramning på området ud over  

 at sortere de brodne kar væk også vil have en præventiv effekt.
F.eks. har  

 nogle af gambierne, der hensynsløst sælger narko til unge mennesker, udtalt,  

 at fængsel i Danmark er bedre end at vende hjem til Gambia.
Derfor er den  

 eneste straf, der vil have præventiv virkning på disse personer, en  

 udvisningsstraf.
Samtidig skal det stå klart, at udvisning efter afsoning af fængselsstraf  

 medfører indrejseforbud for bestandig.
Dette gennemføres ved  

 fingeraftrykskontrol ved ud- og indrejse.
Det vil være utåleligt og uforståeligt for den danske befolkning, hvis vi  

 skal opleve en fortsat voldsom vækst i kriminaliteten som en konsekvens af  

 regeringens udlændingepolitik.
Vi kan og skal ikke huse udlændinge, der  

 kynisk udnytter Danmarks naive gæstfrihed til at drive handel med heroin,  

 begå indbrudskriminalitet, voldsforbrydelser, drab, voldtægt og anden  

 alvorlig straffelovskriminalitet.
 Almindeligt samfundssind taler med styrke for at vedtage dette  

 beslutningsforslag.
 Beslutningsforslaget er - med reviderede bemærkninger - en genfremsættelse  

 af et senest i folketingsåret 1995-96 fremsat beslutningsforslag (se  

 Folketingstidende 1995-96, forhandlingerne side 256, 905 og 6084, tillæg A  

 side 1503 og tillæg B side 592).
Skriftlig fremsættelse Tom Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvisning af kriminelle  

 udlændinge.
(Beslutningsforslag nr.
B 43).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
