Skriftlig fremsættelse (6. oktober 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension (Særlig adgang til oplysninger fra Rigsarkivet for ansøgere af tidlig pension m.v.) (Lovforslag nr.
L 17) Lovforslaget fremsættes i forlængelse af Aftale om en ny ret til tidlig pension af 10. oktober 2020 mellem regeringen (Socialdemokratiet), Dansk Folkeparti, Socialistisk Folkeparti og Enhedslisten.
 Med lovforslaget foreslås det at skabe de lovgivningsmæssige rammer for, at ansøgere om tidlig pension kan anmode Rigsarkivet om relevante oplysninger, uden at anvende arkivlovens bestemmelser om ret til egenacces.
Rigsarkivet skal som følge af lovforslaget udlevere relevante oplysninger til borgere, der anmoder herom, til brug for Udbetaling Danmarks behandling af borgerens ansøgning om tidlig pension.
Udlevering af oplysningerne vil ske uafhængigt af arkivlovens regler om egenacces, og i stedet via en særlig indgang til Rigsarkivet for ansøgere af tidlig pension.
Rigsarkivet vil med den særlige indgang udlevere oplysningerne til borgeren hurtigere, end det ellers vil være muligt.
 Lovforslaget foreslås at træde i kraft den 15. november 2021.
Det har siden 1. august 2021 været muligt for borgere at ansøge om tidlig pension.
I samme anledning er det gjort muligt for borgere, der ansøger om tidlig pension, at anmode om relevante oplysninger hos Rigsarkivet til brug for anciennitet på arbejdsmarkedet via en særlig blanket.
Anmodning via den særlige blanket har været tilgængelig for ansøgere om tidlig pension siden 1. august 2021. Anmodningerne indgives efter arkivlovens regler om egenacces.
Lovforslaget indeholder en overgangsordning om behandlingen af de anmodninger hos Rigsarkivet, som er indgivet i perioden fra 1. august 2021 og indtil lovens ikrafttræden, og som ikke er færdigbehandlede.
Overgangsordningen vil gøre det muligt for Rigsarkivet at udlevere oplysninger efter de nye regler, for de anmodninger, der er indgivet til Rigsarkivet inden lovens ikrafttræden.
 Med lovforslaget afsættes der i alt 12,1 mio. kr. til etablering og drift i 2021 og 2022 af en ny ordning i Rigsarkivet til understøttelse af ansøgere til tidlig pension.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
