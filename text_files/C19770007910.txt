 1. Oversigt over almindelige  

 gennemførelsesbestemmelser m.v.
I forbindelse med gennemførelsen af lov nr. 279 af 26. maj 1976 om ligsyn  

 m.v., som træder i kraft den 1. april 1977, har justitsministeriet udstedt  

 bekendtgørelse nr. 45 af 7. februar 1977 om dødsattester og bekendtgørelse  

 nr. 46 af 7. februar 1977 om lægers adgang til at foretage ligsyn og udstede  

 dødsattest.
Bekendtgørelserne træder ligeledes i kraft den 1. april 1977.
 I tilslutning til den nye ligsynslov har sundhedsstyrelsen udstedt  

 cirkulære af 10. marts 1977 om ligsyn og udstedelse af dødsattester m.v.
 Indenrigsministeriet har samtidig i medfør af lov nr. 67 af 31. marts 1953  

 om karantæneforanstaltninger mod smitsomme sygdomme udstedt bekendtgørelse  

 nr. 84 af 7. marts 1977 om transport af lig til eller fra udlandet.  

 Bekendtgørelsen træder i kraft den 1. april 1977. Sundhedsstyrelsen har ved  

 cirkulære af 10. marts 1977 fastsat nærmere regler for udstedelse af ligpas.
 2. Dødsattester.
Ved bekendtgørelse nr. 45 af 7. februar 1977 om dødsattester er det  

 bestemt, at disse skal udfærdiges på en ny blanket - formular 1231, grå.  

 Denne blanket skal anvendes ved ethvert dødsfald, herunder også dødfødsel.  

 Sundhedsstyrelsen har i bilag 1 til cirkulære af 10. marts 1977 om ligsyn og  

 udstedelse af dødsattester m.v. fastsat nærmere retningslinier for udfyldelse  

 af dødsattester.
I tilknytning til den nye dødsattestformular er der  

 udarbejdet en udskrift af dødsattester til brug ved udstedelse af ligpas.
 Såfremt dødsattest udfærdiges efter retslægelige ligsyn, skal  

 underskriftrubrik D på dødsattestformularens forside anvendes til politiets  

 påtegning i medfør af ligsynslovens § 9, stk. 2. 2. punktum.
 3. Lægers inhabilitet.
A.
Ved bekendtgørelse nr. 46 af 7. februar 1977 om lægers adgang til at  

 foretage ligsyn og udstede dødsattest er der fastsat bestemmelser om lægers  

 inhabilitet på dette område.
Efter bekendtgørelsens § 1 må en læge ikke  

 foretage ligsyn og udstede dødsattest, når den afdøde har været lægens  

 ægtefælle, er lægens barn m.v., slægtning i opstigende linie, eller på  

 dødstidspunktet tilhørte lægens husstand.
 I tilknytning hertil har kirkeministeriet ved cirkulærskrivelse af 24.  

 marts 1977 om dødsattester bl.a. anmodet de som begravelsesmyndighed  

 fungerende præster og kordegne om at have opmærksomheden henledt på de  

 tilfælde, hvor det af dødsattesten m.v. fremgår, at bekendtgørelsens § 1 er  

 overtrådt, eller hvor der er grund til mistanke herom, og i givet fald  

 omgående at foretage indberetning til politiet - bilagt dødsattesten.
 Har en læge udstedt en dødsattest i strid med bekendtgørelsens § 1, bør  

 der så vidt muligt afholdes et retslægeligt ligsyn og udstedes en ny  

 dødsattest af embedslægen.
Sundhedsstyrelsen har samtidig ved cirkulærskrivelse af 21. marts 1977 om  

 embedslægernes opgaver i forbindelse med den rutinemæssige gennemgang af  

 dødsattester bl.a. anmodet embedslægerne om at have opmærksomheden henledt på  

 tilfælde, hvor det af dødsattesten m.v. fremgår, at lægen efter  

 bekendtgørelsens § 1 er inhabil, eller der er grund til mistanke herom.  

 Såfremt dette er tilfældet, vil embedslægen straks foretage indberetning til  

 politiet.
Har en læge udstedt en dødsattest i strid med bekendtgørelsens § 1,  

 bør der også i disse tilfælde så vidt muligt afholdes et retslægeligt ligsyn  

 og udstedes en ny dødsattest af embedslægen.
Hvis ligbrænding eller  

 begravelse ikke gør det praktisk muligt at afholde et sådant ligsyn, bør  

 embedslægen på grundlag af politirapport afgøre, om der er tilstrækkeligt  

 grundlag for at udstede en ny dødsattest.
Foreningen af politimestre i Danmark har i tilslutning hertil bl.a.  

 udtalt, at embedslægens indberetning i disse tilfælde, hvor ligbrænding eller  

 begravelse i almindelighed har fundet sted, ikke bør føre til, at politiet  

 uden videre indleder en omfattende politimæssig efterforskning med henblik  

 på, om der foreligger drab, men man vil, også uden at en sådan undersøgelse  

 foretages, ofte have mulighed for at danne sig et indtryk af, om der  

 foreligger sådanne særlige omstændigheder, at mistanke er begrundet, og en  

 nærmere undersøgelse bør iværksættes.
I så fald vil en sådan undersøgelse  

 også kunne indbefatte opgravning og undersøgelse af liget.
 Justitsministeriet kan tiltræde politimesterforeningens udtalelse.
B.
I tilslutning til den under A nævnte bekendtgørelse har  

 sundhedsstyrelsen i sit cirkulære af 10. marts 1977 om ligsyn og udstedelse  

 af dødsattester m.v. under punkt 3.4. henstillet, at en læge undlader at  

 foretage ligsyn og udstede dødsattest vedrørende personer, som de har et  

 særligt tilknytningsforhold til.
Som eksempler kan nævnes søskende og  

 uægteskabelige forbindelse m.v.
Kirkeministeriet har i forbindelse hermed i cirkulærskrivelse af 24. marts  

 1977 om dødsattester anmodet begravelsesmyndigheden om at underrette  

 embedslægen, såfremt begravelsesmyndigheden rent faktisk bliver bekendt med,  

 at en læge ved udstedelse af dødsattest har tilsidesat henstillingen.
Hvis  

 der er holdepunkter for mistanke om et kriminelt forhold, vil  

 begravelsesmyndigheden straks foretage indberetning til politiet.
 Sundhedsstyrelsen har endvidere i cirkulærskrivelse af 21. marts 1977  

 anmodet embedslægerne om at foretage indberetning til politiet, såfremt der i  

 tilfælde af en overtrædelse af nævnte henstilling er holdepunkter for  

 mistanke om et kriminelt forhold.
 4. Retslægeligt ligsyn.
A.
Vedrørende retslægelige ligsyn i Københavns kommune har  

 justitsministeriet i medfør af ligsynslovens § 5, stk. 2, godkendt, at  

 professoren i retsmedicin ved Københavns Universitet eller en af dennes  

 assistenter deltager i retslægelige ligsyn.
De pågældende træder endvidere i  

 stedet for den i ligsynslovens § 4, stk. 2, nr. 2 og 3, og § 5, stk. 1,  

 nævnte »embedslæge«.
Dette gælder for fremtiden også for  

 retslægelige ligsyn vedrørende personer, som er afgået ved døden på et  

 sygehus i Københavns kommune.
B.
Efter ligsynslovens § 4, stk. 1, jfr. § 3, stk. 1, nr. 6, skal der som  

 udgangspunkt iværksættes retslægeligt ligsyn, når dødsfald forekommer i  

 fængsler, arresthuse og lignende institutioner.
Opmærksomheden henledes på,  

 at tilføjelsen »lignende institutioner« kun omfatter institutioner  

 under Direktoratet for kriminalforsorgen.
 Vedrørende ligsynslovens § 5, stk. 2, bemærkes, at justitsministeriet -  

 udover professoren i retsmedicin ved københavns Universitet - har meddelt  

 professorerne ved retsmedicinsk institut i Århus og i Odense og deres  

 assistenter tilladelse til at deltage i retslægelige ligsyn i de tilfælde,  

 hvor de pågældende som statsobducenter deltager i en findestedsundersøgelse.
 For så vidt angår ligsynslovens § 5, stk. 2, 2. punktum, henledes  

 opmærksomheden på, at bestemmelsen navnlig vil kunne anvendes i  

 ekstraordinære situationer, hvor en embedslæge (embedslægeinstitution) er  

 forhindret, og hvor der ikke fungerer en vikar for embedslægen.  

 Justitsministeriet anmoder politimestrene om at forhandle med embedslægen  

 (embedslægeinstitutionen) om, hvilken eller hvilke stedlige læger der i disse  

 ekstraordinære tilfælde må anses som egnede til at blive tilkaldt.
 5. Retslægelig obduktion.
A.
Vedrørende ligsynslovens § 6, stk. 2, skal man meddele, at den ved  

 justitsministeriets cirkulæreskrivelse af 22. oktober 1970 fastlagte ordning  

 om foretagelse af lovmæssig obduktion i tilfælde af dødsfald, der må antages  

 at stå i forbindelse med misbrug af euforiserende stoffer, opretholdes.
Der  

 vedlægges kopi af cirkulæreskrivelsen.
B.
For så vidt angår ligsynslovens § 7, stk. 1, bemærkes, at den hidtidige  

 ordning, som fastlagt ved justitsministeriets cirkulære nr. 207 af 20.  

 december 1937 angående foretagelse af lovmæssige obduktioner, som ændret ved  

 cirkulære nr. 214 af 28. oktober 1959, indtil videre opretholdes med de  

 tilpasninger, som er sket i praksis.
Opmærksomheden henledes herved navnlig  

 på, at henvendelser vedrørende retslægelige obduktioner på Fyn og i de  

 sønderjyske landsdele skal rettes til Det retsmedisinske institut ved Odense  

 Universitet.
J.
B.
Winsløwsvej 15, 5000 Odense, telefon nr. (09) 11 33 33.  

 Endvidere er adressen for Retsmedicinsk Institut i København nu Frederik den  

 V's Vej 11, 2100 København Ø, telefon nr. (01) 37 32 22.
 Der vedlægges en kopi af de to cirkulærer.
C.
Efter ligsynslovens § 7, stk. 2, skal afdødes nærmeste, såfremt  

 omstændighederne tillader det, førend obduktionen foretages, underrettes om  

 dødsfaldet og om, at der vil blive foretaget obduktion, ligesom den  

 pågældende samtidig skal gøres bekendt med adgangen til domstolsprøvelse.  

 Justitsministeriet anmoder politiet om at underrette afdødes nærmeste som  

 foreskrevet i bestemmelsen.
Foretager politiet underretningen telefonisk, bør  

 der straks udfærdiges en skriftlig notits herom.
Det bør af notitsen  

 udtrykkeligt fremgå, om den pågældende protesterer imod politiets beslutning  

 om obduktion.
For så vidt angår tilfælde, hvor omstændighederne ikke tillader en sådan  

 underretning, førend obduktionen foretages, er det i betænkning nr. 537  

 (1969) vedrørende revision af ligsynsloven side 35 anført, at denne  

 bestemmelse f.eks. vil kunne få betydning i drabssager, hvor det i nogle  

 tilfælde såvel af efterforskningsmæssige grunde som ud fra et lægeligt  

 synspunkt vil kunne være af afgørende betydning, at obduktion kan foretages  

 straks uden at afvente underretning af de nærmeste, hvis opholdssted måske  

 ikke kendes.
I betænkningen anføres endvidere som andre eksempler, opdrivende  

 lig eller andre dødfundne, hvis identitet ikke umiddelbart kan fastslås, og  

 hvor ligets tilstand tilsiger hurtig obduktion.
I sådanne tilfælde kan selve  

 obduktionen udgøre et vigtigt led i identifikationsarbejdet.
I tilslutning  

 hertil har Foreningen af politimestre i Danmark udtalt, at denne bestemmelse  

 i ligsynslovens § 7, stk. 2, for så vidt angår de i lovens § 6, stk. 1,  

 omhandlede tilfælde i praksis vil betyde, at de nærmeste ikke bliver  

 involveret, hvis politiet f.eks. en enkelt eller enkelte gange forgæves har  

 søgt at træffe den pågældende på bopælen.
Politimesterforeningen har  

 tilføjet, at der normalt ikke kan iværksættes nogen omfattende eftersøgning  

 af den pågældende indenfor den tid, der er til rådighed.
Foreningen har  

 endvidre udtalt, at dette også fører til, at der i sådanne tilfælde ikke  

 bliver adgang til efterfølgende prøvelse ved domstolene.
 Justitsministeriet kan tiltræde de af politimesterforeningen fremsatte  

 synspunkter.
Vedrørende formuleringen »afdødes nærmeste« bemærkes, at  

 afgrænsningen må foretages konkret.
Det er i betænkningen vedrørende  

 ligsynsloven side 36 anført, at afdødes »nærmeste« i hvert fald  

 omfatter ægtefælle, slægtninge i lige linie, og alt efter de konkrete forhold  

 søskende.
Adoptivbørn vil som regel, og plejebørn vil jævnligt være omfattet  

 af reglen, og bestemmelsen vil efter omstændighederne - navnlig hvor afdøde  

 ikke har efterladt sig ægtefælle, med hvem han har samlevet, forældre eller  

 børn - kunne omfatte samlevere, forlovede, slægtninge, som afdøde var nært  

 knyttet til, samt nært besvogrede.
Justitsministeriet anmoder politiet om indenfor denne kreds af  

 »afdødes nærmeste« så vidt muligt først og fremmest at søge at  

 underrette den person, som har været afdødes samlevende ægtefælle, eller  

 afdødes myndige børn, eller i givet fald andre, som umiddelbart kan antages  

 at have haft den nærmeste tilknytning til afdøde.
Der kræves normalt kun  

 underretning af en af afdødes »nærmeste«.
D.
Efter ligsynslovens § 8, stk. 1, skal politiet, såfremt afdødes  

 nærmeste modsætter sig retslægelig obduktion, inden 24 timer indbringe  

 spørgsmålet om lovligheden af beslutningen herom for retten.
For så vidt angår afgrænsningen af formuleringen »de nærmeste«  

 henvises til det under C anførte.
Opmærksomheden henledes på, at det i  

 betænkningen vedrørende ligsynsloven side 36 er anført, at »inden for  

 den kreds, som herefter i det enkelte tilfælde må anses at udgøre afdødes  

 nærmeste, må protest fra blot en enkelt normalt medføre, at spørgsmålet af  

 politiet indbringes for retten«.
Spørgsmålet om lovligheden af obduktionsbeslutningen bør i givet fald af  

 politiet indbringes for retten i den politikreds, hvor begæringen om  

 obduktion er truffet.
Omfatter denne politikreds flere retskredse, bør sagen  

 indbringes for retten i den retskreds, hvor vedkommende er afgået ved døden,  

 eller liget er fundet, men sagen kan dog indbringes for en anden ret inden  

 for politikredsen, hvis politiet i det konkrete tilfælde finder dette mere  

 hensigtsmæssigt.
Efter ligsynslovens § 8, stk. 3, kan obduktion i de i § 6, stk. 1, nævnte  

 tilfælde foretages, inden rettens afgørelse foreligger, såfremt der er  

 nærliggende fare for, at øjemedet ellers vil forspildes.
Som ovenfor anført  

 forudsætter bestemmelsen, at omstændighederne har tilladt underretning af  

 afdødes nærmeste.
Retten skal efter § 8, stk. 3, tage stilling til  

 spørgsmålet om obduktionsbeslutningens lovlighed, uanset om obduktionen er  

 foretaget inden kendelsens afsigelse.
Efter justitsministeriets opfattelse må  

 det endvidere antages, at retten som et led i denne prøvelse også skal tage  

 stilling til, om sagen har været tilstrækkelig hastende til at lade  

 obduktionen foretage, inden rettens kendelse foreligger.
Justitsministeriets  

 anmoder derfor politiet om at underrette retten, såfremt obduktion foretages  

 i medfør af § 8, stk. 3, således at retten har mulighed for efterfølgende ved  

 kendelse også at afgøre, om betingelserne herfor har været tilstede.
E.
Efter ulykkesforsikringslovens § 49, stk. 2, 2. punktum, er  

 sikringsstyrelsen berettiget til at forlange obduktion foretaget efter  

 reglerne om lovmæssige obduktioner.
Såfremt der ikke af politiet træffes beslutning om, at retslægelig  

 obduktion skal foretages efter ligsynslovens § 6, anmoder justitsministeriet  

 politiet om telefonisk at underrette sikringsstyrelsen,  

 ulykkesforsikringsafdelingens 4. kontor, telefon (01) 29 95 33 herom i  

 overensstemmelse med hidtidig praksis.
Udenfor kontortid kan der straks  

 telefonisk, når det er påkrævet, rettes henvendelse til kontorchefen for 4.  

 kontor eller en af de øvrige kontorchefer i ulykkesforsikringsafdelingen på  

 disses private telefonnummer.
Underretning af sikringsstyrelsen bør ske,  

 såfremt dødsfaldet efter de for politiet foreliggende oplysninger kan skyldes  

 en arbejdsulykke eller en erhvervssygdom, som kan medføre krav efter  

 ulykkesforsikringsloven.
Der henvises i denne forbindelse til  

 sikringsstyrelsens bekendtgørelse nr. 380 af 30. juni 1976 i medfør af  

 ulykkesforsikringslovens § 1 A om fortegnelse over erhvervssygdomme.
Såfremt sikringsstyrelsen begærer obduktion foretaget, skal afdødes  

 nærmeste underrettes i medfør af ligsynslovens § 7, stk. 2. I forbindelse  

 hermed anmoder justitsministeriet efter henstilling fra sikringsstyrelsen  

 politiet om at gøre afdødes nærmeste opmærksom på bestemmelsen i  

 ulykkesforsikringslovens § 50, stk. 6, hvorefter de efterladte kan fortabe  

 deres krav, såfremt de modsættter sig foretagelsen af en af styrelsen begæret  

 obduktionsforretning.
Såfremt afdødes nærmeste modsætter sig obduktionen, bør  

 politiet straks telefonisk underrette sikringsstyrelsen herom, således at  

 styrelsen kan tage stilling til, om en sådan obduktion skal foretages.
Hvis  

 sikringsstyrelsen fortsat begærer obduktion foretaget, skal sagen af politiet  

 i medfør af ligsynslovens § 8 indbringes for retten med henblik på en  

 prøvelse af lovligheden af styrelsens beslutning om, at obduktion skal  

 foretages.
 Såfremt det af de for politiet foreliggende oplysninger fremgår, at afdøde  

 har tegnet en livsforsikringspolice, og politiet ikke træffer beslutning om  

 at lade foretage retslægelig obduktion, anmoder justitsministeriet endvidere  

 politiet om som hidtil telefonisk at underrette vedkommende  

 forsikringsselskab, således at dette på egen bekostning kan lade foretage  

 obduktion.
 5. Bestemmelser, som bortfalder eller opretholdes.
A.
Ved den nye ligsynslovs ikrafttræden den 1. april 1977 bortfalder  

 Kongelig resolution nr. 169 af 4. august 1922 og resolution nr. 201 af 23.  

 december 1930 vedrørende lovmæssige ligsyn i København.
For så vidt angår bestemmelser, som ophæves, henvises først og fremmest  

 til § 12, stk. 2, i ligsynsloven.
Opmærksomheden henledes særligt på, at  

 bestemmelsen i § 2, stk. 5, i lov nr. 225 af 31. maj 1968 om anmeldelser af  

 fødsler og dødsfald ophæves.
Det bemærkes dog, at politiets pligt til i  

 medfør af § 27, stk. 2, i justisministeriets bekendtgørelse nr. 375 af 22.  

 december 1961 om førelsen af de borgerlige personregistre i de sønderjyske  

 landsdele at foretage anmeldelse af dødsfald efter lovmæssigt ligsyn m.v.  

 indtil videre opretholdes.
 I øvrigt ophæves fra den 1. april 1977 justitsministeriets cirkulære nr.  

 101 af 15. juni 1934 om foretagelse af lovmæssige obduktioner,  

 justitsministeriets cirkulæreskrivelse nr. 6 af 17. januar 1975 om lægers  

 adgang til at foretage ligsyn vedrørende deres nærmeste, samt  

 justitsministeriets cirkulæreskrivelse af 17. januar 1975 til  

 begravelsesvæsenerne i København, Frederiksberg, Gentofte, Odense, Århus,  

 Randers, Ålborg og Esbjerg kommuner.
B.
Som anført ovenfor under punkt 4 opretholdes indtil videre  

 justitsministeriets cirkulære nr. 207 af 20. december 1937 angående  

 foretagelse af lovmæssige obduktioner som ændret ved cirkulære nr. 214 af 28.  

 oktober 1959 samt justitsministeriets cirkulæreskrivelse af 22. oktober 1970  

 til politiet om foretagelse af lovmæssig obduktion i tilfælde af dødsfald,  

 der må antages at stå i forbindelse med misbrug af euforiserende stoffer.
 Endvidere opretholdes indtil videre justitsministeriets regulativ nr. 331  

 af 6. juni 1921 for behandling af lig, justitsministeriets instruks nr. 446  

 af 2. november 1942 for foretagelsen af lovmæssige obduktioner samt  

 justitsministeriets cirkulære nr. 312 af 2. november 1942 til rigsadvokaten,  

 statsadvokaterne, politidirektøren i København og politimestrene om  

 indsendelse af materiale til retskemisk undersøgelse på Universitetets  

 farmakologiske Institut.
 6. Ligpas.
 Justitsministeriet henleder opmærksomheden på, at ligpas efter § 1, stk.  

 1, i indenrigsministeriets bekendtgørelse nr. 84 af 7. marts 1977 fra den 1.  

 april 1977 her i landet udstedes af vedkommende embedslægeinstitution og i  

 Københavnds kommune af stadslægen.
 7. Indberetning til justitsministeriet.
 Justitsministeriet anmoder politiet om indtil videre at undlade at begære  

 politisektion, men således at der i stedet begæres foretaget almindelig  

 retslægelig obduktion.
 Justitsministeriet anmoder politimestrene (politdirektøren i København) om  

 ved udgangen af 1977 at give justitsministeriet underretning af de foreløbige  

 erfaringer vedrørende den nye ligsynslovs anvendelse, herunder om der bør  

 fastsættes yderligere supplerende bestemmelser i medfør af ligsynslovens §  

 10, stk. 2. Endvidere bedes oplyst, hvorvidt der bør foretages ændringer i  

 den såkåldte »blå rapport« (P 154, 8/70), samt om behovet for  

 eventuelt at genindføre politisektioner.
 Justitsministeriet, den 30. marts 1977.
 P.M.V.
Niels Madsen /Lundbæk Andersen.
 (Til politiet).
