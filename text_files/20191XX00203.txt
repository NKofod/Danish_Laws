Skriftlig fremsættelse (20. november 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet og forskellige andre love (Forlængelse af ordning med lav afgift på el til erhvervsmæssig opladning af eldrevne køretøjer, standardsats for afgift af blyfri benzin iblandet 9,8 pct. biobrændstoffer og lovtekniske ændringer af elpatronordningen) (Lovforslag nr.
L 74) Regeringen ønsker at investere i en grønnere fremtid, og et vigtigt skridt på vejen er at sikre flere elbiler på de danske veje.
Med lovforslaget ønsker regeringen at prioritere tilskyndelsen til at vælge elbiler ved at mindske totalomkostningerne ved at anvende en elbil.
Med lovforslaget foreslås det derfor, at særordningen for erhvervsmæssig opladning af elbiler m.v. til den lave elafgift på 0,4 øre pr. kWh forlænges med to år.
Forslaget indebærer, at den eksisterende ordning dermed gælder til og med den 31. december 2021.
Det foreslås endvidere at indføre standardsatser for energiafgift og CO2-afgift af benzin iblandet 9,8 pct. biobrændstof.
Formålet med forslaget er at imødekomme et ønske fra oliebranchen, som skal gøre det administrativt lettere at afholde energi- og CO2-afgift af benzintypen E10, som branchen forventes at introducere på markedet i 2020 som følge af skærpede krav til transportsektorens iblanding af biobrændstoffer i VE-direktivet.
 Endelig foreslås en række lovtekniske ændringer i elpatronordningen, som fremgår i energiafgiftslovene og CO2-afgiftsloven.
 Det foreslås, at loven træder i kraft den 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
