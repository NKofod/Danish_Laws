Nr BSF 23 Forslag til folketingsbeslutning om forbud mod brug af artikel 235 Fremsat af Keld Albrechtsen (EL) Frank Aaen (EL) den 10. oktober 1996 Folketinget opfordrer regeringen til at sikre, at der ikke i EU træffes beslutning eller vedtages lovgivning ved brug af artikel 235 i Maastricht-Traktaten.
Bemærkninger til forslaget Indtil der er truffet en afgørelse i unionsmodstandernes retssag imod  

 statsministeren, er det nødvendigt, at brugen af artikel 235 stilles i bero.  

 Det er ikke afklaret, i hvilket omfang brugen af artikel 235 strider imod  

 grundloven.
Hvis domstolene når frem til, at Maastricht-Traktaten strider  

 imod grundloven - bl.a. fordi artikel 235 kan bruges til at overdrage  

 beføjelser til EU i et ikke nærmere bestemt omfang - så vil det uden tvivl  

 være ansvarspådragende, hvis en dansk regering i perioden frem til domstolens  

 afgørelse tillader brugen af artikel 235.
Unionsmodstanderne har i mange år sagt, at brugen af artikel 235 strider  

 mod grundloven, og har i flere omgange stillet spørgsmål til de forskellige  

 regeringer og anmodet om en uvildig ekspertundersøgelse af dette problem, men  

 er enten blevet afvist eller slet og ret blevet overhørt.
I det notat, som  

 Udenrigsministeriet har rundsendt til Europaudvalget den 29/8 (alm. del -  

 bilag 1123), et genoptryk af et notat fra den 13. marts 1980, erkendes det  

 dog, at »I de seneste år er der i en række tilfælde forelagt forslag til  

 rådsvedtagelser, som ikke efter en naturlig forståelse af artikel 235 kan  

 siges at opfylde de betingelser, som er indeholdt i bestemmelsen«.
Det vil sige, at de forskellige EU-lande i tidens løb - af politiske  

 årsager - er gået længere end det, der var formålet med artikel 235, og har  

 brugt den som en generel gummiparagraf.
I Justitsministeriets notat fra den  

 3. marts 1992 (»Notat om visse statsretlige spørgsmål ved Danmarks  

 tiltrædelse af Traktaten og Den Europæiske Union«) citeres en udtalelse  

 fra professor Max Sørensen afgivet til Folketingets Markedsudvalg i januar  

 1971, hvor han om brugen af artikel 235 skriver, at:
»Den anvendelse, der i hidtidig praksis er gjort af artikel 235,  

 bekræfter, at artiklen har en sådan begrænset rækkevidde.
Dens formål har  

 været at muliggøre en udfyldning af de huller, der måtte vise sig at være i  

 Traktaten som følge af, at man ved traktattekstens udarbejdelse har overset  

 et eller andet praktisk problem.
Den kan ikke bruges til at udvide  

 Fællesskabets virksomhed til områder, som ikke er dækket af Traktaten, eller  

 til at give Fællesskabets myndigheder væsentligt andre beføjelser end dem, de  

 har ifølge Traktatens øvrige bestemmelser«.
I »Redegørelsen af  

 1972« udtaler Justitsministeriet sig i overensstemmelse med Max  

 Sørensens opfattelse.
 Udfærdigelsen af notatet om artikel 235 i Udenrigsministeriet i marts 1980  

 viser da også, at den daværende regering var klar over de forfatningsmæssige  

 problemer, som brugen af artikel 235 i en række tilfælde rejste i forhold til  

 den danske grundlovs § 20, som siger, at der kun kan ske overladelse af  

 beføjelser »i et nærmere bestemt omfang«.
Ifølge advokat Charlotte Friis Bach - som har arbejdet fire år ved  

 EF-Domstolen - er ». . . artikel 235 også blevet brugt til at udstede  

 regler på en række områder, hvor udviklingen har betydet, at der er dukket  

 nye problemer op.
Selv om disse nye områder ikke var udtrykkeligt nævnt i  

 Traktaten, blev en regulering altså enstemmigt anset for at falde inden for  

 Fællesskabets mål . . . Det kan ikke udelukkes, at artikel 235 i nogle  

 tilfælde er blevet brugt til at udstede retsakter, som falder uden for  

 Fællesskabets mål.
Men det vil betyde, at en retsakt savner hjemmel i  

 Traktaten og kan erklæres ugyldig ved en dom afsagt af EF-Domstolen«.  

 Dette citeres hun for i bladet Europa, august 1996.
Hun siger også i forbindelse med problematikken om overdragelse af  

 kompetence til institutioner som EU/FN/Den Internationale Domstol, at  

 »Hvis beslutningerne har til formål at regulere borgernes adfærd, må de  

 gennemføres i dansk ret ved regler vedtaget af Folketinget.
Derfor kan  

 Danmark tilslutte sig sådanne organisationer (FN og Den Internationale  

 Domstol i Haag) uden at anvende proceduren i grundlovens § 20. EU's  

 institutioner har derimod kompetence til at udstede retsakter, der gælder  

 umiddelbart for borgere og virksomheder i medlemsstaterne uden Folketingets  

 mellemkomst.
Derfor er det nødvendigt at respektere grundlovens paragraf  

 20.« Årsagen til, at de forskellige EU-lande i så vid udstrækning har tilladt  

 sig at bruge artikel 235 som en slags »gummiparagraf« kan være, at  

 »Erfaringen har vist, at når Fællesskabet med det forøgede medlemstal  

 forsøger at opnå hurtige fremskridt i en ny retning, kan de strenge  

 proceduremæssige regler, der gælder for aktioner i henhold til Traktaten,  

 være en hæmsko for nogle deltagere og en anstødssten for alle«, som  

 »de tre vise mænd« skrev efter opfordring fra Det Europæiske Råd på  

 dets møde den 5. december 1978 (citeret fra Europaudvalget, alm. del, bilag  

 1147, 9. september 1996).
Det er imidlertid helt uacceptabelt, at artikel 235 på denne måde bruges  

 til vedtagelser på områder, som ikke er dækket ind af den traktat, som er  

 vedtaget og underskrevet og i de danske tilfælde har været til  

 folkeafstemninger i flere omgange.
Derfor må der nu siges klart fra over for  

 den vilkårlige politiske brug af artikel 235.
Sidst er det blevet aktuelt i forbindelse med ØMUen.
EU-kommissær  

 Yves-Thibault de Silguy har til Europa-Parlamentet oplyst, at den eneste  

 måde, hvorpå de juridiske problemer kan afklares før ØMU'ens planlagte  

 startdato 1. januar 1999, er at bruge artikel 235, fordi det har vist sig, at  

 Unionstraktatens artikel 109 L, stk. 4, ikke giver hjemmel til at træffe de  

 beslutninger, som er nødvendige for en hurtig gennemførelse af tredje fase.  

 Økonomiminister Marianne Jelved er blevet spurgt om dette problem i et  

 skriftligt spørgsmål, men har ikke kunnet garantere, at Danmark vil hindre en  

 brug af artikel 235 i denne sag. Økonomiministeren oplyste samtidig, at det  

 endnu var uafklaret, om Europa-Kommissionen ville fremsætte forslag om brug  

 af artikel 235 til at forberede gennemførelsen af ØMU'en.
Hvis dette sker, må  

 Danmark gå imod brugen af artikel 235, da det efter forslagsstillernes  

 opfattelse vil være en overskridelse af de betingelser, som er fastsat i  

 grundloven.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod brug af artikel  

 235.
(Beslutningsforslag nr.
B 23).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
