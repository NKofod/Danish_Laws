 I medfør af § 2, nr. 1, og § 13, stk. 3, i lov om planteskadegørere, jf.  

 lovbekendtgørelse nr. 390 af 17. maj 1994, og efter bemyndigelse fastsættes:
 § 1.  Det er ikke tilladt at besidde eller at håndtere  

 bakteriekulturer af Pseudomonas solanacearum (Smith) Smith  

 (kartoffelbrunbakteriose).
 § 2.  Den, der konstaterer eller har formodning om  

 forekomst af kartoffelbrunbakteriose, skal straks anmelde dette til  

 Plantedirektoratet med angivelse af findestedet.
 § 3.  Er der en formodning om forekomst af  

 kartoffelbrunbakteriose, gennemfører Plantedirektoratet de nødvendige  

 undersøgelser med henblik på at afkræfte eller bekræfte formodningen.
 Stk. 2.  Hviler formodningen på konstaterede synlige  

 symptomer eller på en positiv immunofluorescenundersøgelse, forbyder  

 direktoratet flytning af de kartoffelpartier m.m., der formodes at være  

 smittede, medmindre flytning kan ske uden risiko for spredning af  

 kartoffelbrunbakteriose.
Stk. 3.  Direktoratet kan fastsætte andre  

 foranstaltninger for at begrænse risikoen for spredning af den formodede  

 forekomst, herunder særlige vilkår for salg og flytning af andre kartofler  

 fra samme produktionssted eller virksomhed.
Foranstaltningerne opretholdes,  

 indtil formodningen om forekomst af kartoffelbrunbakteriose er afkræftet.
 § 4.  Bekræftes forekomsten af  

 kartoffelbrunbakteriose, anses kartoffelpartiet som smittet samt  

 produktionsstedet og avlsarealet som befængte.
Stk. 2.  Plantedirektoratet afgrænser omfanget af den  

 sandsynlige smitte gennem kontakt før, under og efter høst eller ved  

 produktionsmæssig tilknytning til den konstaterede smitte.
Direktoratet  

 fastsætter de nærmere vilkår, hvorunder den fremtidige produktion skal finde  

 sted på arealer m.m. inddraget i det ovennævnte afgrænsede område.
Stk. 3.  Maskiner, redskaber, lagerrum, transportmidler  

 og andet på produktionsstedet eller sorterevirksomheden m.m., der har været i  

 kontakt med et smittet eller sandsynligvis smittet parti kartofler, anses som  

 befængte og må ikke anvendes, før de er rengjort og desinficeret med et  

 middel, der er anerkendt som effektivt af Statens Planteavlsforsøg.
Emballage  

 kan dog tilintetgøres i stedet.
 § 5.  Kartoffelknolde og -planter, der er konstateret  

 smittet med kartoffelbrunbakteriose, må ikke anvendes som læggemateriale, men  

 skal tilintetgøres under Plantedirektoratets kontrol.
 Stk. 2.  Uanset stk. 1 kan direktoratet tillade, at  

 kartoffelknolde og -planter anvendes til andet formål forudsat, at  

 anvendelsen ikke udgør nogen risiko for udbredelse af  

 kartoffelbrunbakteriose.
 Stk. 3.  Kartoffelknolde og -planter omfattet af  

 afgrænsningen i § 4, stk. 2, må ikke anvendes som læggemateriale, men skal  

 efter anvisning fra direktoratet anvendes eller bortskaffes således, at de  

 ikke udgør nogen risiko for udbredelse af kartoffelbrunbakteriose.
§ 6.  Ved flytning af hollandsk producerede  

 kartoffelknolde og -planter til Danmark skal køber skriftligt orientere  

 Plantedirektoratet senest 3 arbejdsdage inden partiets ankomst til Danmark.  

 For læggekartofler skal oplyses mængde, avlernummer, sort og modtager.
For  

 spise,- industri- og foderkartofler skal oplyses mængde, sort og modtager.
Stk. 2.  Direktoratet kan udtage prøver af materiale  

 nævnt i stk. 1 til undersøgelse for kartoffelbrunbakteriose.
Læggekartofler  

 må ikke flyttes eller anvendes, før der foreligger en skriftligt tilladelse  

 fra direktoratet.
Spise,- industri- og foderkartofler kan flyttes eller  

 anvendes, hvis direktoratet ikke senest dagen før partiets ankomst til  

 Danmark har meddelt andet.
 § 7.  Plantedirektoratet kan efter ansøgning og på  

 nærmere fastsatte betingelser tillade fravigelse af bestemmelserne i § 1, §  

 4, stk. 2 og § 5, hvis formålet er forskning, forsøg eller planteforædling,  

 og fravigelsen ikke skader bekæmpelsen eller skaber risiko for udbredelse af  

 kartoffelbrunbakteriose.
 § 8.  Plantedirektoratet kontrollerer, at  

 bestemmelserne i bekendtgørelsen overholdes.
 Stk. 2.  Efter bestemmelserne i §§ 4 og 5 i lov om  

 planteskadegørere kan direktoratet uden retskendelse og mod forevisning af  

 legitimation foretage eftersyn m.m. af offentlig og privat ejendom og  

 transportmidler, hvor det er nødvendigt for at kontrollere overholdelsen af  

 bekendtgørelsen.
 § 9.  Overtrædelse af bekendtgørelsens bestemmelser  

 samt af vilkår, påbud og forbud fastsat af Plantedirektoratet straffes med  

 bøde.
Stk. 2.  Er overtrædelsen begået af et aktieselskab,  

 anpartsselskab, andelsselskab eller lignende, kan der efter lov om  

 planteskadegørere § 13, stk. 6, pålægges selskabet som sådant bødeansvar.
Er  

 overtrædelsen begået af en kommune eller et kommunalt fællesskab, jf. § 60 i  

 lov om kommunernes styrelse, kan der pålægges kommunen eller det kommunale  

 fællesskab bødeansvar.
 § 10.  Bekendtgørelsen træder i kraft den 12. april  

 1996.
 Stk. 2.  Samtidig ophæves bekendtgørelse nr. 836 af 3.  

 november 1995 om kartoffelbrunbakteriose.
Plantedirektoratet, den 1. april 1996 Mogens Nagel Larsen / Lars Aslo-Petersen (* 1) Bekendtgørelsen indeholder bestemmelser, der gennemfører  

 Kommissionens beslutning 95/506/EF (EFT 1995, L 291, s. 48).
