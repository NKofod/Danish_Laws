(Børneloven) Herved bekendtgøres lov nr. 200 af 18. maj 1960 om børns  

 retsstilling med de ændringer, der følger af § 20 i lov nr. 140 af 17. maj  

 1961, lov nr. 38 af 9. februar 1972, § 1 i lov nr. 254 af 12. juni 1975 og §  

 1 i lov nr. 223 af 26. maj 1982.
Faderskab § 1.  Ægtebørn er børn af forældre, som på  

 avlingstiden levede i eller senere har indgået ægteskab med hinanden.
§ 2.  Et barn, der kan være avlet under moderens  

 ægteskab, anses som barn af ægtemanden.
Dette gælder dog ikke, såfremt det  

 godtgøres, at moderen har haft samleje med en anden, og det må antages, at  

 barnet er avlet af denne, eller hvis det på grund af barnets arveanlæg eller  

 af anden særlig grund kan anses som sikkert, at ægtemanden ikke er barnets  

 fader.
 Stk. 2.  Levede ægtefællerne på avlingstiden separeret,  

 eller var samlivet mellem dem ophævet på grund af uoverensstemmelse, gælder  

 reglen i stk. 1 kun, såfremt det godtgøres, at de inden for avlingstiden har  

 haft samleje med hinanden.
 § 3.  Et barn, der fødes, efter at moderen har indgået  

 ægteskab, men som må være avlet forinden, anses som barn af ægtemanden.  

 Rejses der faderskabssag, gælder dette dog kun, såfremt ægtemanden efter  

 reglen i § 6 kunne anses som fader til barnet.
 § 4.  Indgår moderen til et barn uden for ægteskab  

 ægteskab med den mand, hvis faderskab er fastslået, bliver barnet ægtebarn.
 § 5.  Sag om faderskab til de i §§ 2-3 omhandlede børn  

 kan rejses af ægtemanden, moderen, barnet eller en for barnet beskikket  

 værge.
Stk. 2.  Sagen skal anlægges senest 3 år efter barnets  

 fødsel.
Det gælder dog ikke en sag, som anlægges af barnet, efter at det er  

 fyldt 18 år.
 Stk. 3.  Landsretten kan tillade, at sag anlægges efter  

 udløbet af den frist, der er nævnt i stk. 2, 1. pkt., såfremt der anføres  

 ganske særlige grunde for, at faderskabssag ikke er anlagt tidligere, og  

 omstændighederne i øvrigt i høj grad taler for, at faderskabssag anlægges, og  

 det endvidere må antages, at sagen ikke vil medføre væsentlige ulemper for  

 barnet.
 § 6.  Som fader til et barn uden for ægteskab anses  

 den, der inden for avlingstiden har haft samleje med moderen, medmindre der  

 foreligger omstændigheder, som gør det lidet sandsynligt, at han er barnets  

 fader.
 Stk. 2.  Har moderen inden for avlingstiden haft samleje  

 med flere mænd, kan en sagsøgt dog kun anses som fader til barnet, såfremt  

 der er væsentlig større sandsynlighed for, at barnet er avlet af ham end af  

 en anden.
 § 7.  Faderskab til børn uden for ægteskab skal søges  

 fastslået i overensstemmelse med reglerne i §§ 8-12, jfr. dog § 10, stk. 2.
 Stk. 2.  Er barnet ikke levende født, finder reglerne  

 kun anvendelse, såfremt der rejses krav om bidrag i henhold til § 19.
 § 8.  En kvinde, der er besvangret uden for ægteskab,  

 kan ved henvendelse til det sociale udvalg, amtskommunens socialcenter (i  

 København magistraten og på Frederiksberg det sociale udvalg) eller  

 statsamtet inden fødslen begære, at der rejses faderskabssag mod den mand,  

 som hun opgiver som fader til barnet.
 Stk. 2.  Uanset om begæring er fremsat i henhold til  

 stk. 1, skal den læge eller jordemoder, der har bistået ved fødslen, inden 14  

 dage gøre anmeldelse om denne, efter moderens valg til det sociale udvalg  

 eller amtskommunens socialcenter (i København magistraten og på Frederiksberg  

 det sociale udvalg).
 § 9.  Det sociale udvalg eller amtskommunens  

 socialcenter (i København magistraten) videresender sagen med de  

 tilvejebragte oplysninger til statsamtet, der drager omsorg for, at faderskab  

 søges fastslået.
 § 10.  Moderen skal inden 1 måned efter barnets fødsel  

 over for det sociale udvalg, amtskommunens socialcenter (i København  

 magistraten og på Frederiksberg det sociale udvalg) eller statsamtet opgive,  

 hvem der er eller kan være barnets fader.
 Stk. 2.  Statsamtet kan fritage moderen for den i stk. 1  

 omhandlede oplysningspligt, medmindre det må anses for stridende mod barnets  

 tarv, at faderskabet ikke oplyses.
§ 11.  Faderskabet anses for fastslået, såfremt den  

 opgivne fader under personligt møde for et statsamt anerkender at være fader  

 til barnet.
Forinden anerkendelsen gøres han bekendt med retsvirkningerne af  

 denne samt med, at han kan kræve sagen afgjort ved domstolene.
Er den opgivne  

 fader under 18 år, kræves værgens samtykke til anerkendelsen.
Bestemmelsen i  

 retsplejelovens § 257, stk. 1, 2. punktum, finder herved tilsvarende  

 anvendelse.
Stk. 2.  Opnås der ikke anerkendelse af faderskabet,  

 henvises sagen til afgørelse ved retten.
Det samme gælder, såfremt det er  

 oplyst, at moderen i avlingstiden har haft samleje med flere, eller det i  

 øvrigt findes betænkeligt at modtage den opgivne faders anerkendelse af  

 faderskabet, jfr. § 6.
 Stk. 3.  Justitsministeren kan bestemme, at anerkendelse  

 af faderskab afgivet i udlandet ligestilles med en her i landet truffet  

 afgørelse.
 § 12.  Er faderskabssag ikke rejst i medfør af  

 foranstående bestemmelser, kan sag ved barnets fødsel eller senere rejses af  

 moderen, barnet eller dettes værge eller af de i § 18, stk. 2, nævnte  

 personer og institutioner.
Barnets forsørgelse § 13.  Forældrene er hver for sig forpligtet til at  

 forsørge barnet.
Barnet skal forsørges, opdrages og uddannes under hensyn til  

 forældrenes livsvilkår og barnets tarv.
 Stk. 2.  Opfylder en af forældrene ikke  

 forsørgelsespligten over for barnet, kan statsamtet pålægge ham at udrede  

 bidrag til barnets underhold.
§ 14.  Bidraget fastsættes under hensyn til barnets  

 tarv og forældrenes økonomiske kår, herunder deres erhvervsevne.
Er begge  

 forældre ubemidlede, fastsættes bidraget i almindelighed til det for barnets  

 opholdssted til enhver tid gældende normalbidrag.
Er barnet avlet ved en ved  

 dom fastslået kønsfrihedsforbrydelse, skal faderens bidrag ansættes således,  

 at det dækker samtlige udgifter ved barnets underhold.
Stk. 2.  Bidragspligten ophører ved barnets fyldte 18.  

 år.
Bidraget til en datter ophører endvidere, når hun indgår ægteskab,  

 medmindre statsamtet bestemmer andet.
 Stk. 3.  Bidrag til undervisning eller uddannelse kan  

 dog pålægges indtil barnets fyldte 24. år.
Stk. 4.  Bidraget erlægges halvårsvis forud, medmindre  

 andet bestemmes.
Barnets bortadoption eller død medfører ikke fritagelse for  

 nogen del af bidraget for den pågældende bidragsperiode.
 § 15.  Særligt bidrag kan pålægges i anledning af  

 omkostninger ved barnets dåb, konfirmation, sygdom og begravelse eller i  

 anden særlig anledning.
 Stk. 2.  Bidrag i henhold til stk. 1 kan kun fastsættes,  

 såfremt begæring fremsættes for statsamtet inden 3 måneder efter udgiftens  

 afholdelse, medmindre der godtgøres at foreligge rimelig grund for  

 overskridelse af fristen.
§ 16.  Statsamtet kan til enhver tid ændre et bidrag,  

 når der fremkommer grundet begæring herom.
Bidrag, der er forfaldet før  

 begæringens fremsættelse, kan dog kun ændres, når ganske særlige  

 omstændigheder foreligger.
 Stk. 2.  Bidrag kan kun, når særlige grunde taler  

 derfor, pålægges for en tid, der ligger mere end 1 år forud for begæringens  

 fremsættelse.
 § 17.  Aftaler om bidrag til barnet er ikke til hinder  

 for, at der træffes anden afgørelse af statsamtet, såfremt aftalen skønnes  

 åbenbart ubillig, eller når forholdene væsentligt har forandret sig, eller  

 aftalen strider mod barnets tarv.
§ 18.  Bidrag i henhold til nærværende kapitel  

 tilkommer barnet.
Betales et samlet beløb til dækning af bidragspligten, skal  

 beløbet anbringes i overensstemmelse med reglerne om bestyrelse af umyndiges  

 midler.
Stk. 2.  Retten til at kræve bidrag fastsat og til at  

 indkræve bidraget har den, der afholder udgifterne ved barnets forsørgelse,  

 såfremt den pågældende har eller ved forældremyndighedens ophør havde  

 forældremyndigheden over barnet eller lovligt har barnet i pleje.
I det  

 omfang det offentlige afholder udgifter til barnets forsørgelse, tilkommer  

 retten den pågældende offentlige myndighed eller institution.
 Bidrag til udgifterne ved fødslen m.v.
§ 19.  Statsamtet kan pålægge faderen at udrede bidrag  

 til udgifterne ved fødslen og moderens underhold 2 måneder før og 1 måned  

 efter fødslen.
Under særlige omstændigheder, navnlig i tilfælde af moderens  

 sygdom forårsaget ved svangerskabet eller fødslen, kan bidrag pålægges for  

 indtil 4 måneder før og 9 måneder efter fødslen.
Bidraget kan pålægges,  

 uanset at barnet er dødfødt.
 Stk. 2.  Endvidere kan statsamtet pålægge den, der har  

 eller kan have besvangret en kvinde, at udrede bidrag til de ved en abort  

 forvoldte særlige udgifter.
Stk. 3.  Bidrag efter denne paragrafs stk. 1 forfalder,  

 hvis barnet er født, straks ved bidragsfastsættelsen og ellers til de af  

 statsamtet nærmere bestemte tidspunkter.
Bidrag efter stk. 2 forfalder  

 straks.
Bestemmelsen i § 16, stk. 2, finder tilsvarende anvendelse med hensyn  

 til de i denne paragraf omhandlede bidrag.
 Stk. 4.  Bidrag i henhold til nærværende kapitel  

 tilkommer moderen eller den offentlige myndighed eller institution, der har  

 afholdt de pågældende udgifter.
Forskellige bestemmelser § 20.  Undladelse af at afgive de i § 10, stk. 1,  

 omhandlede oplysninger straffes med bøde.
 § 21.  Justitsministeren fastsætter de til lovens  

 gennemførelse nødvendige forskrifter.
 Stk. 2.  Bidragsresolutioner og overenskomster  

 vedrørende de i loven omhandlede bidrag er fritaget for stempelafgift.
 § 22.  Loven træder i kraft den 1. januar 1961. Fra  

 samme dato ophæves, jfr. dog stk. 2-4, lov nr. 131 af 7. maj 1937 om børn  

 uden for ægteskab og lov nr. 132 af 7. maj 1937 om ægtebørn.
Stk. 2.  Bestemmelserne i kap. 1 og 3 finder med  

 undtagelse af § 5 kun anvendelse med hensyn til børn født efter lovens  

 ikrafttræden.
Bestemmelserne i § 5 finder anvendelse også for børn født før  

 lovens ikrafttræden.
Det samme gælder bestemmelserne i kapitel 2, dog kun med  

 hensyn til bidrag for tiden efter dette tidspunkt.
Reglerne i §§ 14-18 finder  

 anvendelse, også hvor en enkelt mand i henhold til den tidligere gældende  

 lovgivning er anset som bidragspligtig til barnet.
Aftaler indgået før lovens  

 ikrafttræden omfattes ikke af bestemmelsen i § 17.
Stk. 3.  Bidrag, der i medfør af § 14, stk. 2, jfr. §  

 22, stk. 2, i lov nr. 131 af 7. maj 1937 om børn uden for ægteskab er pålagt  

 flere personer til et barn uden for ægteskab, tilfalder staten.
Der tilkommer  

 barnet det til enhver tid gældende normalbidrag, indtil det fylder 18 år  

 eller indgår ægteskab.
Socialstyrelsen kan fastsætte bidrag fra statskassen  

 til de formål, der er nævnt i nærværende lovs § 14, stk. 3, og § 15, stk. 1.  

 Retten til at modtage normalbidraget og til at søge fastsat særlige bidrag  

 har den, der afholder udgifterne ved barnets forsørgelse, såfremt den  

 pågældende har eller ved forældremyndighedens ophør havde forældremyndigheden  

 over barnet eller lovligt har barnet i pleje.
Bidragene udbetales af det  

 sociale udvalg i barnets opholdskommune.
Bidragene indkræves og inddrives af  

 det sociale udvalg i den bidragspligtiges opholdskommune efter tilsvarende  

 regler som for bidrag, der er udbetalt forskudsvis af det offentlige efter  

 lov om børnetilskud og andre familieydelser.
Staten refunderer udgifterne  

 efter tilsvarende regler som for ydelser efter lov om børnetilskud og andre  

 familieydelser.
De beføjelser og pligter, der i medfør af lov nr. 131 af 7.  

 maj 1937 om børn uden for ægteskab er henlagt til landsnævnet for børne- og  

 ungdomsforsorg, varetages af de sociale udvalg.
 Stk. 4.  Bestemmelserne i den hidtil gældende lovgivning  

 anvendes i alle tilfælde, hvor denne lov ikke anvendes efter stk. 2 og 3,  

 samt med hensyn til de forhold, der er nævnt i § 26 i lov nr. 131 af 7. maj  

 1937 om børn uden for ægteskab.
 Stk. 5.  Indtil 2 år efter lovens ikrafttræden kan sag i  

 henhold til § 5 anlægges af ægtemanden, selv om der er forløbet mere end 5 år  

 fra barnets fødsel.
 § 23.  Loven gælder ikke for Færøerne og Grønland, men  

 kan efter forhandling med det færøske hjemmestyre ved kgl. anordning sættes i  

 kraft for Færøerne med de afvigelser, som de særlige færøske forhold  

 tilsiger.
---- I ændringslov nr. 140 af 17. maj 1961 fastsættes i § 20, at ændringerne,  

 som vedrører den tidligere § 22, stk. 3 (nu § 22, stk. 4) trådte i kraft den  

 1. januar 1962.
---- Lov nr. 223 af 26. maj 1982, der bl.a. vedrører § 5, stk. 2-3, og som for  

 så vidt angår disse bestemmelser trådte i kraft 1. juli 1982, indeholder  

 følgende bestemmelse:
§ 4 Faderskabssager, som er anlagt eller begæret genoptaget ved lovens  

 ikrafttræden i overensstemmelse med de hidtil gældende regler i § 5, stk. 1  

 og 2, i lov om børns retsstilling og § 456 r, stk. 3, i lov om rettens pleje,  

 skal anses for at være rejst rettidigt.
