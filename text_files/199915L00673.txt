Tillægsbetænkning afgivet af  

 Trafikudvalget den 18. maj 2000 Tillægsbetænkning over Forslag til lov om Københavns Havn A/S Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder stillet spørgsmål til trafikministeren, som denne  

 har besvaret skriftligt.
 Endvidere har udvalget modtaget en skriftlig henvendelse  

 fra Københavns Havn.
Henvendelsen fra Københavns Havn er optrykt som  

 bilag 1 til tillægsbetænkningen.
Et af udvalgets  

 spørgsmål til trafikministeren og dennes svar herpå er  

 optrykt som bilag 2.
 Herefter indstiller et  

flertal (Venstres, Det Konservative Folkepartis, Dansk Folkepartis og  

 Centrum-Demokraternes medlemmer af udvalget) lovforslaget til  

forkastelse.
Flertallet udtaler, at lovens gennemførelse i  

 bedste fald er overflødig, i værste fald grundlovsstridig.  

 Påstanden om overflødighed baseres på, at en vedtagelse af  

 loven ikke i sig selv tilfører statskassen noget beløb fra  

 Københavns Havn.
Derfor er den i forbindelse med finanslov 2000  

 indgåede aftale mellem nogle partier uden virkning og derfor uden  

 mening efter vedtagelsen af trafikministerens ændringsforslag.
Selve omdannelsen af den selvejende institution  

 Københavns Havn til et statsligt aktieselskab er under alle  

 omstændigheder afhængig af den anlagte retssags udfald.
På  

 denne baggrund finder Venstre, Det Konservative Folkeparti, Dansk Folkeparti  

 og Centrum-Demokraterne, at det savner rets- etik og demokratisk etik at  

 gennemføre en lovændring, om hvis lovlighed der for tiden  

 føres retssag.
Det er en skærpende omstændighed, dersom  

 loven alligevel gennemføres med det snævrest tænkelige  

 flertal.
Venstre, Det Konservative Folkeparti, Dansk Folkeparti og  

 Centrum-Demokraterne opfordrer derfor flertallet i Folketingssalen til at  

 undlade en vedtagelse.
Subsidiært opfordrer de fire partier flertallet  

 til efter en vedtagelse at undlade at sætte loven i kraft, før  

 retssagens afgørelse eventuelt har godkendt lovens lovlighed.
Der  

 henvises herom til det forslag om senere ikraftsættelse, som er  

 indeholdt i brev af 17. maj 2000 fra Københavns Havn til  

 trafikministeren.
Det omtalte brev er optrykt som bilag til  

 tillægsbetænkningen.
 Et mindretal (Socialdemokratiets, Socialistisk  

 Folkepartis, Det Radikale Venstres og Enhedslis-tens medlemmer af udvalget)  

 indstiller lovforslaget til vedtagelse i den affattelse, hvori det  

 foreligger efter 2. behandling.
Poul Andersen (S) nfmd.  

  Holger Graversen (S)  Søren Hansen (S)  

  Helge Mortensen (S)  Jytte Wittrock (S)  

  Ole Sohn (SF)  Arne Melchior (CD) fmd.  

  Vibeke Peschardt (RV)  Søren Kolstrup (EL)  

  Svend Heiselberg (V)  Gitte Lillelund Bech (V)  

  Svend Erik Hovmand (V)  Erik Jacobsen (V)  

  Kaj Ikast (KF) Brian Mikkelsen (KF)  

  Ole Donner (DF)  Klaus Kjær (DF) Frihed 2000 og Kristeligt Folkeparti havde ikke medlemmer  

 i udvalget.
Bilag 1 Henvendelse af 17. maj 2000 fra Københavns Havn til  

 trafikministeren.                              Optrykt efter ønske fra  

 Venstres, Det Konservative Folkepartis, Dansk Folkepartis og  

 Centrum-Demokraternes medlemmer af udvalget KØBENHAVNS HAVN PORT OF COPENHAGEN Den 17. maj 2000 OVERBRINGES Trafikminister Jacob Buksti Trafikministeriet Frederiksholms Kanal 27 F 1220 København K Vedr.: L 163   forslag til lov om Københavns Havn A/S Under 2. behandling gårs dato af lovforslag om  

 Københavns Havn A/S henstillede Arne Melchior, at man udsatte loven  

 til, efter at retssagen var afgjort.
Du svarede dertil, at der for regeringen  

 var juridiske risici ved en sådan fremgangsmåde.
Du  

 anførte således »at hvis det er sådan, at vi udskyder  

 ikrafttrædelsen af loven til efter en dom, så er min vejledning  

 den, at så risikerer jeg at svække regeringens sag, fordi det,  

 der er det afgørende, er, at modpartens påstande ikke er gjort  

 klart endnu.
Det vil sige, at sagens substans kommer til at afhænge af  

 andre parter end dem, regeringen er en del af«.
Netop på dette punkt vedrørende  

 påstandenes endelige formulering har Københavns Havn både  

 under retssagsbehandlingen og under vore drøftelser med  

 Trafikministeriet og Kammeradvokaten om retssagens videre behandling  

 været meget åben og imødekommende overfor regeringen.
I  

 Københavns Havns replik af 29. marts 2000 anføres  

 således: »Sagsøgers endelige påstand kan være  

 afhængig af, om loven om Københavns Havn A/S vedtages, og om  

 loven i givet fald sættes i kraft.
Sagsøger er indstillet  

 på fortsat at drøfte dette spørgsmål med  

 sagsøgte og søge at afklare spørgsmålet som led i  

 parternes tilskæring af sagen overfor Landsretten«.
Under regeringens drøftelser med Københavns  

 Havn, om der  kunne findes en mindelig løsning vedrørende  

 behandlingen af denne sag, fremkom Københavns Havn under møder  

 den 25. og 26. april 2000 med departementschefen for Trafikministeriet og  

 Kammeradvokaten med forslag om, at netop dette spørgsmål skulle  

 afklares.
Københavns Havn foreslog således, at lovforslaget blev  

 stillet i bero, indtil retssagen er afklaret, og at der indgås aftale  

 mellem parterne om, at intet forhold vedrørende indgåelse af en  

 aftale med påvirke sagen til skade for nogen af sagens parter.
Som et helt centralt punkt og som grundlag for, at der kan  

 indgås en aftale mellem parterne, forudsatte Københavns Havn, at  

 parternes advokater bliver enige om påstande og sagens  

 tilskæring.
Forslaget blev udleveret skriftligt til Trafikministeriet  

 og Kammeradvokaten ved notat af 26. april 2000. Kopi af det nævnte  

 notat vedlægges for god ordens skyld.
Der henvises til  

 Københavns Havns forslag og navnlig pkt. 4.
Som du tilkendegav i Folketinget er en klarhed om dette  

 spørgsmål afgørende for, at der kunne indgås en  

 aftale.
Københavns Havn har ikke ændret holdning og er  

 indstillet på straks at søge indgået en mindelig aftale  

 med deltagelse af parternes advokater.
Det har fra forskellig side været nævnt som en  

 alternativ mulighed for at udsætte loven, at lov om Københavns  

 Havn A/S vedtages, men først sættes i kraft, når retssagen  

 er endelig afgjort.
Københavns Havn er ikke begejstret for denne  

 løsning, fordi den indebærer en folketingsbeslutning, der  

 foregriber den retlige afgørelse, men set i lyset af sagens karakter  

 medvirker Københavns Havn gerne til en aftale herom.
Fordelen ved  

 denne fremgangsmåde er tillige, at retssagens parter ikke  

 nødvendigvis behøver at blive enige om påstandenes  

 formulering på nuværende tidspunkt.
 Jeg ser frem til at høre fra dig.
Med venlig hilsen Jens Kramer Mikkelsen Fg. formand for Københavns Havns bestyrelse Kopi: Formanden for Folketingets Trafikudvalg samt de trafikpolitiske  

 ordførere.
Bilag 2 Et af udvalgets spørgsmål til trafikministeren  

 og dennes svar herpå.                                 Optrykt efter  

 ønske fra Venstres, Det Konservative Folkepartis, Dansk Folkepartis og  

 Centrum-Demokraternes medlemmer af udvalget.
 Spørgsmål 53:
 Ministeren bedes definere, præcis hvilke typer af  

 dispositioner der vil kræve ministerens accept, idet dette ikke  

 fremgår klart af svarene på spørgsmål 47, 48 og  

 49.
 Svar:
Når loven er vedtaget og stadfæstet, vil der  

 straks blive sat et arbejde i gang omkring forberedelserne af selskabets  

 stiftelse   herunder hører også udformning af vedtægterne.  

 Havnen vil i den forbindelse blive taget med på råd, idet  

 vedtægternes bestemmelser ikke må virke som en hæmsko i  

 forbindelse med den daglige drift og øvrige sædvanlige  

 dispositioner for en virksomhed af pågældende størrelse og  

 karakter.
Det er derfor for tidligt på nuværende tidspunkt  

 præcist at definere, hvilke typer af dispositioner, som kræver  

 ministerens accept.
Hvis jeg skal forsøge at supplere besvarelsen af  

 spørgsmål 47, 48 og 49, må svaret være, at det i  

 vedtægterne vil blive fastsat, at trafikministerens godkendelse  

 kræves i forbindelse med betydelige investeringer / hæftelser  

 m.v.   "betydelige" skal ses i sammenhæng med, hvad der er  

 sædvanligt for virksomheder af den pågældende  

 størrelse og karakter.
Der vil blive taget udgangspunkt i  

 vedtægterne for statens øvrige selskaber.
Hertil kommer, at  

 Trafikministeriet er nødt til at føre et skærpet tilsyn,  

 så længe staten har stiftelsestilgodehavendet stående i  

 selskabet, og det må derfor i overgangsperioden forventes, at  

 større investeringer m.v., som ikke knytter sig tæt til  

 virksomhedens formål og den daglige drift   og som derfor må  

 siges at have en anderledes og usædvanlig karakter   vil kræve  

 ministerens accept.
