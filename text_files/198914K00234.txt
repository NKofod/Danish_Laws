Nr BTL 234 Betænkning over Forslag til lov om ændring af kildeskatteloven (Afregning  

 af indkomstskat og kirkelige afgifter mellem staten, kommunerne og  

 amtskommunerne)   

 Nr L 234 1989-90, 1. samling Afgivet af Kommunaludvalget Afgivet: 19900518 Udvalget har behandlet lovforslaget i to møder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet er imod en ændring af kildeskatteloven, idet man ikke finder  

 grund til at fremskynde afregningen af indkomstskat og kirkelige afgifter  

 mellem staten, kommunerne og amtskommunerne.
Endvidere finder mindretallet  

 ikke, at indenrigsministeren bør have kompetence til at udsætte betalingen,  

 når efterreguleringen er i statens favør.
Ved at udsætte tilbagebetalingen af  

 forskelsbeløb vedrørende 1989, der skulle betales 1. november 1990, gives der  

 indirekte et tilskud til de berørte kommuner og amtskommuner.
 I lovforslaget er nævnt, at (amts)kommmunerne set under eet vil få en  

 likviditetsfordel, idet forskelsbeløbet efter forslaget skal udbetales på een  

 gang i stedet for delvis at strække sig over 36 måneder.
 Fremskridtspartiet frygter under henvisning til de alt for løse aftaler,  

 regeringen har indgået med kommunerne og amterne den 8. og 9. maj 1990  

 vedrørende 1991, at dette lovforslag vil give en kunstigt forbedret  

 likviditet, uden at det medfører mindre forbrug eller skattelettelser.
