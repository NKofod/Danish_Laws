Erstatningsansvarsloven § 26  forbrydelser mod kønssædeligheden m.v., nævnets j.nr. 17-520-11416 Ansøger blev på en gåtur om aftenen antastet af en ukendt mand.
Ansøger forklarede til politiet, at manden passede hende op bagfra, holdt hende for munden og truede hende med en kniv med et blad på 7-8 cm.
Manden bøjede ansøger forover mod en mur, hvorefter skadevolder trak ansøgers bukser ned og fuldbyrdede en voldtægt.
Ansøger blev ikke udsat for fysisk vold i øvrigt, og hun blev ikke fastholdt ved magt.
Skadevolder forsvandt umiddelbart efter, han havde fået udløsning.
Der var ingen vidner til voldtægten.
Nævnet fandt overgrebet omfattet af offererstatningsloven.
Nævnet lagde i den forbindelse særlig vægt på ansøgers detaljerede forklaring, at hun havde ringet til en ven umiddelbart efter overgrebet, og at vennen kunne bekræfte ansøgers forklaring, at der blev fundet sædrester i ansøgers underliv og en rift ved ansøgers skede, og at hun kunne give et detaljeret signalement af manden.
Det blev ikke tillagt afgørende vægt, at ansøger ikke kunne udpege det præcise gerningssted.
Nævnet tilkendte ansøger 70.000 kr. i godtgørelse for tort.
Nævnet lagde ved udmålingen vægt på, at ansøger var blevet truet med en kniv.
