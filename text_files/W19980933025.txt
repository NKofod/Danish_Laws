Ankestyrelsens principafgørelse O-33-98 om kontanthjælp - orlov - samlevende - social begivenhed Resume:
 Ansøger, der kom fra et andet nordisk land og havde taget orlov fra sit arbejde for at følge sin samlever til Danmark, søgte efter ankomsten til Danmark om kontanthjælp.
 Nævnet tog udgangspunkt i, at ansøger var nordisk statsborger og havde ret til at opholde sig og tage beskæftigelse her i landet uden opholds- og arbejdstilladelse og uden at have pas eller anden rejselegitimation, jf. udlændingelovens § 1.
 Nævnet lagde vægt på, at ansøger selv havde valgt at tage orlov, og orlov betegnes ikke som en social begivenhed.
 Ved at tage orlov havde ansøger afskåret sig fra at modtage arbejdsløshedsdagpenge, hvilket hun ellers ved ledighed ville være berettiget til fra A-kassen.
 Hun var således ikke berettiget til kontanthjælp.
 Kassation:
Principafgørelsen er afløst af en nyere afgørelse Kassationsdato:
16-06-2009 Love:
Lov om social bistand - lovbekendtgørelse nr. 110 af 26. februar 1996 - § 37, stk. 1 Sagsfremstilling:
Ansøger, der var statsborger i et andet nordisk land, havde søgt orlov fra sit arbejde i sit hjemland, da hendes samlever havde fået arbejde i Danmark.
Da hun havde orlov, havde hun fået afslag på dagpenge fra sin A-kasse.
 Hun søgte kort efter ankomsten til Danmark om kontanthjælp.
 Kommunen gav afslag på ansøgningen om løbende økonomisk hjælp efter bistandslovens § 37 med den begrundelse, at ansøgers orlov ikke kunne betegnes som en social begivenhed.
 Kommunen betragtede ansøger som turist, da hun var kommet til Danmark med sin samlever uden at have andre relationer hertil og uden at have sikret sig arbejde.
I klagen til nævnet blev det anført, at ansøger var arbejdssøgende i Danmark, og at hun ikke modtog nogen form for sociale ydelser i sit hjemland eller anden økonomisk hjælp, f.eks. fra sin arbejdsgiver.
Det forhold, at ansøger havde indgået en aftale med sin tidligere arbejdsgiver, der gav hende adgang til at flytte tilbage i tilfælde af, at hun ønskede at flytte tilbage til sit hjemland inden for 2 år, kunne ikke begrunde et afslag på hjælp efter bistandslovens § 37.
Det blev endvidere anført, at ansøger havde opgivet sit arbejde i sit hjemland, fordi hendes samlever gennem 10 år havde fået ansættelse i Danmark.
Ansøgers opgivelse af sit arbejde var således nødvendiggjort af samleverens flytning til Danmark.
Dette var en sådan ændring af ansøgers forhold, at det måtte anses for en social begivenhed i relation til bistandslovens § 37.
Ansøgers samlever havde fået beskæftigelse i Danmark.
Parret kom fra et nordisk land.
Ansøger havde søgt orlov fra sit arbejde i hjemlandet og kunne af den grund ikke modtage arbejdsløshedsdagpenge fra sin A-kasse.
Det fremgik endvidere, at parret ikke havde børn.
Ansøger søgte dagen efter sin ankomst til Danmark kommunen om kontanthjælp, idet hun ikke havde noget forsørgelsesgrundlag.
 Afgørelse:
 Nævnet tog ved sin afgørelse udgangspunkt i, at ansøger var nordisk statsborger og havde ret til at opholde sig og tage beskæftigelse her i landet uden opholds- og arbejdstilladelse og uden at have pas eller anden rejselegitimation, jf. udlændingelovens § 1.
 Hun var således ikke indrejst her i landet via reglerne om familiesammenføring.
 Nævnet besluttede herefter at tiltræde kommunens afslag på økonomisk hjælp efter bistandslovens § 37 til ansøger, idet nævnet var enig med kommunen i, at der ikke ved hendes flytning til Danmark var indtruffet en social begivenhed i lovens forstand.
 Nævnet havde herved lagt vægt på, at hun havde meldt til sin arbejdsløshedskasse i sit hjemland, at hun havde orlov fra sit arbejde, og at orlov ikke betragtedes som en social begivenhed.
 Nævnet havde endvidere lagt vægt på, at ansøger ved at tage orlov havde afskåret sig fra at modtage arbejdsløshedsdagpenge, hvilket hun ellers ved ledighed ville være berettiget til fra sin A-kasse i sit hjemland.
