Nr LSF 57 Forslag til Lov om ændring af straffeloven (Strafnedsættelse og -bortfald  

 i tilfælde af civil ulydighed) Fremsat af Jette Gottlieb (EL) Søren Søndergaard (EL) den 22. november 1994 § 1 I straffeloven, jf. lovbekendtgørelse nr. 886 af 30. oktober 1992, som  

 senest ændret ved lov nr. 431 af 1. juni 1994, foretages følgende ændringer:
 1. I § 84, stk. 1, indsættes efter nr. 1 som nyt nummer:
 »2) når gerningen er foretaget for at forhindre eller modvirke  

 iværksættelsen eller opretholdelse af en klart ulovlig myndighedsbeslutning  

 og lovovertrædelsen må anses for at være af forholdsvis underordnet betydning  

 (civil ulydighed); ».
 Nr. 2-9 bliver herefter nr. 3-10.
 2. I § 84, stk. 2, ændres »nr. 1-6« til:  

 »nr. 1-7«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget De demokratiske rettigheder er grundlaget for den politiske opbygning af  

 vores samfundsorden.
Organisations- og ytringsfrihed er væsentlige  

 bestanddele af vores demokrati.
Der er ingen tvivl om, at disse rettigheder  

 formelt og juridisk eksisterer.
De står i grundloven og håndhæves i praksis.
Derimod er det mere tvivlsomt, om disse rettigheder altid fungerer reelt.  

 Det er ikke nok at give befolkningsgrupper ret til at ytre sig, hvis de  

 faktisk ikke bliver hørt.
Hvad hjælper en indsigelsesret, hvis indsigelsen af  

 den offentlige myndighed ikke bliver taget alvorligt? I denne tvivl ligger ofte baggrunden for konfrontationer mellem  

 myndigheder og befolkningsgrupper.
Hvis politisk ansvarlige gang på gang  

 tilsidesætter særlige befolkningsgruppers principielle synspunkter eller  

 interesser eller undlader at forholde sig til offentligt fremførte  

 argumenter, så forsvinder grundlaget for disse befolkningsgruppers loyalitet  

 mod statsmagten.
En særlig opmærksomhed må rette sig mod situationer, hvor myndigheder  

 træffer klart ulovlige beslutninger.
Noget sådant vil altid være  

 overordentlig krænkende for retsbevidstheden.
I sådanne situationer bliver  

 vanskelighederne ved at blive hørt endnu mere udtalte og kan hos de berørte  

 borgere føre til en desperation, hvor handling bliver nødvendig, især da  

 situationen ofte er forbundet med et tidspres, forud for eller mens den  

 ulovlige beslutning bliver iværksat.
 Som eksempler kan nævnes situationer, hvor myndigheder tillader byggerier  

 i modstrid med bygnings- eller miljølovgivning, udledningstilladelser eller  

 tilladelse til farlig virksomhed i strid med miljølovgivning eller  

 beslutninger i strid med folkeretlige forpligtelser eller internationale  

 aftaler, f.eks. på miljøområdet.
 I sådanne situationer må borgernes forsøg på at standse iværksættelsen af  

 ulovlige beslutninger opfattes som til gavn for almenvellet og deres indsats  

 gøres straffri, jf. de foreslåede ændringer af straffelovens § 84.
