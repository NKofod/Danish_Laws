 I medfør af § 3, stk. 5 i lov om garantier for lån til erhvervelse eller  

 ombygning af mindre fragtskibe, jf. lovbekendtgørelse nr. 91 af 28. februar  

 1986, som senest ændret ved lov nr. 385 af 10. juni 1997, fastsættes  

 følgende:
 § 1.  Der nedsættes et Fragtskibsgarantiudvalg til  

 varetagelse af de i § 1 og § 2 i ovennævnte lov omhandlede opgaver.
 § 2.  Udvalget består af en formand og 7 medlemmer.
Stk. 2.  Udvalgets formand udnævnes af  

 erhvervsministeren.
Formanden skal være uafhængig af brancheinteresser.
 Stk. 3.  Til medlemmer af Udvalget udnævner  

 erhvervsministeren efter indstilling en repræsentant for hver af følgende  

 myndigheder: Erhvervsministeriet, Finansministeriet, Finansrådet,  

 CO-industri, Arbejderbevægelsens Erhvervsråd, de tre rederiforeninger i  

 forening (Danmarks Rederiforening, Rederiforeningen af 1895 og  

 Rederiforeninger for mindre Skibe) samt de to skibsværftsforeninger i  

 forening (Skibsværftsforeningen samt Skibs- og Bådebyggeriernes  

 Arbejdsgiverforening).
Stk. 4.  Udvalget vælger en næstformand blandt dets  

 medlemmer.
Næstformanden træder i tilfælde af formandens forfald i dennes  

 sted.
Stk. 5.  Medlemmer udnævnes for 4 år ad gangen.  

 Genudnævnelse kan finde sted.
Der udnævnes suppleanter for medlemmerne.
 Stk. 6.  Udvalget kan efter behov indkalde sagkyndige.
 § 3.  Fragtskibsgarantiudvalget afholder møder, så  

 ofte formanden finder anledning dertil.
Stk. 2.  Møder indkaldes med mindst 7 dages skriftligt  

 varsel med angivelse af dagsorden og så vidt muligt bilagt de for de enkelte  

 punkter relevante bilag.
Varslet til møder kan forkortes efter formandens  

 beslutning, når en sag kræver en hurtigere behandling.
 Stk. 3.  Hvis sager, der skal behandles af Udvalget,  

 ikke er udsendt til medlemmerne senest to hverdage før det pågældende møde,  

 kan behandling kun finde sted, hvis samtlige i mødet deltagende medlemmer  

 samtykker heri.
 Stk. 4.  Når forholdene taler derfor, kan formanden  

 bestemme, at sagen behandles ved skriftlig procedure.
 Stk. 5.  Udvalget er beslutningsdygtigt, når mindst 4  

 medlemmer tillige med formanden er til stede.
 Stk. 6.  Har et medlem forfald, skal medlemmet meddele  

 dette til Udvalgets sekretariat og sin suppleant, som er berettiget til at  

 indtræde i medlemmets sted.
Stk. 7.  Beslutning træffes ved almindelig  

 stemmeflerhed.
I tilfælde af stemmelighed er formandens stemme afgørende.
 § 4.  Sekretariatet for Skibsfinansiering er  

 sekretariat for Udvalget.
 Stk. 2.  Sekretariatet deltager i Udvalgets møder.
 Stk. 3.  Forberedelse af Udvalgets møder, herunder  

 fastlæggelse af dagsorden, varetages af sekretariatet efter aftale med  

 formanden.
 Stk. 4.  Der optages referat af Udvalgets forhandlinger.  

 Et mindretal kan kræve sin afvigende mening optaget i mødereferatet.  

 Referatet underskrives af formanden.
 § 5.  Udvalgets afgørelser kan ikke indbringes for  

 anden administrativ myndighed.
 § 6.  Intet af Udvalgets medlemmer må deltage i  

 afgørelsen af en sag, der umiddelbart berører erhvervsvirksomheder, i hvilke  

 vedkommende interesse har, eller til hvilke vedkommende er knyttet.
 Stk. 2.  Et medlem er pligtig til, inden sagens  

 behandling påbegyndes, at give Udvalget meddelelse om omstændigheder, som vil  

 kunne medføre vedkommendes inhabilitet.
 Stk. 3.  Udvalget afgør endeligt, om et medlem kan  

 deltage i en sags behandling og afgørelse.
 Det pågældende medlem må ikke selv deltage i denne afgørelse.
 § 7.  Alle, der deltager i Udvalgets arbejde, er  

 underkastet forvaltningsloven, herunder bestemmelserne om tavshedspligt og  

 inhabilitet.
 § 8.  Fragtskibsgarantiudvalget afgiver årligt en  

 beretning til erhvervsministeren om sin virksomhed i det foregående finansår.
 § 9.  Bekendtgørelsen træder i kraft den 15. juli  

 1998, hvorfra forretningsordenen har virkning.
