Skriftlig fremsættelse (25. februar 2015) Økonomi- og indenrigsministeren (Morten Østergaard):
 Herved tillader jeg mig for Folketinget at fremsætte:
 Forslag til lov om ændring af lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg (Juniortilforordnede).
(Lovforslag nr.
L 147) Formålet med lovforslaget er at give kommunalbestyrelserne mulighed for at rekruttere unge 16- og 17-årige, der endnu ikke har valgret, til at yde praktisk hjælp som »juniortilforordnede« på afstemningsstederne ved folketingsvalg, Europa-Parlamentsvalg, kommunale og regionale valg og grundlovsumiddelbare folkeafstemninger.
 Lovforslaget er udmøntningen af en politisk aftale indgået mellem regeringen og Socialistisk Folkeparti, Enhedslisten og Liberal Alliance.
Med lovforslaget gives kommunalbestyrelserne mulighed for at vælge unge, der på valgdagen er fyldt 16 år, men endnu ikke er fyldt 18 år, til at bistå valgstyrere og tilforordnede vælgere med opgaver af praktisk karakter på valgdagen og at aflønne dem efter samme regler, som gælder for valgstyrere og tilforordnede vælgere.
Tiltaget skal bidrage til den demokratiske dannelse af unge på 16 og 17 år, der snart vil skulle deltage i deres første valg.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
