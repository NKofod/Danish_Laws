 Bekendtgørelse om delegation af uddannelses- og forskningsministerens beføjelser i lov om forskningsrådgivning m.v.
 I medfør af § 40 a, stk. 1 og 2, i lov om forskningsrådgivning m.v., jf. lovbekendtgørelse nr. 1064 af 6. september 2010, fastsættes:
 § 1. Følgende beføjelser i lov om forskningsrådgivning m.v. delegeres fra uddannelses- og forskningsministeren til Styrelsen for Forskning og Innovation, sådan at styrelsen:
 1) Godkender Danmarks Forsknings- og Innovationspolitiske Råds forretningsorden, jf. lovens § 4, stk. 5.
 2) Kan fastsætte nærmere regler for Danmarks Forsknings- og Innovationspolitiske Råds virke, jf. lovens § 5.
 3) Kan fastsætte nærmere regler for Det Frie Forskningsråd, jf. lovens § 15.
 4) Godkender fordelingen af midler til internationale fora for så vidt angår de retlige rammer for det internationale forums fordeling af midlerne, dets generelle bevillingsforudsætninger og dets regnskabsaflæggelse, jf. lovens § 30 a, stk. 4.
 5) Godkender Udvalgene vedrørende Videnskabelig Uredeligheds forretningsorden, jf. lovens § 32, stk. 5.
 6) Fører tilsyn med bevillingsanvendelsen og legaliteten i forbindelse med Det Frie Forskningsråds arbejde, jf. lovens § 35, stk. 2.
 Stk. 2. Afgørelser truffet af Styrelsen for Forskning og Innovation efter stk. 1, herunder afgørelser som styrelsen træffer som tilsynsmyndighed, kan ikke påklages til uddannelses- og forskningsministeren.
 § 2. Uddannelses- og forskningsministeren kan overtage en beføjelse, der efter bekendtgørelsen skal udøves af Styrelsen for Forskning og Innovation.
 § 3. Bekendtgørelsen træder i kraft den 1. april 2014.
 Stk. 2. Bekendtgørelse nr. 1171 af 4. oktober 2010 om delegation af ministeren for videnskab, teknologi og udviklings beføjelser i lov om forskningsrådgivning m.v. ophæves.
