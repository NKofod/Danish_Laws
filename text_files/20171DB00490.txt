Betænkning afgivet af Forsvarsudvalget den 11. januar 2018 Betænkning over Forslag til folketingsbeslutning om udsendelse af yderligere danske militære bidrag til støtte for indsatsen mod ISIL i Irak og Syrien [af udenrigsministeren (Anders Samuelsen)]:
1. Udvalgsarbejdet Beslutningsforslaget blev fremsat den 7. december 2017 og var til 1. behandling den 19. december 2017. Beslutningsforslaget blev efter 1. behandling henvist til behandling i Forsvarsudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 7 spørgsmål til udenrigsministeren og forsvarsministeren til skriftlig besvarelse, som disse har besvaret.
2. Indstillinger og politiske bemærkninger Et flertal i udvalget (S, DF, V, LA, RV og KF) indstiller beslutningsforslaget til vedtagelse uændret.
 Et mindretal i udvalget (EL, ALT og SF) indstiller beslutningsforslaget til forkastelse.
Enhedslistens medlemmer af udvalget finder det mærkværdigt og uhensigtsmæssigt, at regeringens svar på, at ISIL næsten er nedkæmpet i både Irak og Syrien, er at øge den militære indsats.
Fokus fra dansk side burde være på konfliktløsning, genopbygning og humanitær hjælp, der kan bidrage til en stabil og demokratisk fred i området.
Enhedslisten finder det yderst bekymrende, at regeringen i dette forslag ikke forholder sig til, at den irakiske regering, som Danmark i 3 år har ydet militær bistand, gang på gang er under voldsomme anklager for brud på menneskerettighederne og krigens love.
Freden i Irak styrkes ikke ved en fortsat militær støtte til en undertrykkende og sekterisk regering i Bagdad.
Der er en overhængende risiko for, at der inden for få år kan være en ny konflikt og borgerkrig i Irak.
Det peger de spændinger, som vi ser, på; både i de sunnimuslimske områder, men også i det nordlige Irak mellem kurderne og den irakiske hær.
Muligheden for fred og stabilitet i Irak afhænger af genopbygning og politisk pres på den irakiske regering.
En forøgelse af Danmarks militære tilstedeværelse risikerer derimod at fungere som en legitimering af de overgreb, som den irakiske regering ikke gør noget ved.
I forhold til Syrien er det afgørende, at man støtter de prodemokratiske kræfter og arbejder for, at de inkluderes i fredsprocessen; at man hjælper med genopbygning, så flygtninge kan vende tilbage; og at man sikrer mad og medicin til de millioner af udsatte civile.
Yderligere militære bidrag risikerer blot at styrke ekstreme kræfter og at destabilisere landene yderligere.
Det er afgørende, at vi ikke gentager fejlene fra krigene i Libyen, Afghanistan og Irak, der alle på katastrofal vis har destabiliseret regionen og styrket ekstreme kræfter.
 Et andet mindretal i udvalget (IA) vil stemme hverken for eller imod beslutningsforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Susanne Eilersen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Villum Christensen (LA) Carsten Bach (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Nick Hækkerup (S) Eva Flyvholm (EL) Nikolaj Villumsen (EL) Rasmus Nordqvist (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
