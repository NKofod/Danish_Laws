Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 pensionsbeskatningsloven, pensionsafkastbeskatningsloven,  

 personskatteloven og skattekontrolloven. (Pensionsordninger  for  

 tidligere selvstændigt erhvervsdrivende m.fl.).
(Lovforslag nr.
L 33).
Lovforslagets formål er at indføre en  

 særlig adgang for personer, der har drevet selvstændig  

 virksomhed, til at oprette pensionsordninger i forbindelse med, at  

 virksomheden sælges eller lukkes.
Personen skal være over 55  

 år og have drevet virksomhed i de seneste 10 år.
 Ifølge forslaget kan denne persongruppe anvende et  

 beløb svarende til den skattepligtige fortjeneste ved afståelsen  

 af virksomheden til at oprette pensionsordninger med løbende  

 udbetalinger og ratepensionsordninger  efter særlige beskatningsregler.  

 Den tidligere selvstændigt erhvervsdrivende kan i alt højst  

 indskyde 2 mill. kr. (år 2001-niveau) på denne særlige  

 pensionsordning.
De særlige beskatningsregler medfører, at der  

 er mulighed for at få fuld fradragsret for indbetalinger inden for  

 beløbsrammen allerede i afståelsesåret eller, ved en  

 trinvis afståelse, afståelsesårene.
Det skal være  

 muligt at oprette ratepensionsordninger, selv om man er fyldt 60 år, og  

 at aftale, at sidste rate skal udbetales, efter at man er fyldt 85  

 år.
 Efter forslaget skal ordningen være forbeholdt  

  personer, der har drevet reel erhvervsvirksomhed, dvs. at virksomheden  

 f.eks. ikke må have bestået i blot at eje aktier i et selskab,  

 hvis aktiviteter er passiv pengeanbringelse.
 Loven skal have virkning for afståelse af  

 erhvervsmæssig virksomhed, der finder sted i indkomståret 2001  

 eller senere indkomstår.
 De provenumæssige og erhvervsøkonomiske  

 konsekvenser af forslaget er omtalt i lovforslaget om nedsættelse af  

 skattesatsen for selskaber samt virksomhedsskatteprocenten, der  

 fremsættes samtidig hermed.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
