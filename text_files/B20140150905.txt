Bekendtgørelse om udvælgelseskriterier for reservation af støtte til områdefornyelse og fastsættelse af ansøgningsfrist I medfør af § 7, stk. 3, i lov om byfornyelse og udvikling af byer, jf. lovbekendtgørelse nr. 863 af 3. juli 2014, som ændret ved lov nr. 1366 af 16. december 2014, fastsættes:
 § 1. Ved reservation af udgiftsramme til ansøgninger om områdefornyelse, jf. § 4, stk. 2, i lov om byfornyelse og udvikling af byer, vil Ministeriet for By, Bolig og Landdistrikter sikre, at støtten målrettes til områder, hvor behovet er størst, og at der sker en integration af områdefornyelse og bygningsfornyelse.
 § 2. Ministeriet for By, Bolig og Landdistrikter foretager reservation af udgiftsramme ud fra en konkret vurdering af kommunalbestyrelsernes ansøgninger, jf. stk. 2-7.
Stk. 2. Ved udvælgelsen af områdefornyelsesprojekter lægges der vægt på, at områderne indeholder en bred vifte af de i stk. 3-6 nævnte indikatorer for områdets problemer, og at kommunalbestyrelsen kan sandsynliggøre, at 1) der i området er potentialer til udvikling, herunder omstilling med henblik på at sikre attraktive bosætningsvilkår inden for de i ansøgningen påpegede problemer, 2) der kan mobiliseres private investeringer eller andre ressourcer, 3) kommunen ved intern organisering og egne investeringer prioriterer området, og 4) projektet sætter fokus på at inddrage væsentlige, lokale interessenter i processen og gennemførelsen af områdefornyelsen.
Stk. 3. Ved udvælgelse af områdefornyelsesprojekter i nedslidte byområder i mindre byer med færre end 3.000 indbyggere, hvor der er et væsentligt behov for en bymæssig udvikling, lægges der særlig vægt på 1) omfang og karakter af de områdemæssige problemer, f.eks. fysisk nedslidning af bygninger, veje og offentlige arealer, funktionstømte erhvervslokaler, trafikale problemer, manglende offentlige og private servicetilbud, herunder kultur- og fritidstilbud, 2) omfang og karakter af boliger med behov for bygningsfornyelse, herunder nedrivning 3) omfang og karakter af sociale, og beskæftigelsesmæssige problemer, og 4) regionale og lokale forudsætninger vedrørende den demografiske udvikling, investeringer og beskæftigelse.
Stk. 4. Ved udvælgelse af områdefornyelsesprojekter i nedslidte byområder i byer med 3.000 eller flere indbyggere, men med færre end 10.000 indbyggere, hvor der er et væsentligt behov for en bymæssig udvikling, lægges der særlig vægt på 1) omfang og karakter af de områdemæssige problemer, f.eks. fysisk nedslidning af bygninger, veje og offentlige arealer, funktionstømte erhvervslokaler, trafikale problemer, manglende offentlige og private servicetilbud, herunder kultur- og fritidstilbud, 2) omfang og karakter af boliger med behov for bygningsfornyelse, herunder nedrivning 3) omfang og karakter af sociale, og beskæftigelsesmæssige problemer, og 4) regionale og lokale forudsætninger vedrørende den demografiske udvikling, investeringer og beskæftigelse.
Stk. 5. Ved udvælgelse af områdefornyelsesprojekter i nedslidte byområder i større byer med flere end 10.000 indbyggere, hvor der er et væsentligt behov for bygningsfornyelse, lægges der særlig vægt på 1) omfang og karakter af de områdemæssige problemer, f.eks. fysisk nedslidning af bygninger, veje og offentlige arealer, funktionstømte erhvervslokaler, trafikale problemer, herunder støjbelastning, manglende offentlige og private servicetilbud, herunder kultur- og fritidstilbud, 2) omfang og karakter af boliger med behov for bygningsfornyelse, og 3) omfang og karakter af sociale og beskæftigelsesmæssige problemer.
Stk. 6. Ved udvælgelse af områdefornyelsesprojekter i nyere boligområder med store sociale problemer lægges der særlig vægt på 1) omfang og karakter af sociale og beskæftigelsesmæssige problemer, og 2) omfang og karakter af de områdemæssige problemer, f.eks. fysisk nedslidning af bygninger, veje og offentlige arealer, manglende sammenhæng med den øvrige by, trafikale problemer, manglende offentlige og private servicetilbud, herunder kultur- og fritidstilbud.
Stk. 7. Ved udvælgelse af områdefornyelsesprojekter i ældre erhvervs- og havneområder, som kommunalbestyrelsen, senest ved tidspunktet for beslutningen om områdefornyelse, udpeger som byomdannelsesområder efter bestemmelserne i lov om planlægning, og som ikke umiddelbart kan omdannes på markedsvilkår, lægges der særlig vægt på 1) regionale og lokale forudsætninger, herunder geografisk beliggenhed, 2) omfang og karakter af den fysiske nedslidning af områdets arealer og bygninger, og 3) omfang og karakter af gener fra den aktuelle erhvervsaktivitet, der kan virke som en barriere for udvikling af området.
§ 3. Ansøgninger om reservation af støtte til områdefornyelse inden for den årlige udgiftsramme, jf. lov om byfornyelse og udvikling af byer § 4, stk. 2, skal indsendes og være kommet frem til Ministeriet for By, Bolig og Landdistrikter senest den 7. januar.
Er den 7. januar en lørdag eller en søndag, udskydes fristen til den førstkommende hverdag, jf. dog stk. 2.
 Stk. 2. Uanset bestemmelsen i stk. 1 skal ansøgninger i 2015 først være kommet frem til Ministeriet for By, Bolig og Landdistrikter den 8. april 2015.
 § 4. Bekendtgørelsen træder i kraft den 1. januar 2015.
 Stk. 2. Bekendtgørelse nr. 1189 af 13. december 2012 om udvælgelseskriterier for reservation af støtte til områdefornyelse og fastsættelse af ansøgningsfrist ophæves samtidig.
