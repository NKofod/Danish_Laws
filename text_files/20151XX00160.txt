Skriftlig fremsættelse (20. november 2015) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven (Forhøjelse af fradrag for passage af Storebæltsforbindelsen) (Lovforslag nr.
L 64) Regeringen mener, at der er behov for at forbedre incitamenterne for at pendle på tværs af Danmark og ønsker generelt at øge arbejdskraftens mobilitet på tværs af Danmark.
Broafgiften, der skal betales for at passere Storebæltsforbindelsen, opleves som en barriere for at søge arbejde på den anden side af broen.
Det har de afgivne høringssvar også bekræftet.
Regeringen vil derfor forbedre vilkårene for arbejdstagere, der pendler i bil og på motorcykel, ved at gøre det billigere at køre over Storebæltsbroen.
Forhøjelsen af fradraget vil være til gavn for arbejdstagere, der anvender broen, og således også for virksomhederne.
Forslaget kan endvidere bidrage til at skabe en større balance og sammenhæng mellem landsdelene i Danmark.
 Da forslaget indgår i finansloven for 2016 og foreslås at træde i kraft den 1. januar 2016, ønskes lovforslaget vedtaget i indeværende Folketingsår.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
