 Den ved Landsskatterettens kendelse, Medd. 1985 nr. 14, givne adgang  

 til fradrag for arbejdstøj i forbindelse med en SPF-besætning, kunne ikke  

 udvides til at anvendes i et tilfælde, hvor der for besætningen var en  

 veterinær kontrol, der frikendte besætningen for nogle hyppigt forekommende  

 husdyrsygdomme.
 Gårdejer A klagede for indkomståret 1985 over, at de stedlige  

 skattemyndigheder havde anset ham for uberettiget til et fradrag på 797 kr.  

 for arbejdstøj.
Det fremgik af sagen, at klageren ifølge forelagte bilag havde haft en  

 udgift på nævnte beløb i 1985, ligesom han i de omkringliggende år havde  

 bekostet mindre anskaffelser af beklædningsgenstande.
For 1985 havde det  

 drejet sig om 8 par bukser og 6 skjorter, for så vidt almindelige  

 klædningsstykker, men efter klagerens mening nødvendiggjort af, at han som  

 landmand betydeligt hyppigere end i en række andre erhverv måtte skifte tøj,  

 f.eks. ved overgang fra mark- til staldarbejde.
Behovet herfor skyldtes  

 navnlig renlighedshensyn, hvorved bemærkedes, at klageren drev en gård med  

 almindeligt husdyrhold, men med en veterinær kontrol, der frikendte  

 besætningen, både kreaturer og svin, for nogle hyppigt forekommende  

 husdyrsygdomme.
Man var fra klagerens, de stedlige skattemyndigheders og  

 Landsskatterettens side opmærksom på den kendelse, der er offentliggjort som  

 nr. 14 i Landsskatterettens Medd.for 1985. Denne afgørelse blev truffet på  

 baggrund af de ganske særlige omstændigheder, der gjorde sig gældende ved  

 drift at et landbrug med såkaldt SPF-besætning, en driftsform, der betinger  

 ekstraordinære hygiejniske foranstaltninger og dermed merudgifter til  

 beklædning.
Det er - for så vidt modsætningsvis - Landsskatterettens  

 opfattelse, at beklædningsudgifter i almindelighed er private og dermed den  

 skattepligtige indkomst uvedkommende, også i det omfang, der er tale om  

 decideret arbejdstøj, idet anvendelse af dette sparer slid på sædvanligt  

 dagligtøj.
 Da landbrugere generelt måtte anses omfattet af dette hovedsynspunkt, og  

 da der ikke for klagerens vedkommende var påvist behov for særlig  

 arbejdsdragt i et omfang, der betingede fradrag som driftsomkostning, blev  

 den påklagede ansættelse stadfæstet.
 LV 1987, D 2.3.14.
