Nr BTL 132 Betænkning over Forslag til lov om husdyrsygdomme   

 Nr L 132 1987-88, 1. samling Afgivet af Landbrugs- og Fiskeriudvalget Afgivet: 19880414 Udvalget har behandlet lovforslaget i en række møder og har i den forbindelse stillet spørgsmål til landbrugsministeren, som denne har besvaret skriftligt.
Udvalget har desuden modtaget mundtlig og/eller skriftlig henvendelse fra Landsforeningen af Danske Mælkeproducenter.
Der er af landbrugsministeren stillet ændringsforslag, hvorom henvises til de ledsagende bemærkninger.
 Landbrugsministeren har over for udvalget oplyst følgende:
Angående afhentning af døde dyr fra landbrugsbedrifter er det ministerens hensigt at optage kontakt med destruktionsanstalterne med henblik på overvejelse af mulighederne for at etablere en udvidet afhentningsordning for destruktionsanstalterne.
Angående en eventuel forsikringsordning agter ministeren at lade spørgsmålet om en erhvervsfinansieret, kollektiv forsikringsordning, omfattende de i gruppe II i bilag 2 til lovforslaget nævnte sygdomme, indgå i kommissoriet for den arbejdsgruppe, som skal overveje spørgsmålet om maksimering af erstatninger i henhold til lovforslagets § 29. Udgifterne ved en eventuel forsikringsordning forudsættes at være statskassen uvedkommende.
Et mindretal (Socialdemokratiets og Socialistisk Folkepartis medlemmer af udvalget) udtaler, at det er vigtigt, at sundhedstilstanden i danske besætninger er så god som overhovedet muligt.
Mindretallet vil i den forbindelse pege på, at forebyggende sundhedstjenester må tillægges stor vægt, og at der bør arbejdes hen imod, at alle besætninger er med i den forebyggende sundhedstjeneste.
Mindretallet tillægger det stor vægt, at der i henhold til denne lov kan fastsættes regler om ventilering, isolering og indretning m.v. hvor det viser sig, at disse faktorer fremkalder sygdom hos dyrene.
Herefter indstiller et flertal (udvalget med undtagelse af Socialistisk Folkepartis medlemmer) lovforslaget til vedtagelse med det af landbrugsministeren stillede ændringsforslag.
Et mindretal (Socialistisk Folkepartis medlemmer af udvalget) vil redegøre for sin stilling ved lovforslagets 2. behandling.
Ændringsforslag Til § 25 Af landbrugsministeren, tiltrådt af et flertal (udvalget med undtagelse af SF):
 1) Efter stk. 2 indsættes som nyt stykke:
» Stk. 3. Landbrugsministeren kan fastsætte regler om  

 indførsel, markedsføring, kvalitet og anvendelse af stoffer, som regulerer husdyrs ydelse, tilvækst eller reproduktion.« Stk. 3 bliver herefter stk. 4.
Bemærkninger Til nr. 1 Kønshormoner (steroider), som kan anvendes både som lægemiddel og som middel til fremme af væksten, har igennem en lang årrække kun været tilladt anvendt til sygdomsbekæmpelse eller til såkaldt brunstsynkronisering inden for husdyrbruget.
En række kønshormonstoffer har således været registreret til markedsføring efter lægemiddelloven af Sundhedsstyrelsen, og Landbrugsministeriet har i medfør af dyrlægelovens § 7 b reguleret den nærmere anvendelse af hormonerne.
Formålet med denne regulering har været at sikre, at der ikke optræder rester af hormoner i fødevarer af animalsk oprindelse.
Der er nu iværksat industriel fremstilling af en type væksthormoner, somatotropiner, som væsentligt adskiller sig fra kønshormoner, bl.a. derved at somatotropinerne er proteinstoffer.
De pågældende proteinstoffer, hvoraf bovin somatotropin, BST, er færdigudviklet til markedsføring og porcint væksthormon, PST, forventes snart at være det, tænkes indgivet regelmæssigt for at øge dyrenes tilvækst og mælkeproduktion.
BST tænkes derimod ikke markedsført med henblik på behandling af sygdomme.
Den påtænkte anvendelse vil næppe give anledning til betænkelighed i relation til menneskers sundhed.
Derimod kan Landbrugsministeriet med den nuværende viden ikke udelukke, at en anvendelse af sådanne stoffer til vækstfremme kan frembyde andre problemer, f.eks. at anvendelsen af stofferne kan medføre en øget frekvens af produktionsbetingede sygdomme.
Det Veterinære Sundhedsråd har således i en udtalelse peget på risikoen for en øget frekvens af produktionsbetingede sygdomme ved regelmæssig indgivelse af BST til køer i laktationsperioden.
Der kan også tænkes problemer af avlsteknisk eller markedspolitisk art.
Spørgsmålet om anvendelse af BST, som forberedes markedsført i en række EF-lande, har på bl.a. dansk foranledning været drøftet i rådet af landbrugsministre i december 1987, idet proteinhormoner ikke er omfattet af den hidtidige EF-regulering på området.
Kommissionen gav under drøftelsen rådet tilsagn om at ville iværksætte et hurtigt udredningsarbejde med henblik på en vurdering af behovet for en fælles EF-regulering af BST, som, hvis det vinder indpas i husdyrproduktionen, vil påvirke udbyttet og dermed konkurrenceforholdene mærkbart.
Fremkomsten af en ansøgning om registrering af BST som et lægemiddel har foranlediget en mere principiel overvejelse af reguleringen af stoffer, som ikke markedsføres med henblik på anvendelse i sygdomsbehandlende øjemed, men med henblik på at øge ydelse og vækst hos raske dyr.
Det er herunder blevet klart, at der ikke ved en eventuel stillingtagen i henhold til lægemiddelloven vil være nogen mulighed for at varetage de nævnte hensyn.
Sundhedsstyrelsen har desuden været af den opfattelse, at en henføring af stoffer som de nævnte under lægemiddelloven vil kunne vise sig uhensigtsmæssig og bl.a. vil kunne udvande lægemiddelbegrebet.
Landbrugsministeriets hidtidige regulering af anvendelsen af hormoner har hvilet på dyrlægelovens § 7 b, som imidlertid ikke omfatter tilfælde, hvor de anvendte stoffer ikke kan antages at frembyde restkoncentrationsproblemer.
Det foreslås derfor, at der i lov om husdyrsygdomme indsættes en bestemmelse, som gør det muligt at fastsætte regler om indførsel, markedsføring, kvalitet og anvendelse af stoffer, der regulerer husdyrs ydelse, tilvækst eller reproduktion.
Bestemmelsen tænkes kun at omfatte et givet stof i det omfang, det markedsføres med henblik på anvendelse til regulering af husdyrs ydelse, tilvækst eller reproduktion.
Markedsføring af stoffer med henblik på behandling af sygelige tilstande, f.eks. frugtbarhedssygdomme, vil derimod forudsætte sædvanlig tilladelse fra Sundhedsstyrelsen.
Det er i øvrigt forudsat, at Landbrugsministeriet om fornødent kan inddrage Sundhedsstyrelsens farmakologiske ekspertise ved vurderingen af de nævnte stoffer.
I Danmark foretages der for tiden en række forsøg med BST ved Statens Husdyrbrugsforsøg, hvor man tilige løbende følger udviklingen i den udenlandske forskning på området.
Landbrugsministeriet finder, at en stillingtagen til anvendelse af BST må afvente fremkomsten af flere forskningsresultater, hvorved stoffets virkninger bedre kan vurderes.
Det vil dog under alle omstændigheder være en forudsætning for at tillade stoffet anvendt, at det ikke frembyder sundhedsmæssig risiko for mennesker eller dyr.
Det er derfor tanken at forbyde anvendelsen af de pågældende proteinvæksthormoner til husdyr, men dog således, at der fortsat tænkes åbnet mulighed for anvendelse af stofferne i en forskningsmæssig sammenhæng.
Såfremt landbrugsministeren i særlige tilfælde agter at tillade anvendelse af stofferne ud over i en forskningsmæssig sammenhæng, vil ministeren forinden orientere Folketingets Landbrugs- og Fiskeriudvalg.
Det forudsættes, at der forud for udstedelse af regler vedrørende de pågældende stoffer indhentes en udtalelse fra Det Veterinære Sundhedsråd og Det Etiske Råd vedrørende husdyr.
Svend Andersen (S) nfmd.
Erling Christensen (S) Arne Jensen (S) Henning Nielsen (S) Bjørn Westh (S) Gade (S) Birthe Hansen (SF) Inger Harms (SF) Knud Østergaard (KF) fmd.
Grove (KF) Jette Thomsen (KF) Henning Andersen (KF) Povl Brøndsted (V) Svend Heiselberg (V) Emmert Andersen (CD) Dohrmann (FP) Larsen-Ledet (RV) Partierne KRF og FK havde ikke medlemmer i udvalget.
