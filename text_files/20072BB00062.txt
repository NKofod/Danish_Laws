Fremsat den 21. februar 2008 af Julie Skovsby (S), Karen Hækkerup (S) og Flemming Møller Mortensen (S) Forslag til folketingsbeslutning om muskelhundetegn m.v.
 Folketinget pålægger regeringen at tage initiativ til at indføre regler med følgende indhold:
  Det skal fremgå af en hunds registreringsattest, når der er tale om en hund af muskelhundetypen.
 Ved registreringen af en muskelhund skal der ud over registreringsattesten udstedes et særskilt muskelhundetegn, som indeholder oplysning om hundens id-mærke, ejerens navn og adresse samt forsikring af hunden.
Ved et senere påbud om, at hunden skal være forsynet med mundkurv, skal oplysning om påbuddet påføres muskelhundetegnet.
  I forbindelse med udstedelse af et muskelhundetegn skal ejeren skrive under på at have modtaget og læst de særlige regler, der gælder for muskelhunde, samt nogle særlige retningslinjer for hold af muskelhunde, herunder bl.a. anvisninger på forsvarlige snore, på forsvarlig indhegning af udendørsarealer, på beskæftigelse af hunden, så den ikke udvikler sit »kampgen«, og på, at hunden ikke må føres af en person, som ikke fysisk har kræfter til at holde den.
  Muskelhundetegnet skal altid bæres af hundeføreren ved færdsel med hunden på områder, der er åbne for almindelig færdsel.
  Mærkning af en muskelhund skal ske ved injektion af en elektronisk chip.
  Muskelhunde altid skal føres i snor på områder, der er åbne for almindelig færdsel.
  Hvis en muskelhundeejer eller en muskelhundefører ikke kan fremvise et gyldigt muskelhundetegn, skal politiet lade hunden fjerne med øjeblikkelig virkning, indtil et gyldigt muskelhundetegn er fremvist eller udstedt.
  Retten til at erhverve en muskelhund skal fratages personer, der tidligere af politiet er blevet pålagt at aflive en muskelhund eller en anden hund, hvis dette er sket som følge af hundens farlighed.
Bemærkninger til forslaget Formålet med beslutningsforslaget er at skabe et trygt gadebillede ved at stramme reglerne for hold af muskelhunde, også kaldet kamphunde.
 De to hunderacer pittbull og den japanske tosa er i dag forbudt i Danmark, men også mange andre hunde har de to racers karakteristiske træk og den patologiske aggression i sig, som kendetegner de såkaldte kamphunde.
Antallet af kamphunde er steget eksplosivt, særlig i de større byer.
Det er således Dansk Kennel Klubs vurdering, at antallet af de såkaldte kamphunde er steget fra omkring 1.000 hunde i 2002 til 20.000 hunde i 2007. Denne udvikling ser forslagsstillerne med stor bekymring på og ønsker derfor en målrettet indsats for at bremse udviklingen af et gadebillede, hvor man ikke kan føle sig tryg.
Ifølge Dansk Kennel Klub er der en hund i hvert fjerde danske hjem, og mange hundeejere tør ikke gå tur med deres hund eller lade deres børn lufte den, heller ikke i dagtimerne, af frygt for at få hunden bidt ihjel.
Der har været tilfælde i udlandet, hvor kamphunde har skambidt børn.
I dag skal ejeren af en hund født efter den 1. januar 1993 sørge for, at hunden er mærket og anmeldt til registrering i Dansk Hunderegister, senest når hunden er 4 måneder gammel.
Forslagsstillerne ønsker, at det fremover skal fremgå af denne registrering, når der er tale om en muskelhund.
Vurderingen af, om der er tale om en muskelhund, foretages af den dyrlæge eller id-mærker, der mærker hunden.
Forslagsstillerne ønsker endvidere, at der ved registrering af en muskelhund ud over registreringsattesten udstedes et særskilt muskelhundetegn, som indeholder oplysning om hundens id-mærke, ejerens navn og adresse samt forsikring af hunden.
Ved et senere påbud om, at hunden skal være forsynet med mundkurv, skal oplysning om påbuddet påføres muskelhundetegnet.
Muskelhundetegnet skal altid bæres af hundeføreren ved færdsel med hunden på områder, der er åbne for almindelig færdsel, og muskelhunde skal altid føres i snor på sådanne områder.
 Forslagsstillerne ønsker, at ejeren i forbindelse med udstedelse af et muskelhundetegn skal skrive under på at have modtaget og læst de særlige regler, der gælder for muskelhunde, samt nogle særlige retningslinjer for hold af muskelhunde, herunder bl.a. anvisninger på forsvarlige snore, på forsvarlig indhegning af udendørsarealer, på beskæftigelse af hunden, så den ikke udvikler sit »kampgen«, og på, at hunden ikke må føres af en person, som ikke fysisk har kræfter til at holde den.
Hvis en muskelhundeejer eller en muskelhundefører ikke kan fremvise et gyldigt muskelhundetegn, skal politiet lade hunden fjerne med øjeblikkelig virkning, indtil et gyldigt muskelhundetegn er fremvist eller udstedt.
Dette vil bl.a. give politiet mulighed for i forbindelse med undersøgelse af andre forhold i ejerens hjem at fjerne muskelhunde, hvor ejeren ikke har et muskelhundetegn, og som derfor er ulovlige at have i hjemmet.
 Det foreslås, at mærkning af en muskelhund skal ske ved injektion af en elektronisk chip, og at ejeren af en muskelhund selv dækker udgifterne til udstedelse af et muskelhundetegn.
 Retten til at erhverve en muskelhund skal fratages personer, der tidligere af politiet er blevet pålagt at aflive en muskelhund eller en anden hund, hvis dette er sket som følge af hundens farlighed.
 Det er forslagsstillernes holdning, at der ikke har været tilstrækkeligt fokus på erfaringerne med anvendelsen af hundeloven, herunder navnlig de ændringer af loven, som Folketinget vedtog i 2003. Det foreslås derfor, at muskelhundetegnsordningen evalueres i 2011.
Skriftlig fremsættelse Julie Skovsby (S):
 Forslag til folketingsbeslutning om muskelhundetegn m.v.
(Beslutningsforslag nr.
B 62).
