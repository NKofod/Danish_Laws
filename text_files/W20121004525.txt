Ankestyrelsens principafgørelse 104-12 om førtidspension - omregning - renteindtægter - tilbagevirkende kraft - tilbagebetaling Resume:
 En renteindtægt på cirka 940.000 kr. af en erstatning, som blev udbetalt i oktober 2009, skulle indgå i indtægtsgrundlaget ved beregning af pensionen fra den 1. november 2009 indtil den 31. oktober 2010.
Der var ikke hjemmel til at efterregulere med tilbagevirkende kraft.
Da omregningen først skete på et senere tidspunkt, kunne et eventuelt tilbagebetalingskrav kun gøres gældende, hvis betingelserne for tilbagebetaling var opfyldt.
 Love:
Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 1006 af 19. august 2010 - § 38 og § 42 Note:
 Principafgørelser P-7-98 og P-24-99 ophæves.
 Afgørelse:
Din sag om omregning af pension Ankestyrelsen har i møde truffet afgørelse i din sag om, hvorvidt nævnets afgørelse om at omregne din pension med tilbagevirkende kraft er i overensstemmelse med Ankestyrelsens praksis jf.
Principafgørelserne P-7-98 og P-24-99.
Resultatet er  Din pension skulle omregnes fra den 1. november 2009 indtil den 31. oktober 2010, da du fik udbetalt renter af erstatning.
 Ankestyrelsen tiltræder således nævnets afgørelse herom.
 Ankestyrelsen hjemviser imidlertid sagen til kommunen til afgørelse af, om betingelserne for at forlange tilbagebetaling var opfyldt.
 Kommunen skal i den forbindelse vurdere om du har tilsidesat din oplysningspligt eller i øvrigt mod bedre vidende uberettiget har modtaget pension.
 Der var enighed på mødet.
Begrundelsen for afgørelsen Ankestyrelsen finder, at din pension skulle omregnes med virkning fra den 1. i måneden efter, at udbetalingen af renter af erstatning var til rådighed.
Ankestyrelsen finder endvidere, at rentebeløbet må betragtes som en engangsindtægt af en sådan størrelse, at det var mest korrekt at henføre den til en 12 måneders periode.
Det betyder, at din pension skulle omregnes fra den 1. november 2009 og indtil den 31. oktober 2010.
 Vi har lagt vægt på, at fastsættelsen af indtægtsgrundlaget sker på grundlag af de samme indtægtsbegreber, som lægges til grund ved beregningen af indkomst efter skattelovgivningens regler, men at den skal beregnes på et så aktuelt grundlag som muligt, fordi pension er beregnet til at dække det løbende forsørgelsesbehov.
 Indtægten skal således indgå i beregningsgrundlaget på det tidspunkt, hvor det er til rådighed for dig.
 Begrundelsen er, at der ikke kan ses bort fra skattepligtig kapitalindkomst.
 Vi har lagt til grund, at erstatningen og renter kom til udbetaling i oktober 2009.
 Vi finder imidlertid, at der ikke er hjemmel til at efterregulere med tilbagevirkende kraft.
 Da omregning først er sket på et senere tidspunkt, kan et eventuelt tilbagebetalingskrav kun gøres gældende, hvis betingelserne for tilbagebetaling var opfyldt.
 Vi finder derfor, at sagen skal hjemvises til kommunen til afgørelse af, om betingelserne for at forlange tilbagebetaling var opfyldt.
 Ankestyrelsen finder det i øvrigt kritisabelt, at kommunen ikke på et tidligere tidspunkt reagerede på dine henvendelser i december 2009 og juni 2010.
Bemærkninger til klagen Du har anført, at det udbetalte rentebeløb er brugt, og at der højest bør kræves tilbagebetaling af din pension for november og december i 2009.
Ankestyrelsen bemærker, at renter fra erstatningen skal indgå i indtægtsgrundlaget.
I dit tilfælde skulle pensionen omregnes fra den 1. november 2009 til 31. oktober 2010.
Oplysninger i sagen Vi har afgjort sagen på grundlag af:
 De oplysninger, som forelå da Det Sociale Nævn traf afgørelse  Det Sociale Nævns afgørelse af 21. juni 2011  Klagen til Ankestyrelsen af 5. juli 2011  Det Sociale Nævns genvurdering Sagsfremstilling Kommunen fandt den 18. januar 2011, at de renteindtægter, som du modtog i oktober 2009 skulle medregnes i din pension fra den 1. november 2009 til den 31. oktober 2010.
 Det Sociale Nævn tiltrådte kommunens afgørelse den 21. juni 2011.
 Du har klaget over Det Sociale Nævns afgørelse.
 Du har anført, at det udbetalte rentebeløb er brugt, og at der højest bør kræves tilbagebetaling af din pension for november og december i 2009.
 Det Sociale Nævn har fastholdt deres afgørelse.
