Skriftlig fremsættelse (13. november  

 1998) Aage Frandsen (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om nedsættelse  

 af en grundlovskommission.
(Beslutningsforslag nr.
B 45).
I både folketingssamlingen 1994-95 og 1996-97  

 fremsatte SF forslag om nedsættelse af en grundlovskommission.
I  

 1994-95 anvendtes dog udtrykket forfatningskommission.
Indholdsmæssigt  

 er der sket en del mindre omfattende ændringer i dette forslag i  

 forhold til forslaget fra 1996-97.
Det er SF s opfattelse, at interessen for at gå i  

 gang med at udforme en ny grundlov er blevet større   også i  

 Folketinget.
Dertil kommer, at interessen for grundloven i den kommende tid  

 vil blive øget som følge af markeringen af 150-året for  

 Danmarks første grundlov.
Derfor finder SF, at det er rigtigt, at SF  

 fremsætter sit forholdsvis omfattende beslutningsforslag i Folketinget  

 med henblik på en ny diskussion i Tinget om det rigtige i at  

 nedsætte en grundlovskommission.
For uanset at de fleste andre partier  

 i Folketinget hidtil har været afvisende over for forslaget om en  

 grundlovskommission, mener SF, at det bliver mere og mere aktuelt med  

 nedsættelse af en grundlovskommission, samtidig med at vi håber,  

 at andre partier, der hidtil har været skeptiske, er blevet mere  

 positive, bl.a. på baggrund af den udvikling, der er sket, og de  

 diskussioner, der er foregået og foregår om grundloven.
Argumenterne imod en grundlovskommission har bl.a.  

 været, at grundloven er god nok, og at det blot handler om at overholde  

 grundloven.
Og hvis grundloven ikke er god nok, så mangler vi »en sag«,  

 som kan bære en ny grundlov igennem ved en folkeafstemning.
 Det kan godt være, at vi mangler »en sag« som i  

 1953, men det ændrer ikke ved, at der er gode argumenter for, at der er  

 brug for en grundlovskommission med henblik på at få udarbejdet  

 og vedtaget en ny grundlov.
Vor nuværende grundlov er langtfra tidssvarende.
Det  

 er ikke så underligt, da det er 45 år siden, at den blev  

 vedtaget, og da en række forhold har ændret sig ganske meget  

 siden 1953, samt at en række af bestemmelserne reelt går tilbage  

 til 1849-grundloven.
Derfor er der bestemmelser i grundloven, der  

 nærmest har karakter af rene anakronismer.
Der er paragraffer, der reelt har et andet indhold, end de  

 konkrete formuleringer lægger op til.
Det afspejler, at der hele tiden  

 foregår en forfatningsmæssig udvikling, som reelt ændrer  

 indholdet af paragrafferne, selv om ordlyden er uændret.
Sådan  

 skal det være.
Men på et tidspunkt bliver den manglende  

 overensstemmelse mellem ordlyden og tolkningen så stor, at det ikke er  

 holdbart.
Uanset at man fra forskellig side ikke mener, at der er  

 »en sag« til at bære en grundlovsændring igennem ved en  

 folketingsafstemning, ændrer det ikke ved, at behovet for en  

 grundlovsændring er stigende, og at en grundlovsændring  

 kræver flere års forberedelse.
Det tog således 7 år  

 fra en grundlovskommission blev nedsat i 1946, til vi fik grundloven i  

 1953.
Når det givetvis igen vil tage adskillige år  

 at få lavet en ny grundlov, skyldes det bl.a., at det kræver et  

 grundigt forarbejde, inden en ny grundlov kan udarbejdes, og at det kan blive  

 politisk ganske besværligt at få udarbejdet en ny grundlov.
For  

 selv om vi betragter grundloven som noget, vi er enige om, er grundloven  

 fyldt med politisk-ideologisk sprængstof.
Der er for SF ikke tvivl om, at menneskerettigheder vil  

 blive et af de mest centrale temaer ved en grundlovsdiskussion.
Nogle af de  

 FN-menneskerettighedskonventioner og andre konventioner, som Danmark har  

 tilsluttet sig, men  som ikke står i grundloven, skal naturligt ind i  

 grundloven, ligesom SF mener, at der skal ske en udbygning af de sociale  

 rettigheder.
Et andet centralt problemfelt i forbindelse med en  

 grundlovsrevision er behovet for ændringer som følge af det  

 stigende internationale samarbejde.
Det gælder det internationale  

 samarbejde generelt, f.eks. i FN.
Men det gælder især det mere  

 forpligtende samarbejde i EU, som grundlovens paragraffer slet ikke tager  

 højde for.
Naturligvis kan Højesteret, som det er sket, bruges  

 til præciseringer af, hvor langt Danmark kan gå i retning af  

 suverænitetsafgivelse, inden grundloven skal ændres.
Men der er  

 også brug for en præcisering, der tager udgangspunkt i både  

 nærhedsprincippet og hensynet til, at der er beslutninger, der ikke kan  

 løses af det enkelte land alene.
Et tredje problemfelt i forbindelse med en  

 grundlovsændring vil være en række demokratiske  

 spilleregler, som i dag ikke i alle tilfælde er hensigtsmæssige  

 og tidssvarende.
Magtens tredeling skal præciseres, og i den  

 forbindelse må det være rigtigt at understrege domstolenes  

 uafhængighed yderligere.
Det kommunale selvstyre omtales i dag stort  

 set ikke i grundloven.
Det er vigtigt, at principperne for det kommunale  

 selvstyre med udgangspunkt i nærhedsprincippet bliver slået fast  

 i en kommende grundlov.
Den nuværende negative parlamentarisme kunne  

 overvejes erstattet af en positiv parlamentarisme.
Endelig skal monarkiet  

 renses for ethvert politisk tilsnit, dronningerunder og monarkens medvirken i  

 statsrådet.
Når en ny grundlov skal udarbejdes, må tiden  

 også være inde til, at den helt omskrives og ikke kun justeres,  

 som tilfældet har været ved tidligere grundlovsændringer.  

 Opbygningen af den nuværende grundlov svarer til 1849-grundloven, og  

 mange af formuleringerne fra 1849-grundloven kan stadig genfindes.
Det var  

 naturligt, at 1849-grundloven tog udgangspunkt i, at kongemagten afgav magt  

 til folkets repræsentanter.
Derfor omhandlede de første  

 paragraffer principperne om magtdelingen, og sådan er det stadig.  

 Dernæst følger monarkiets -  i praksis regeringens  

 beføjelser, så bestemmelserne om valgret og valgbarhed til  

 Folketinget, lovgivningsprocessen og Folketingets arbejde i det hele taget,  

 Rigsretten og domstolene samt som noget af det allersidste  

 menneskerettighederne.
En ny grundlov må tage udgangspunkt i en række  

 fundamentale menneskerettigheder, som ikke kan fraviges.
Så må  

 det fremgå, at folket har delegeret magten på en række  

 områder til dets repræsentanter.
Derfor menneskerettigheder  

 først.
Så principper for folkeafstemning og omtale af  

 Folketinget, herunder valg til Folketinget, og dets kompetence.
Dernæst  

 skal regeringen og domstolene behandles.
En grundlov skal både afspejle de økonomiske,  

 sociale og politiske forhold på det tidspunkt, hvor grundloven  

 udformes, og angive, hvordan man ønsker, at de økonomiske,  

 sociale og politiske forhold skal være.
Med andre ord både,  

 hvordan samfundet ser ud, og hvordan man ønsker samfundet skal udvikle  

 sig.
Derfor er det en større sag at lave en ny grundlov.
Det tager tid  

 og giver politiske slagsmål.
Derfor er det heller ikke for tidligt at  

 komme i gang.
Måske kan det, at vi næste år skal markere  

 150-årsdagen for den første grundlov, være anledningen  

 til, at vi kan komme til at diskutere grundloven og principperne i grundloven  

 som optakt til, at vi kan få nedsat den grundlovskommission, som  

 alligevel skal nedsættes på et tidspunkt, fordi vi på et  

 eller andet tidspunkt skal have en ny grundlov.
