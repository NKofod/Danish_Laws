Cirkulæreskrivelse om meddelelse om  

 klasselotterikollektører Kommentar m.v.:
 Klasselotterikollektører kan efter en konkret  

 vurdering anses som værende til rådighed for arbejdsmarkedet,  

 bl.a. fordi Det Danske Klasselotteri A/S nu - modsat tidligere - har  

 erklæret sig indforstået med, at kollektøren lader en  

 anden person passe kollektionen.
 Meddelelse fra DfA nr. 34 af 27. november 1989 er  

 hermed ophævet.
 Meddelelse om afgørelsen:
Et medlem meldte sig primo 1995 ledig, efter at hun  

 på grund af firmaflytning og omstruktureringer var blevet opsagt fra  

 samtidig beskæftigelse som henholdsvis ekspeditrice i en  

 konfektureforretning og kontormedhjælper i et transport- og  

 speditionsfirma.
Medlemmets samlede beskæftigelse havde herved  

 gennemgående ligget over fagets normale arbejdstid med arbejdet fordelt  

 på alle ugens dage i tidsrummet kl. 10.00-21.00. Medlemmet havde i 1994  

 holdt 5 ugers ferie fordelt på 1 x 3 uger og 2 x 1 uge.
 Herudover havde medlemmet siden 1977 haft bierhverv som  

 klasselotterikollektør med fast ugentlig åbningstid kl.  

 9.00-15.00/17.00, i alt 26 timer om måneden i 10 måneder og 38  

 timer om måneden i 2 måneder.
 Medlemmet oplyste, at hun til enhver tid kunne få et  

 familiemedlem til at afløse sig med kollektionen, og medlemmets voksne  

 datter erklærede skriftligt, at hun kunne og ville påtage sig en  

 eventuel afløsning.
 I denne forbindelse afgav direktøren for Det Danske  

 Klasselotteri A/S også en skriftlig erklæring om, at  

 Klasselotteriet ville være indforstået med, at medlemmet lader en  

 anden person passe kollektionen, idet det dog fortsat er medlemmet  

 personligt, der er ansvarlig for kollektionen over for Klasselotteriet.
 Direktoratet har på arbejdsløshedskassens  

 forespørgsel vejledende udtalt, at beskæftigelsen som  

 klasselotterikollektør som udgangspunkt skaber tvivl om medlemmets  

 rådighed på grund af de faste åbningstider i  

 dagtimerne.
 Arbejdsløshedskassen skal herefter foretage en  

 konkret vurdering af medlemmets rådighed, hvorved bemærkes, at  

 Det Danske Klasselotteri A/S nu - modsat tidligere - erklærer sig  

 indforstået med, at kollektøren ikke personligt skal stå  

 til rådighed i kollektionens åbningstid.
Arbejdsløshedskassen kan ved vurderingen af  

 medlemmets rådighed derfor lægge vægt på medlemmets  

 hidtidige tilknytning til arbejdsmarkedet.
Et medlem, der sideløbende  

 med kollektionen har haft beskæftigelse i fuldt normalt omfang i mindst  

 26 uger umiddelbart forud for ledigheden, kan anses som værende til  

 rådighed for arbejdsmarkedet.
 Arbejdsløshedskassen skal før en eventuel  

 dagpengeudbetaling endvidere sikre sig, at medlemmet har aftale med en  

 person, der både vil og kan påtage sig at passe den omhandlede  

 lotterikollektion.
