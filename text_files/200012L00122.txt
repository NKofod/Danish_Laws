Fremsat den 29. november 2000 af  

 indenrigsministeren (Karen Jespersen) Forslag til Lov om ændring af lov om kommunale  

 valg (Ændringer vedrørende valgret og valglister,  

 kandidatlister, brevstemmeafgivning m.v.) § 1 I lov om kommunale valg, jf. lovbekendtgørelse nr. 258 af 4. april  

 1997, som ændret ved § 6 i lov nr. 232 af 2. april 1997 og  

 § 2 i lov nr. 255 af 4. maj 1998, foretages følgende  

 ændringer:
 1. I § 1 indsættes som stk. 3:
»Stk. 3. Personer, der efter reglerne i lov om Det Centrale  

 Personregister opfylder betingelserne for at være tilmeldt  

 folkeregistret i kommunen, anses for at have fast bopæl i kommunen  

 henholdsvis i den amtskommune, hvori kommunen er beliggende.« 2. I § 8, stk. 2 og 4, ændres alle  

 steder »fredagen 18 dage« til: »mandagen 15 dage«.
 3. § 18, stk. 2, 3. pkt., affattes  

 således:
»Hvis en valgstyrer eller en tilforordnet vælger har forfald,  

 udpeger den gruppe i kommunalbestyrelsen, der har udpeget den  

 pågældende, en ny valgstyrer eller en ny tilforordnet  

 vælger.« 4. § 24, stk. 3, affattes således:
»Stk. 3. Kandidatlisten skal indeholde oplysning om  

 kandidatlistens listebetegnelse, jf. § 24 a.
Listebetegnelsen skal ved  

 kandidaternes underskrift være godkendt af disse.« 5. Efter § 24 indsættes:
»§ 24 a.
Kandidatlister for et parti, der den 1. august i  

 valgåret er opstillingsberettiget til folketingsvalg, skal som  

 listebetegnelse anvende partiets navn til folketingsvalg eller en betegnelse,  

 hvori dette navn indgår.
Tilsvarende gælder kandidatlister for  

 det tyske mindretals parti.
 Stk. 2. Andre kandidatlister kan som listebetegnelse ikke  

 anvende navnet på et af de partier, der er nævnt i stk. 1,  

 en betegnelse, hvori dette navn indgår, eller en betegnelse, der kan  

 give anledning til, at kandidatlisten forveksles med kandidatlister for et af  

 disse partier.
 Stk. 3. Som listebetegnelse kan ikke anvendes enkelte  

 bogstaver (A, B, C osv.) eller en kombination af bogstaver, der ikke danner  

 et ord (RV, CD, SF, KRF osv.).
Stk. 4. En listebetegnelse kan ikke anvendes, såfremt  

 det ved endelig dom er fastslået eller der i øvrigt er grund til  

 at antage, at en anden på andet grundlag end reglerne i stk. 2 har  

 eneret til listebetegnelsen.
Listebetegnelsen kan dog anvendes, hvis  

 indehaveren af eneretten har samtykket i kandidatlistens brug af  

 listebetegnelsen.
Stk. 5. Viser det sig, at det ved endelig dom er  

 fastslået eller der i øvrigt er grund til at antage, at en anden  

 på andet grundlag end reglerne i stk. 2 har eneret til  

 listebetegnelsen for en godkendt kandidatliste, jf. § 27, og samtykker  

 indehaveren af eneretten ikke i kandidatlistens brug af listebetegnelsen, kan  

 valgbestyrelsen tilbagekalde godkendelsen.
Kandidatlistens ret til at deltage  

 i valget bortfalder.« 6. I § 25, stk. 3, indsættes efter »hvilken  

 stiller«: »eller kandidat«, og »den tegningsberettigede stiller« ændres  

 til: »kontaktperson«.
 7. I § 40, stk. 2, og § 41,  

 stk. 2, indsættes efter »flere stillere«: »eller  

 kandidater«.
 8. I § 40, stk. 2, og § 41,  

 stk. 2, indsættes som 2. pkt.:
»Uanset om bemyndigelsen er givet til to eller flere stillere eller  

 kandidater, anses bemyndigelsen for givet til de pågældende hver  

 for sig, medmindre det på kandidatlisten er angivet, at bemyndigelsen  

 er givet til de pågældende i forening.« 9. I § 61, stk. 2, indsættes som 2.  

 pkt.:
»Kommunalbestyrelsen kan dog bestemme, at en af  

 stemmemodtagerne er en person udpeget blandt personale ansat i kommunens  

 forvaltning.« 10. I § 62 indsættes som 2. pkt.:
»På folkeregistrene kan brevstemmeafgivning dog finde sted fra den  

 3. tirsdag i august måned i valgåret.« 11. I § 66, stk. 1,1. pkt., udgår »til  

 brevstemmeafgivning her i landet«.
 12. § 66, stk. 1, 2. pkt., ophæves.
 13. § 66, stk. 2, 2. pkt., affattes  

 således:
»Brevstemmematerialet skal senest fra den 3. tirsdag i maj måned i  

 valgåret findes på folkeregistrene og skal senest fra den 3.  

 tirsdag i august måned i valgåret findes på de danske  

 repræsentationer i udlandet samt om bord i danske skibe i udenrigsfart  

 og på danske havanlæg uden for dansk område.« 14. I § 70, stk. 3, 2. pkt., indsættes efter  

 »afstemningsområde«: », jf. dog stk. 4«.
 15. I § 70 indsættes efter stk. 3 som  

 nyt stykke:
»Stk. 4. Hvis der for et afstemningsområde er modtaget  

 færre end 5 brevstemmer, skal brevstemmerne efter kommunalbestyrelsens  

 bestemmelse overføres til et afstemningsområde, hvor der er  

 modtaget mindst 5 brevstemmer, og afleveres til valgstyrerne for dette  

 afstemningsområde, der undersøger, om brevstemmerne kan komme i  

 betragtning, jf. § 71. Såfremt en overført brevstemme kan  

 komme i betragtning, skal valgstyrerne optage den pågældende  

 vælger på valglisten, påføre valglisten en  

 bemærkning om årsagen til optagelsen på valglisten og i  

 øvrigt følge den fremgangsmåde, der er angivet i  

 § 72, stk. 1, vedrørende brevstemmer, der kan komme i  

 betragtning.
Valgstyrerne skal endvidere give meddelelse til valgstyrerne for  

 det oprindelige afstemningsområde om, at den pågældende  

 vælger skal slettes af valglisten for dette afstemningsområde,  

 inden afstemningen begynder.
På valglisten for det oprindelige  

 afstemningsområde anføres årsagen til, at vælgeren  

 er slettet af valglisten, og i hvilket afstemningsområde vælgeren  

 i stedet er blevet optaget på valglisten.
Såfremt en  

 overført brevstemme ikke kan komme i betragtning, skal valgstyrerne  

 følge den fremgangsmåde, der er angivet i § 72,  

 stk. 2, og der foretages ingen rettelser af valglisterne i de  

 pågældende to afstemningsområder.« Stk. 4 bliver herefter stk. 5.
 16. I § 71, stk. 1, indsættes som 3.  

 pkt.:
»Ved gennemgangen, herunder ved undersøgelsen og afgørelsen  

 af, om en brevstemme kan komme i betragtning, skal medvirke mindst 2  

 valgstyrere.« 17. I § 75, stk. 1, indsættes efter nr.  

 1 som nyt nummer:
»2)	vælgerens stemme på stemmesedlen ikke er afmærket  

 med kryds, jf. § 54, stk. 1, 2. pkt.,« Nr. 2 - 4 bliver herefter nr. 3 - 5.
 18. I § 108, stk. 1, ændres: »hæfte«  

 til: »fængsel indtil 4 måneder«.
§ 2 Loven træder i kraft den 1. april 2001.
 Stk. 2. § 1, nr. 18, træder i kraft den 1. juli  

 2001.
Bemærkninger til lovforslaget Almindelige bemærkninger 1. Indledning Ved lov nr. 426 af 31. maj 2000 om Det Centrale  

 Personregister (CPR-loven), der trådte i kraft den 1. juli 2000, og som  

 har erstattet folkeregistreringsloven fra 1978, er bl.a. gennemført  

 den ændring i forhold til hidtil gældende regler, at  

 statsansatte, der er beordret til tjeneste uden for riget, samt disse  

 personers samlevende ægtefæller/registrerede partnere/samlevere  

 og børn under 18 år, aldrig skal registreres som udrejst uanset  

 varigheden af udlandsopholdet, og uanset at de ikke har bevaret bolig i  

 Danmark.
 Da valglisterne udarbejdes på grundlag af  

 oplysningerne i CPR, herunder om, hvilke personer der er tilmeldt  

 folkeregistret i vedkommende kommune, vil denne persongruppe efter de  

 gældende regler i den kommunale valglov opfylde bopælsbetingelsen  

 i relation til optagelse på valglisten.
For at bringe generel overensstemmelse mellem  

 bopælsbetingelsen i relation til valgret og optagelse på  

 valglisten foreslås det at indsætte en bestemmelse i den  

 kommunale valglov, hvorefter den, der opfylder betingelserne for at  

 være bopælsregistreret i kommunen/amtskommunen efter reglerne i  

 CPR-loven, tillige opfylder bopælsbetingelsen for kommunal valgret.  

 Dette indebærer, at den ovennævnte persongruppe også  

 opfylder bopælsbetingelsen for kommunal valgret.
Der henvises til de  

 almindelige bemærkninger, afsnit 2.1.
Lovforslaget indeholder endvidere forslag til afkortelse  

 af fristen for tilflytteres optagelse på valglistens hovedliste fra 18  

 dage før valgdagen til 15 dage før valgdagen.
Forslaget  

 fremsættes som konsekvens af et tilsvarende forslag om afkortelse af  

 fristen ved optagelse på valglisten ved folketingsvalg med henblik  

 på at sikre ensartede regler herom i de to valglove, jf. de almindelige  

 bemærkninger, afsnit 2.2.
Lovforslaget indeholder desuden for at undgå  

 unødig usikkerhed forslag om, at der åbnes adgang til, at  

 også en kandidat kan være den person, som valgbestyrelsen med  

 frigørende virkning kan rette henvendelse til vedrørende  

 kandidatlisten.
Efter de gældende regler kan alene en stiller  

 være en sådan person, jf. de almindelige bemærkninger,  

afsnit 2.3.
 Ved lovforslaget foreslås endvidere, at også  

 kandidater kan bemyndiges til at anmelde listeforbund eller valgforbund  

 og/eller tilbagetrækning fra sådanne forbund, ligesom der  

 foreslås indført en formodningsregel for, hvorvidt en  

 bemyndigelse til to eller flere stillere eller kandidater skal forstås  

 som en bemyndigelse til de pågældende stillere eller kandidater i  

 forening eller til de pågældende hver for sig, jf. de almindelige  

 bemærkninger, afsnit 2.4.
Fristen for at afgive brevstemme på folkeregistrene  

 foreslås desuden forlænget fra 3 uger før valgdagen til 3  

 måneder før valgdagen, således at der på  

 folkeregistrene kan afgives brevstemme inden for den samme tidsfrist, som  

 gælder for brevstemmeafgivning i udlandet m.v.
Vælgere, der agter  

 at opholde sig i udlandet på valgdagen, og som ønsker at afrejse  

 tidligere end 3 uger før valgdagen, vil således få  

 mulighed for, inden afrejsen, at afgive deres brevstemme på et  

 folkeregister fremfor at skulle opsøge en dansk repræsentation  

 (ambassade eller konsulat) i udlandet for at brevstemme, jf. de almindelige  

 bemærkninger, afsnit 2.5.
 Lovforslaget indeholder endvidere nogle forslag til  

 ændring af reglerne om brevstemmematerialet og procedurerne ved  

 fordeling og gennemgang af brevstemmer med henblik på at styrke  

 stemmehemmeligheden ved brevstemmeafgivning, jf. de almindelige  

 bemærkninger, afsnit 2.6.
 For at sikre, at der ikke opstår problemer med at  

 gennemføre brevstemmeafgivning på plejehjem m.v. og i  

 ældreboliger samt i vælgerens hjem som følge af  

 vanskeligheder med at få udpeget et tilstrækkeligt antal  

 tilforordnede vælgere til at virke som stemmemodtagere, foreslås  

 endvidere, at der i stedet for den ene af de to tilforordnede vælgere  

 kan medvirke en ansat i kommunens forvaltning som stemmemodtager de  

 nævnte steder, hvis kommunalbestyrelsen træffer bestemmelse  

 herom, jf. de almindelige bemærkninger, afsnit 2.7.
 Det foreslås, at de gældende regler for  

 anvendelse af listebetegnelser på en række punkter ændres  

 bl.a. med henblik på i videre omfang end efter gældende regler at  

 sikre, at der som listebetegnelse ikke kan anvendes en betegnelse, som en  

 anden materielt har erhvervet eneret til, jf. de almindelige  

 bemærkninger, afsnit 2.8.
 Lovforslaget indeholder endelig forskellige andre forslag  

 til ændringer i reglerne i den kommunale valglov, jf. de almindelige  

 bemærkninger, afsnit 2.9.
2. Lovforslagets indhold 2.1. Fastlæggelse af bopælsbegrebet i relation til kommunal  

 valgret og valgbarhed, herunder vedrørende statsansatte m.v. beordret  

 til tjeneste uden for riget Blandt betingelserne for valgret - og dermed også  

 valgbarhed - til kommunalbestyrelser og amtsråd indgår et krav  

 om, at den pågældende har fast bopæl i kommunen henholdsvis  

 amtskommunen, jf. den kommunale valglovs § 1. Tilsvarende er valgret til  

 Folketinget bl.a. betinget af »fast bopæl i riget«, jf. grundlovens  

 § 29, stk. 1, jf. folketingsvalglovens § 1.
 Den kommunale valglov indeholder lige så lidt som  

 grundloven og folketingsvalgloven en definition af begrebet fast  

 bopæl.
 Den kommunale valglovs begreb om fast bopæl som  

 betingelse for valgret er imidlertid nøje knyttet til det  

 bopælsbegreb, der skal lægges til grund for registrering i Det  

 Centrale Personregister (CPR). Vælgerne skal således optages  

 på valglisten i den kommune, hvor de er tilmeldt folkeregistret, jf.  

 den kommunale valglovs § 7, og valglisterne udarbejdes på grundlag  

 af oplysningerne i CPR, jf. den kommunale valglovs § 9.
Indenrigsministeriet har endvidere i vejledende udtalelser  

 vedrørende spørgsmål om, hvorvidt et medlem, der ikke  

 mere opfylder betingelserne for at være bopælsregistreret i  

 kommunen, dermed også har mistet sin valgbarhed, jf. lovens § 100,  

 stk. 2, lagt til grund, at det i den kommunale valglov er forudsat, at  

 kommunalbestyrelsen ved afgørelsen af spørgsmålet om  

 valgbarhed skal foretage en selvstændig vurdering af  

 bopælsspørgsmålet.
Denne vurdering vil ofte, men ikke  

 nødvendigvis, være sammenfaldende med den vurdering, der  

 foretages i forbindelse med bopælsregistrering i henhold til reglerne  

 om folkeregistrering.
Valglisten kan imidlertid kun berigtiges af  

 kommunalbestyrelsen i de i § 12, stk. 2, omhandlede tilfælde,  

 herunder ved flytning fra kommunen.
Valglisten kan efter § 12,  

 stk. 2, ikke berigtiges under henvisning til, at den person, der er  

 optaget på valglisten, ikke har fast bopæl i kommunen i relation  

 til reglerne om valgret, jf. § 1. Det er således ikke forudsat, at  

 kommunalbestyrelsen i forbindelse med optagelse af vælgere på  

 valglisten skal foretage en selvstændig vurdering af, hvorvidt de  

 opfylder bopælsbetingelsen for valgret, såfremt de opfylder  

 bopælsbetingelsen efter CPR-loven.
Ved § 24, stk. 5, og 6, i lov nr. 426 af 31. maj  

 2000 om Det Centrale Personregister (CPR-loven), er det nu fastsat, at  

 statsansatte beordret til tjeneste uden for riget og de med disse personer  

 samlevende ægtefæller/registrerede partnere/samlevere, aldrig  

 skal registreres som udrejst uanset udlandsopholdets varighed, og uanset at  

 bolig ikke er bevaret under udlandsopholdet.
For så vidt angår  

 samlevere er det dog en betingelse, at de to samlevende opfylder  

 betingelserne for at indgå ægteskab eller registreret partnerskab  

 med hinanden, samt at fælles bopæl var etableret inden  

 udrejsen.
 Personer, der tilhører den nævnte  

 persongruppe, og som efter den 1. juli 2000, hvor CPR-loven trådte i  

 kraft, jf. bekendtgørelse nr. 506 af 6. juni 2000 om  

 ikrafttræden af lov om Det Centrale Personregister, har taget ophold i  

 udlandet i forbindelse med den beordrede tjeneste, vil derfor fortsat  

 være tilmeldt folkeregistret som bosiddende i Danmark og vil efter de  

 gældende regler i den kommunale valglov opfylde bopælsbetingelsen  

 i relation til optagelse på valglisten.
 For at bringe generel overensstemmelse mellem  

 bopælsbetingelsen i relation til valgret og optagelse på  

 valglisten foreslås det derfor at indsætte en bestemmelse i den  

 kommunale valglov, hvorefter den, der opfylder betingelserne for at  

 være bopælsregistreret i kommunen/amtskommunen efter reglerne i  

 CPR-loven, tillige opfylder bopælsbetingelsen for kommunal valgret.
Den foreslåede bestemmelse indebærer, at  

 bopælsbetingelsen for kommunal valgret som konsekvens af den  

 nævnte ændring af reglerne for folkeregistrering også anses  

 for opfyldt for den persongruppe, der er omfattet af reglerne i CPR-lovens  

 § 24, stk. 5 og 6, og som efter den 1. juli 2000 har taget ophold i  

 udlandet i forbindelse med den beordrede tjeneste.
Da denne persongruppe  

 typisk vil opfylde de øvrige betingelser for kommunal valgret, vil der  

 således være tale om en vis udvidelse af den personkreds, der  

 opfylder betingelserne for kommunal valgret.
Ifølge bemærkningerne til CPR-loven drejer  

 det sig om i alt ca. 2.900 personer fordelt på ca. 1.400 udsendt af  

 Udenrigsministeriet og 1.500 udsendt af Forsvarsministeriet.
Der vil dog ikke  

 være tale om, at alle udsendte på en gang kommer til at opfylde  

 bopælsbetingelsen for kommunal valgret.
De nævnte nye regler i  

 CPR-loven har virkning for de personer, der fra og med 1. juli 2000 udsendes  

 til tjeneste uden for riget.
De personer, der er udsendt før 1. juli  

 2000, er frameldt folkeregistret efter de almindelige regler, og bliver  

 først omfattet af de nye regler, når de efter tilbageflytning  

 til Danmark og tilmelding til folkeregistret på ny bliver udsendt.
 Den nævnte persongruppe, der efter de nye regler i  

 CPR-loven aldrig skal registreres som udrejst, svarer i princippet til de  

 personer, der i medfør af folketingsvalglovens § 2, stk. 1,  

 eller § 2, stk. 3, jf. stk. 1, anses for at have fast  

 bopæl i riget uanset udlandsophold og dermed opfylder  

 bopælsbetingelsen for valgret til Folketinget.
 Personer, der i medfør af folketingsvalglovens  

 § 2, stk. 2, eller § 2, stk. 3, jf. stk. 2, anses  

 for at have fast bopæl i riget uanset midlertidigt udlandsophold, skal  

 fortsat registreres som udrejst i CPR-registret (frameldes folkeregistret) i  

 forbindelse med udlandsophold, der varer mere end 6 måneder (i visse  

 tilfælde ligeledes, hvis udlandsopholdet varer mere end 3  

 måneder). Disse personer anses derfor fortsat for ikke at opfylde  

 bopælsbetingelsen for kommunal valgret.
 Der henvises til forslagets § 1, nr. 1.
2.2. Afkortelse af fristen for tilflytteres optagelse på  

 valglistens hovedliste fra 18 dage før valgdagen til 15 dage  

 før valgdagen Valglisten til kommunale valg består af en  

 hovedliste og en tilflytterliste, jf. den kommunale valglovs § 8,  

 stk. 1, sidste pkt.
På hovedlisten skal optages de vælgere,  

 der senest fredagen 18 dage før valgdagen er flyttet til kommunen, og  

 som senest denne dag har anmeldt flytningen til kommunens folkeregister, jf.  

 lovens § 8, stk. 2. På tilflytterlisten skal optages de  

 vælgere, der ikke er optaget på hovedlisten, og som senest  

 tirsdagen 7 dage før valgdagen er flyttet til kommunen, og som senest  

 denne dag har anmeldt flytningen til kommunens folkeregister, jf. § 8,  

 stk. 3. Vælgere, der senest fredagen 18 dage før valgdagen  

 er flyttet inden for kommunen, og som senest denne dag har anmeldt flytningen  

 til kommunens folkeregister, skal optages på hovedlisten under den nye  

 bopæl.
Vælgere, der senere end fredagen 18 dage før  

 valgdagen er flyttet inden for kommunen, eller som senere end denne dag har  

 anmeldt flytningen til kommunens folkeregister, skal forblive optaget  

 på valglisten under den hidtidige bopæl, jf. § 8,  

 stk. 4.
Det foreslås, at fristen for optagelse på  

 hovedlisten afkortes fra fredagen 18 dage før valgdagen til mandagen  

 15 dage før valgdagen.
Baggrunden for dette forslag er, at fristen for  

 optagelse på folketingsvalglisten, der kun består af én  

 liste svarende til hovedlisten ved kommunale valg, i det samtidig hermed  

 fremsatte forslag til ændring af folketingsvalgloven foreslås  

 afkortet fra 18.-dagen før valgdagen til 15.- dagen før  

 valgdagen under hensyn til den teknologiske udvikling, der er sket siden  

 1980, hvor 18-dages fristen blev indført, og idet det er  

 hensigtsmæssigt, at der om ensartede forhold gælder samme regler,  

 herunder frister, i de to valglove.
Afkortelse af fristen for optagelse på hovedlisten  

 vil som følge af reglerne om optagelse på valglistens  

 tilflytterliste, jf. lovens § 8, stk. 3, ikke medføre nogen  

 udvidelse af den kreds af vælgere, der opfylder betingelserne for  

 optagelse på valglisten.
Afkortelse af fristen vil dog også ved  

 kommunalvalg medføre, at flere vælgere end ellers kan optages  

 på valglisten under deres aktuelle adresse i bopælskommunen,  

 ligesom der vil ske en vis (mindre) reduktion af antallet af vælgere,  

 der efter at være optaget på hovedlisten i en kommune efter  

 flytning til en anden kommune skal optages på tilflytterlisten der og  

 slettes af hovedlisten i fraflytningskommunen.
 Der henvises til forslagets § 1, nr. 2.
2.3. Ændringer vedrørende kandidatlistens oplysninger om  

 tegningsberettiget stiller Efter reglerne i den kommunale valglovs § 25,  

 stk. 3, skal en kandidatliste bl.a. indeholde oplysning om, til hvilken  

 stiller valgbestyrelsen kan rette henvendelse vedrørende  

 kandidatlisten (den tegningsberettigede stiller). En sådan angivelse  

 har den virkning, at valgbestyrelsen med frigørende virkning kan give  

 meddelelser vedrørende kandidatlisten til den tegningsberettigede  

 stiller.
Efter de gældende regler er det kun en af stillerne, som kan  

 angives som tegningsberettiget, og ikke en af kandidaterne.
I praksis forekommer det jævnligt, at det ikke er en  

 stiller, men en kandidat, der anføres som tegningsberettiget stiller.  

 Det forekommer navnlig i tilfælde, hvor det reelt er en eller flere af  

 kandidaterne og ikke stillerne, der er initiativtager til og drivkraften bag  

 kandidatlisten.
Angivelse af en kandidat som tegningsberettiget stiller kan  

 ikke i sig selv medføre kandidatlistens ugyldighed, men  

 medfører, at kandidatlisten stilles på samme måde, som  

 hvis den helt havde manglet oplysning om tegningsberettiget stiller.  

 Manglende oplysning herom indebærer, at valgbestyrelsen med  

 frigørende virkning kan give meddelelser vedrørende  

 kandidatlisten til enhver af kandidatlistens stillere.
Den usikkerhed, dette  

 kan medføre for kandidatlisten, kan bevirke forsinkelser m.v. ved  

 berigtigelse af eventuelle mangler ved kandidatlisten inden for de i loven  

 foreskrevne frister med deraf følgende øget risiko for, at  

 kandidatlisten må erklæres ugyldig, f.eks. fordi mangler  

 vedrørende antal gyldige stillere ikke bliver berigtiget i tide.
 Lovforslaget indeholder på den baggrund for at  

 undgå unødig usikkerhed forslag om, at der åbnes adgang  

 til, at også en kandidat kan være den person, som valgbestyrelsen  

 med frigørende virkning kan rette henvendelse til.
Samtidig foreslås benævnelsen  

 »tegningsberettiget stiller« ændret til: »kontaktperson«.  

 Benævnelsen »tegningsberettiget stiller« (eller eventuelt  

 »tegningsberettiget kandidat«) er misvisende, idet den pågældende  

 ikke har nogen beføjelser til at »tegne« eller på anden  

 måde træffe beslutninger på vegne af kandidatlisten.
Hertil  

 kommer, at den tegningsberettigede stiller jævnligt forveksles med de  

 såkaldt »bemyndigede stillere«, dvs. den eller de stillere, der er  

 bemyndiget til på vegne af alle kandidatlistens stillere og kandidater  

 at anmelde listeforbund eller valgforbund henholdsvis tilbagetrække  

 sådanne anmeldelser, jf. nedenfor i afsnit 2.4.
 Der henvises til forslagets § 1, nr. 6.
 2.4. Ændringer vedrørende bemyndigelser til at anmelde  

 listeforbund og valgforbund m.v.
 Anmeldelse om indgåede listeforbund eller  

 valgforbund henholdsvis om tilbagetrækning herfra skal som udgangspunkt  

 være underskrevet af alle kandidatlistens stillere og kandidater.  

 På kandidatlisten kan stillere og kandidater dog bemyndige en eller  

 flere stillere til at anmelde listeforbund eller valgforbund og/eller  

 tilbagetrækning fra sådanne forbund, jf. lovens §§ 40 og  

 41.
 2.4.1. Efter de gældende regler er det kun en  

 eller flere af stillerne, som kan meddeles bemyndigelse til at anmelde  

 listeforbund eller valgforbund m.v., og ikke en eller flere af  

 kandidaterne.
Der forekommer jævnligt i praksis, senest ved  

 kommunalvalget i 1997, eksempler på, at en kandidat (ugyldigt efter de  

 gældende regler) er meddelt bemyndigelse til at anmelde forbund.
Der  

 synes imidlertid ikke at være noget principielt til hinder for, at  

 også en kandidat skal kunne bemyndiges til at anmelde forbund, og der  

 kan i praksis være et reelt behov herfor af samme grund, som der er  

 behov for, at en kandidat kan være »tegningsberettiget stiller« - for  

 fremtiden benævnt »kontaktperson«, jf. ovenfor i afsnit 2.3.
 På denne baggrund foreslås, at ikke blot en  

 eller flere stillere, men også en eller flere kandidater kan bemyndiges  

 til at anmelde forbund henholdsvis tilbagetrækning fra forbund.
 Der henvises til forslagets § 1, nr. 7.
 2.4.2. Det fremgår ikke udtrykkeligt af de  

 nævnte bestemmelser, hvorvidt en bemyndigelse til to eller flere  

 stillere skal forstås som en bemyndigelse til de pågældende  

 stillere i forening eller til de pågældende hver for sig, og der  

 er heller ikke på formularen til kandidatlister fortrykte rubrikker  

 eller lignende til at markere, hvilket af disse alternativer bemyndigelsen  

 gælder.
Ved næsten hvert kommunalvalg, senest ved valget i  

 november 1997, er der eksempler på, at den aktuelle anmeldelse kun er  

 underskrevet af en af de bemyndigede stillere, uanset at to eller flere er  

 bemyndiget.
I sådanne tilfælde opstår derfor  

 spørgsmål om, hvorvidt en meddelt bemyndigelse til to eller  

 flere stillere skal forstås som en bemyndigelse til de  

 pågældende i forening eller til hver stiller for sig.
Dette  

 spørgsmål kan valgbestyrelsen i princippet kun afklare ved at  

 rette henvendelse til alle stillere og kandidater herom eller ved i hvert  

 fald som minimum at spørge alle de bemyndigede stillere om, hvordan de  

 har forstået bemyndigelsen.
Da årsagen til, at en eller flere  

 bemyndigede stillere ikke har skrevet under, ofte er, at den eller de  

 pågældende af den ene eller anden grund er fraværende, kan  

 selv en sådan afklaring være vanskelig at foretage inden for de  

 gældende frister.
 Tilsvarende problemer opstår i tilfælde, hvor  

 der foruden en stiller er bemyndiget en kandidat, som efter de gældende  

 regler ikke kan meddeles en sådan bemyndigelse.
 Spørgsmålet om, hvorvidt en kandidatliste  

 indgår i et gyldigt anmeldt listeforbund eller valgforbund eller ej,  

 kan være af betydning for det antal mandater, den  

 pågældende kandidatliste kan opnå, og som en  

 refleksvirkning heraf tillige for det antal mandater, de øvrige i  

 valget deltagende kandidatlister kan opnå.
 På den baggrund foreslås, at der i loven  

 indsættes bestemmelser, der udtrykkeligt angiver, hvorledes  

 bemyndigelser til to eller flere stillere eller kandidater skal  

 forstås, hvis der på kandidatlisten ikke er givet oplysning herom  

 (formodningsregel).
Deltagelse i et listeforbund eller valgforbund kan rent  

 valgteknisk aldrig være til ugunst for en kandidatliste.
Heraf  

 følger, at lovens formodningsregel må gå ud på, at  

 to eller flere bemyndigede stillere eller - efter forslaget - kandidater skal  

 anses som bemyndiget hver for sig.
Hertil kommer, at årsagen til, at  

 mere end én er bemyndiget, netop kan være, at man ønsker  

 at tage højde for eventuelt fravær eller forfald hos kun en  

 enkelt bemyndiget.
En sådan formodningsregel rejser det  

 spørgsmål, hvorledes valgbestyrelsen skal forholde sig,  

 såfremt de hver for sig bemyndigede eventuelt foretager  

 uoverensstemmende anmeldelser.
I sådanne tilfælde må  

 valgbestyrelsen i givet fald - hvis de gældende tidsfrister tillader  

 dette - ved henvendelse til de pågældende bemyndigede søge  

 at bringe overensstemmelse mellem anmeldelserne.
Hvis det ikke lykkes,  

 må anmeldelserne anses for ugyldige i det omfang, de ikke er  

 overensstemmende.
 Der henvises til forslagets § 1, nr. 8.
2.5. Forlængelse af fristen for brevstemmeafgivning på  

 folkeregistrene Ved kommunalvalg kan brevstemmeafgivning her i landet  

 finde sted fra tirsdagen 3 uger før valgdagen, dog senest  

 lørdagen før valgdagen, mens brevstemmeafgivning på  

 Færøerne, i Grønland, i udlandet, på danske skibe i  

 udenrigsfart og danske havanlæg uden for dansk område kan finde  

 sted fra 3 måneder før valgdagen, dvs. fra den 3. tirsdag i  

 august måned i valgåret, jf. den kommunale valglovs  

 §§ 62-64.
Ved valg, der afholdes til forud fastlagte tidspunkter,  

 herunder kommunalvalg, modtager Indenrigsministeriet jævnligt  

 henvendelser om brevstemmeafgivning fra vælgere, der agter at opholde  

 sig i udlandet i tiden omkring valgdagen, og som skal afrejse tidligere end 3  

 uger før valgdagen, og dermed inden der efter de gældende regler  

 kan afgives brevstemme på folkeregistrene.
De pågældende  

 vælgere henvises i overensstemmelse med gældende regler til at  

 opsøge en dansk ambassade eller et dansk konsulat, når de kommer  

 til udlandet, og afgive deres brevstemme der.
En del vælgere har over  

 for et sådant svar tilkendegivet, at der på det sted, hvor de  

 agter sig hen, ikke findes nogen dansk repræsentation inden for rimelig  

 afstand, og at de derfor vil blive afskåret fra at afgive deres  

 stemme.
 Indenrigsministeriet har ligeledes modtaget en henvendelse  

 om en sømand, der var blevet forhindret i at brevstemme til  

 kommunalvalget i 1997 som følge af, at han skulle  

 påmønstre et dansk skib i udenrigsfart på et tidspunkt,  

 hvor han endnu ikke havde mulighed for   inden afrejsen   at afgive  

 brevstemme i Danmark, og hvor brevstemmeafgivningen på skibet havde  

 fundet sted.
 Indenrigsministeriet har derfor overvejet mulighederne for  

 ved kommunalvalg - der i modsætning til folketingsvalg altid afholdes  

 på bestemte forud fastlagte tidspunkter, idet de ifølge lovens  

 § 6 skal finde sted hvert fjerde år den 3. tirsdag i november  

 måned - at give adgang til at brevstemme på folkeregistrene inden  

 for samme frist, som den, der gælder for brevstemmeafgivning i  

 udlandet, på danske skibe i udenrigsfart m.v., dvs. fra den 3. tirsdag  

 i august måned i valgåret.
Det kan ikke forventes, at folkeregistrene inden for hele  

 den forlængede frist for at afgive brevstemme vil få behov for  

 særlig bemanding til de opgaver, der er forbundet med  

 brevstemmeafgivning.
En forlængelse af fristen vil derfor alene  

 medføre en mindre omlægning af kommunernes opgaver i forbindelse  

 med brevstemmeafgivning i denne periode forstået på den  

 måde, at den tid, der i dag bruges på at forklare vælgeren,  

 at der ikke er adgang til at brevstemme før tre uger før  

 valgdagen, i stedet kan anvendes til at lade vælgeren afgive  

 stemme.
En forlængelse af fristen vil ligeledes  

 indebære, at kommunerne i en længere periode skal opbevare  

 afgivne brevstemmer.
En sådan opgave påhviler dog allerede  

 kommunerne i kraft af, at der i udlandet m.v. kan afgives brevstemme fra 3  

 måneder før valgdagen.
Brevstemmer afgivet i udlandet m.v. skal  

 således snarest muligt, efter at de er afgivet, hjemsendes til den  

 kommune, hvor vælgeren er optaget på valglisten (eller vil blive  

 optaget på valglisten, dvs. bopælskommunen), og opbevares af  

 denne indtil valgdagen.
 På den baggrund foreslås, at fristen for at  

 afgive brevstemme på folkeregistrene ved kommunalvalg forlænges  

 til den 3. tirsdag i august måned i valgåret (3 måneder  

 før valgdagen), dvs. samme frist som for brevstemmeafgivning i  

 udlandet m.v.
 Der foreslås derimod ingen ændringer  

 vedrørende 3-ugers fristen for at brevstemme andre steder her i landet  

 end på folkeregistrene, jf. lovens § 62, 1. led. 3-ugers fristen  

 fastholdes endvidere ved brevstemmeafgivning på danske havanlæg  

 på dansk område, jf. lovens § 64, stk. 3.
 Der henvises til forslagets § 1, nr. 10.
 2.6. Styrkelse af stemmehemmeligheden ved brevstemmeafgivning.
Lovforslaget indeholder nogle forslag til ændring af  

 reglerne om brevstemmematerialet og procedurerne ved fordeling og gennemgang  

 af brevstemmer med henblik på at styrke stemmehemmeligheden ved  

 brevstemmeafgivning.
Selv om stemmehemmeligheden efter Indenrigsministeriets  

 opfattelse generelt er behørigt sikret ved overholdelsen af de i den  

 kommunale valglov fastsatte regler, kan der på nogle områder  

 være grund til en yderligere sikring heraf.
2.6.1. Ifølge de gældende regler i den  

 kommunale valglovs § 66, stk. 1, består brevstemmematerialet  

 til brevstemmeafgivning her i landet af en stemmeseddel til  

 kommunalbestyrelsesvalget med tilhørende konvolut, en stemmeseddel til  

 amtsrådsvalget med tilhørende konvolut samt følgebrev og  

 yderkuvert.
Stemmeseddel til kommunalbestyrelsesvalget, indlagt i den  

 tilhørende konvolut, kan således forsendes i samme yderkuvert  

 som stemmeseddel til amtsrådsvalget, indlagt i den tilhørende  

 konvolut, og der skal kun benyttes et fælles følgebrev for de to  

 konvolutter med stemmesedler.
Ved brevstemmeafgivning på  

 Færøerne, i Grønland, i udlandet, på danske skibe i  

 udenrigsfart og på danske havanlæg skal derimod anvendes samme  

 brevstemmemateriale som til folketingsvalg, der i henhold til  

 folketingsvalglovens § 60, stk. 1, består af en stemmeseddel,  

 en konvolut, et følgebrev og en yderkuvert.
Ved brevstemmeafgivning i  

 udlandet m.v. til kommunalvalg skal vælgeren således udfylde et  

 fuldt sæt brevstemmemateriale for henholdsvis kommunalbestyrelsesvalget  

 og amtsrådsvalget.
 Regler om særligt brevstemmemateriale til kommunale  

 valg til brug ved brevstemmeafgivning her i landet blev indført ved  

 lov nr. 286 af 23. maj 1973 og fandt første gang anvendelse ved de  

 kommunale valg i 1974. Bibeholdelse af samme brevstemmemateriale som til  

 folketingsvalg til brug ved brevstemmeafgivning i udlandet m.v. til kommunale  

 valg blev i Kommunaludvalgets betænkning af 7. maj 1973  

 (Folketingstidende 1972-73, Tillæg B, sp. 2697-98) i forbindelse med  

 behandling af lovforslaget begrundet med, at stemmeafgivning i udlandet ofte  

 finder sted på repræsentationer, hvor der ikke findes  

 dansktalende personale ansat, og hvor det derfor ikke kan udelukkes, at der  

 kan forekomme mulighed for forveksling af stemmematerialet.
Det kan imidlertid være mindre hensigtsmæssigt  

 i relation til sikring af stemmehemmeligheden i forbindelse med  

 brevstemmeafgivning, at der skal benyttes forskelligt brevstemmemateriale,  

 alt efter om brevstemmeafgivningen finder sted her i landet eller i udlandet  

 m.v.
I tilfælde, hvor kun ganske få, evt. kun en enkelt,  

 vælgere i et afstemningsområde har afgivet brevstemme i udlandet  

 m.v., vil der kunne være behov for at gennemføre særlige  

 foranstaltninger for at styrke stemmehemmeligheden i sådanne  

 tilfælde.
Da både konvolut og stemmeseddel adskiller sig fra det  

 materiale, der benyttes ved brevstemmeafgivning her i landet, kan muligheden  

 for, at en bestemt brevstemmeseddel kan henføres til en bestemt  

 brevstemmevælger, ikke fuldstændig udelukkes, selv om de hertil  

 foreskrevne procedurer i den kommunale valglovs § 72, stk. 1, 4. og  

 5. pkt. følges, hvorefter yderkuvert og følgebrev skal  

 være fuldstændig adskilt fra konvolutten med stemmeseddel,  

 før denne åbnes, og brevstemmesedlen udtages.
På den baggrund foreslås, at reglen om, at der  

 ved brevstemmeafgivning i udlandet m.v. skal anvendes det samme  

 brevstemmemateriale som til folketingsvalg, ophæves.
Det  

 indebærer, at der også ved brevstemmeafgivning i udlandet m.v.  

 skal anvendes det brevstemmemateriale, der er særlig beregnet til  

 kommunale valg.
 Det forudsættes, at Udenrigsministeriet drager  

 omsorg for behørig instruktion af repræsentationerne med henblik  

 på at undgå, at der fra repræsentationernes side sker  

 forveksling af brevstemmematerialet.
Det kan oplyses, at Indenrigsministeriet for at sikre, at  

 repræsentationerne m.v. som følge af forslaget om, at det  

 særlige brevstemmemateriale til kommunale valg også skal anvendes  

 ved brevstemmeafgivning i udlandet m.v., ikke bliver forpligtet til at skulle  

 administrere en yderligere slags brevstemmemateriale, har til hensigt at  

 bestemme, at der ikke længere skal anvendes særligt  

 brevstemmemateriale ved valg til Europa-Parlamentet, men at der ved  

 fremtidige valg hertil skal anvendes samme slags brevstemmemateriale som til  

 folketingsvalg, jf.
Europa-Parlamentsvalglovens § 26, stk. 4.
 Der henvises til forslagets § 1, nr.  

 11-13.
2.6.2. Brevstemmer skal efter de gældende  

 regler i den kommunale valglovs § 70, stk. 3, medregnes i det  

 afstemningsområde, hvor de pågældende vælgere er  

 optaget på valglisten.
Ved brevstemmeafgivning benyttes en særlig  

 stemmeseddel, der er meget forskellig fra den stemmeseddel, der benyttes  

 på valgdagen.
Da det via yderkuverter, følgebreve og  

 afmærkning i valglisten er kendt, hvilke vælgere der har afgivet  

 brevstemme, kan de stemmesedler, som disse vælgere har afgivet,  

 identificeres.
Stemmehemmeligheden vil dog normalt være  

 tilstrækkeligt tilgodeset ved, at yderkuvert og følgebrev skal  

 være fuldstændig fjernet fra konvolut med stemmeseddel, inden  

 konvolutten med stemmeseddel åbnes, jf. lovens § 72, stk. 1,  

 4. og 5. pkt., således at en bestemt brevstemmeseddel ikke kan  

 henføres til en bestemt brevstemmevælger.
I tilfælde, hvor kun ganske få, evt. kun en  

 enkelt, vælgere i et afstemningsområde har afgivet brevstemme,  

 vil der imidlertid være behov for at gennemføre særlige  

 foranstaltninger for at styrke stemmehemmeligheden.
Disse foranstaltninger  

 foreslås gennemført derved, at det foreskrives, at der i  

 tilfælde, hvor der i et afstemningsområde er modtaget færre  

 end 5 brevstemmer, skal ske overførsel af de pågældende  

 brevstemmer og de vælgere, der har indsendt disse, til et andet  

 afstemningsområde i kommunen end det afstemningsområde, som de  

 pågældende vælgere ifølge deres bopæl i  

 kommunen hører til.
 Arbejdet med overførsel af vælgere fra en  

 valgliste til en anden skal udføres med den yderste omhu.
 Der henvises til forslagets § 1, nr. 14 og  

 15.
 2.6.3. For hvert afstemningsområde skal  

 vælges mindst 5 og højst 9 valgstyrere til at forestå  

 afstemningen og stemmeoptællingen på afstemningsstedet, jf. den  

 kommunale valglovs § 16, stk. 1.
Efter den kommunale valglovs § 71, stk. 1,  

 gennemgår valgstyrerne brevstemmerne inden afstemningens begyndelse, om  

 nødvendigt dagen før valgdagen.
Bestemmelsen indebærer,  

 at gennemgangen foretages på valgstyrernes vegne, men det er ikke et  

 krav, at alle valgstyrere personligt deltager i denne gennemgang.
For at sikre den fornødne gensidige kontrol af, at  

 der ikke i forbindelse med åbningen af yderkuverterne sker  

 krænkelse af stemmehemmeligheden, eller at brevstemmer tages i  

 betragtning henholdsvis lades ude af betragtning på usagligt grundlag,  

 antages der dog at skulle deltage mindst to valgstyrere ved gennemgangen.  

 Denne retsopfattelse har Indenrigsministeriet givet udtryk for i forbindelse  

 med stillingtagen til en klage over kommunalvalg.
Indenrigsministeriet har  

 endvidere ved brev af 4. september 2000 i forbindelse med afholdelsen af  

 folkeafstemningen den 28. september 2000 anmodet kommunalbestyrelserne om i  

 deres vejledning til valgstyrerne og de tilforordnede vælgere om deres  

 opgaver på afstemningsdagen udtrykkeligt at fremhæve bl.a. dette  

 forhold.
 På denne baggrund foreslås det i  

 overensstemmelse med gældende retsopfattelse lovfæstet, at mindst  

 to valgstyrere skal medvirke ved gennemgangen af brevstemmerne, herunder ved  

 afgørelsen af, om en brevstemme kan komme i betragtning.
 Der henvises til forslagets § 1, nr. 16.
 2.7. Brevstemmemodtagere ved brevstemmeafgivning på plejehjem  

 m.v.
Efter de gældende regler i den kommunale valglovs  

 § 61, stk. 2, skal to tilforordnede vælgere fungere som  

 brevstemmemodtagere ved brevstemmeafgivning på plejehjem m.v. og i  

 ældreboliger samt i vælgerens hjem.
Reglerne blev indført  

 ved 1989-loven om kommunale valg (lov nr. 140 af 8. marts 1989). Inden da  

 fremgik det af den dagældende kommunale valglov  

 (lovbekendtgørelse nr. 139 af 26. marts 1985), at brevstemmeafgivning  

 på plejehjem m.v. blev foranstaltet af det stedlige folkeregister efter  

 regler, der fastsættes af indenrigsministeren, og at  

 kommunalbestyrelsen kunne bemyndige lederne af de pågældende  

 institutioner til at foranstalte afstemningens gennemførelse på  

 institutionen, jf. § 55 a, stk. 3. Endvidere fremgik det af den  

 dagældende kommunale valglov, at brevstemmeafgivning i vælgerens  

 hjem skulle ske i overværelse af 2 stemmemodtagere som  

 repræsentanter for det stedlige folkeregister, der var ansatte i  

 kommunens tjeneste, jf. § 55 b, stk. 3.
Den nuværende bestemmelse blev indført som et  

 ændringsforslag under Folketingets behandling af lovforslag nr.
L 107  

 om forslag til lov om kommunale valg i folketingsåret 1988-89.  

 Formålet med ændringsforslaget var som angivet i  

 Kommunaludvalgets betænkning af 3. februar 1989 over lovforslaget  

 (Folketingstidende 1988-89, Tillæg B, sp. 685-686) at sikre, at  

 eventuel bistand til vælgerens stemmeafgivning på plejehjem m.v.  

 samt i vælgerens hjem ydes af to tilforordnede vælgere på  

 samme måde som ved stemmeafgivning på afstemningsstedet på  

 valgdagen.
Efter den gældende bestemmelse i den kommunale valglovs  

 § 55, stk. 2, skal hjælp til stemmeafgivning på  

 afstemningsstedet på valgdagen ydes af 2 valgstyrere eller  

 tilforordnede vælgere.
Det fremgik endvidere af betænkningen, at  

 antallet af tilforordnede vælgere skulle forøges som  

 følge af de nye opgaver.
 Det nævnte ændringsforslag skal ses i  

 sammenhæng med, at der samtidig var fremsat lovforslag om at  

 gennemføre en tilsvarende ændring i folketingsvalgloven, hvilket  

 forslag blev gennemført ved lov nr. 245 af 19. april 1989 om  

 ændring af lov om valg til Folketinget. (Ændringer  

 vedrørende partianmeldelse og brevstemmeregler).
Københavns Kommune har imidlertid i 1998 i  

 forbindelse med et høringssvar til et forslag til ændring af  

 folketingsvalgloven, den kommunale valglov og Europa-Parlamentsvalgloven (lov  

 nr. 255 af 4. maj 1998 om ændringer vedrørende  

 brevstemmeafgivning som følge af lov om social service m.v.) givet  

 udtryk for, at det er et tilbagevendende problem at få udpeget et  

 tilstrækkeligt antal tilforordnede vælgere og har opfordret til  

 at gøre det muligt at anvende kommunens administrative medarbejdere  

 som tilforordnede, hvis dette er påkrævet.
Tilsvarende har ikke  

 blot Københavns Kommune, men også Frederiksberg, Odense og  

 Aalborg Kommuner i deres høringssvar til dette lovforslag givet udtryk  

 for, at der er vanskeligheder med at få udpeget et tilstrækkeligt  

 antal tilforordnede vælgere.
Til illustration kan nævnes, at der  

 i de nævnte kommuner ved folkeafstemningen den 28. september 2000 var  

 henholdsvis ca. 3.900, 1.000, 800 og mindst 900 vælgere, der afgav  

 brevstemme på plejehjem m.v. og i ældrebolig samt i eget hjem.  

 Århus Kommune har derimod i sit høringssvar til dette lovforslag  

 givet udtryk for, at der ikke var sådanne vanskeligheder.
Vanskelighederne med at udpege det tilstrækkelige  

 antal tilforordnede kan bl.a. indebære, at brevstemmeafgivningen  

 må afvikles over en længere periode forud for valget, end det  

 ellers ville have været nødvendigt.
Dette er særlig  

 uheldigt, når det drejer sig om folketingsvalg, hvor kandidatlister  

 først er til rådighed for brevstemmeafgivningen i den sidste  

 uge, hvor der kan brevstemmes, mens kandidatlister til kommunalvalg er til  

 rådighed i hele den periode på 3 uger før valgdagen, hvor  

 der kan brevstemmes.
Også ved kommunalvalg er det imidlertid  

 ønskeligt, at brevstemmeafgivning på plejehjem m.v. og i  

 ældreboliger samt i vælgerens hjem gennemføres så  

 tæt på valgdagen som muligt.
 Hertil kommer, at flere kommuner i praksis har fundet det  

 påkrævet at lade en ansat i kommunens forvaltning bistå de  

 to tilforordnede ved udførelsen af deres hverv.
 På denne baggrund foreslås den kommunale  

 valglovs § 61, stk. 2, ændret således, at en  

 kommunalbestyrelse kan bestemme, at den ene af stemmemodtagerne ved  

 brevstemmeafgivning på plejehjem m.v. og i ældreboliger samt i  

 vælgerens hjem er en person udpeget blandt ansatte i kommunens  

 forvaltning.
Forslaget indebærer, at der fortsat skal medvirke to  

 stemmemodtagere ved brevstemmeafgivningen de nævnte steder, men at det  

 ikke længere er et krav, at begge stemmemodtagere skal være  

 tilforordnede vælgere.
Det er efter kommunalbestyrelsens bestemmelse  

 tilstrækkeligt, at den ene af stemmemodtagerne er tilforordnet  

 vælger, mens den anden er en ansat i kommunens forvaltning.
 Der henvises herved til forslagets § 1, nr.  

 9.
2.8. Ændring af reglerne for anvendelse af listebetegnelser Efter den kommunale valglov skal valgbestyrelsen efter  

 udløbet af fristen for indlevering af kandidatlister (senest kl. 12  

 tirsdagen 4 uger før valgdagen) undersøge, om de rettidigt  

 indleverede kandidatlister er gyldige, jf. §§ 23 og 27. Valgbestyrelsen  

 skal i den forbindelse undersøge, om den listebetegnelse,  

 kandidatlisten skal indeholde oplysning om, opfylder lovens regler, jf.  

 § 24, stk. 3. Finder valgbestyrelsen, at en kandidatliste på  

 grund af væsentlige mangler må erklæres ugyldig, skal  

 valgbestyrelsen senest lørdagen 24 dage før valgdagen  

 underrette den tegningsberettigede stiller herom med henblik på  

 eventuel afhjælpning senest kl. 12 mandagen 22 dage før  

 valgdagen, jf. § 27. De godkendte kandidatlister tildeles herefter af  

 valgbestyrelsen en bogstavbetegnelse i overensstemmelse med lovens regler  

 herom, jf. §§ 32-36.
Efter de gældende regler kan enkelte bogstaver (A,  

 B, C osv.) ikke anvendes som listebetegnelse.
Denne bestemmelse  

 foreslås i overensstemmelse med, hvad der allerede anses for at  

 være gældende ret og derfor er anført i  

 Indenrigsministeriets vejledning om afholdelse af kommunale valg, suppleret  

 med en bestemmelse om, at en kombination af bogstaver, der ikke danner et ord  

 (RV, CD, SF, KRF osv.), heller ikke kan anvendes som listebetegnelse, jf. den  

 foreslåede bestemmelse i den kommunale valglovs § 24 a,  

 stk. 3, i forslagets § 1, nr. 5.
Det foreslås endvidere, at reglerne om  

 listebetegnelser suppleres med bestemmelser svarende til, hvad der  

 gælder for tildeling af bogstavbetegnelser.
Efter de gældende  

 regler skal kandidatlister, hvis listebetegnelse er navnet på et parti,  

 der den 1. august i valgåret er opstillingsberettiget til  

 folketingsvalg, eller på det tyske mindretals parti, eller i hvis  

 listebetegnelse et sådant navn indgår, tildeles partiets  

 bogstavbetegnelser til folketingsvalg.
Som en refleks af denne regel kan  

 sådanne bogstavbetegnelser ikke tildeles andre kandidatlister, jf.  

 § 33, stk. 1 og 2.
Tilsvarende regler foreslås i lighed med, hvad der  

 allerede anses for at være gældende ret og derfor er  

 anført i Indenrigsministeriets vejledning om afholdelse af kommunale  

 valg, at skulle gælde for anvendelse af listebetegnelser.  

 Kandidatlister for et parti, der den 1. august i valgåret er  

 opstillingsberettiget til folketingsvalg, eller for det tyske mindretals  

 parti, skal således anvende partiets navn eller en betegnelse, hvori  

 dette navn indgår, medens navnet på et sådant parti eller  

 en betegnelse, hvori dette navn indgår, som en refleks heraf ikke kan  

 anvendes af andre kandidatlister.
Endvidere foreslås, at  

 listebetegnelser, der kan give anledning til forveksling med kandidatlister  

 for sådanne partier, ikke kan anvendes af andre kandidatlister, jf. de  

 foreslåede bestemmelser i den kommunale valglovs § 24 a,  

 stk. 1 og 2, i forslagets § 1, nr. 5 .
Herved sikres, at der for disse partier ved kommunalvalg  

 benyttes samme listebetegnelse og bogstavbetegnelse som til folketingsvalg  

 (eller betegnelser, hvori partinavnet til folketingsvalg indgår), og at  

 den eneret til benyttelse af partinavnet, som de pågældende  

 partier har efter reglerne i folketingsvalgloven, også gælder ved  

 kommunale valg.
Det bemærkes herved, at et nyt parti efter reglerne i  

 folketingsvalglovens § 13, stk. 1, nr. 1 og 3, ikke kan få  

 godkendt samme navn som et parti, der er opstillingsberettiget til  

 folketingsvalg, eller et navn, som kan give anledning til forveksling med et  

 sådant parti.
Som noget nyt foreslås det, at en listebetegnelse  

 ikke kan anvendes, såfremt det ved endelig dom er fastslået eller  

 der i øvrigt er grund til at antage, at en anden på andet  

 grundlag end reglerne i den foreslåede bestemmelse i den kommunale  

 valglovs § 24 a, stk. 2, har eneret til betegnelsen.
Betegnelsen  

 kan dog anvendes, hvis indehaveren af eneretten har samtykket i  

 kandidatlistens brug af betegnelsen, jf. den foreslåede bestemmelse i  

 den kommunale valglovs § 24 a, stk. 4, i forslagets  

§ 1, nr. 5. Bestemmelsen finder anvendelse i de situationer, hvor  

 valgbestyrelsen endnu ikke har godkendt kandidatlisten.
 Efter Indenrigsministeriets opfattelse må reglerne  

 for anvendelse af listebetegnelser udformes på en sådan  

 måde, at det i videre omfang end efter gældende regler sikres, at  

 kandidatlister, der er godkendt af valgbestyrelsen, ikke anvender en  

 listebetegnelse, som en anden på andet grundlag end den kommunale  

 valglov har eneret til at benytte.
Har en anden opnået endelig dom over for en  

 indleveret kandidatliste for eneretten til kandidatlistens listebetegnelse,  

 vil kandidatlisten ikke være berettiget til at anvende  

 listebetegnelsen, uanset om valgbestyrelsen måtte godkende  

 kandidatlisten.
I denne situation bør listebetegnelsen derfor ikke  

 efter den kommunale valglov kunne anvendes, og valgbestyrelsen bør  

 kunne erklære kandidatlisten for ugyldig, jf. lovens § 27.
 Efter Indenrigsministeriets opfattelse er det endvidere  

 hensigtsmæssigt, at en indleveret kandidatliste heller ikke får  

 adgang til at anvende en bestemt listebetegnelse i situationer, hvor der er  

 grund til at antage, at en anden har eneret til betegnelsen og  

 efterfølgende vil kunne opnå dom herfor.
Ikke blot hensynet til indehaveren af eneretten, men  

 også hensynet til, at der i alle forhold omkring valg hersker den  

 størst mulige klarhed over for vælgerne, taler efter  

 Indenrigsministeriets opfattelse for en sådan ordning, der så  

 vidt muligt sikrer, at der ikke skabes tvivl om en kandidatlistes ret til at  

 benytte den betegnelse, hvormed kandidatlisten præsenteres for  

 vælgerne på stemmesedlen.
Herved hindres tillige, at en  

 kandidatliste, der uretmæssigt gør brug af en betegnelse, en  

 anden har eneret til, derved eventuelt opnår en fortrinsstilling over  

 for vælgerne i forhold til andre kandidatlister.
Valgbestyrelsen vil kun sjældent have mulighed for i  

 forbindelse med undersøgelsen af, om de indleverede kandidatlister er  

 gyldige, at afklare, om der findes en anden, der på andet grundlag end  

 reglerne i den kommunale valglov måtte have eneret til den  

 pågældende listebetegnelse.
Der kan derfor opstå  

 situationer, hvor det først efter, at valgbestyrelsen har godkendt en  

 kandidatliste, viser sig, at der findes en anden, som på andet grundlag  

 end reglerne i den kommunale valglov måtte have eneret til at benytte  

 den pågældende listebetegnelse.
I disse situationer, hvor det  

 viser sig, at godkendelsen af en kandidatliste er meddelt på et  

 urigtigt grundlag, er der efter Indenrigsministeriets opfattelse behov for at  

 give adgang til at tilbagekalde godkendelsen.
Det foreslås derfor, at valgbestyrelsen kan  

 tilbagekalde godkendelsen, såfremt det viser sig, at det ved endelig  

 dom er fastslået eller der i øvrigt er grund til at antage, at  

 en anden på andet grundlag end reglerne i den foreslåede  

 bestemmelse i den kommunale valglovs § 24 a, stk. 2, har eneret til  

 listebetegnelsen for en godkendt kandidatliste, og indehaveren af eneretten  

 ikke samtykker i kandidatlistens brug af betegnelsen.
Kandidatlistens ret til  

 at deltage i valget bortfalder, jf. den foreslåede bestemmelse i den  

 kommunale valglovs § 24 a, stk. 5, i forslagets § 1,  

 nr. 5.
 Hensynet til den kandidatliste, der som følge af  

 den meddelte godkendelse har fået tildelt en bogstavbetegnelse, og  

 hensynet til at sikre den praktiske gennemførelse af valget vil dog  

 ofte tilsige, at tilbagekaldelse undlades.
2.9. Andre ændringer Bestemmelsen i den kommunale valglovs § 18,  

 stk. 2, 3. pkt., hvorefter kommunalbestyrelsen i tilfælde af en  

 valgstyrers forfald udpeger en ny valgstyrer, foreslås ændret  

 til, at det i tilfælde af en valgstyrers forfald skal være den  

 gruppe i kommunalbestyrelsen, der har udpeget den pågældende, der  

 skal udpege en ny valgstyrer.
Loven har ikke hidtil indeholdt nogen  

 bestemmelser om, hvorvidt en tilforordnet vælgers forfald skal  

 medføre udpegning af en ny tilforordnet vælger.
Det  

 foreslås, at det på tilsvarende måde som for valgstyrere  

 fastsættes i loven, at en ny tilforordnet vælger i tilfælde  

 af en tilforordnet vælgers forfald skal udpeges af den gruppe i  

 kommunalbestyrelsen, der har udpeget den pågældende.
Der henvises  

 herved til forslagets § 1, nr. 3.
Reglerne i den kommunale valglovs § 75, stk. 1,  

 om, hvilke forhold der medfører, at en stemmeseddel afgivet på  

 afstemningsstedet er ugyldig, foreslås af principielle grunde  

 præciseret, således at det kommer til at fremgå af loven,  

 at en stemmeseddel er ugyldig, såfremt vælgerens stemme på  

 stemmesedlen ikke er afmærket med kryds, idet kryds efter lovens  

 § 54, stk. 1, 2. pkt., er det tegn, vælgeren skal benytte ved  

 sin stemmeafgivning.
Da en sådan regel indeholdes i de administrativt  

 fastsatte regler om bedømmelse af stemmesedler afgivet til kommunale  

 valg, hvor bestemmelsen er placeret som en regel, der bevirker ugyldighed  

 på grund af særpræg, sker der ved forslaget ingen  

 ændringer af gældende retstilstand.
Der henvises herved til  

 forslagets § 1, nr. 17.
 Herudover foreslås gennemført en  

 ændring af strafferammen i den af straffebestemmelserne i den kommunale  

 valglov, hvor hæfte indgår i strafferammen, som en konsekvens af,  

 at straf af hæfte er ophævet ved lov nr. 432 af 31. maj 2000 om  

 fuldbyrdelse af straf m.v., der træder i kraft den 1. juli 2001. Der  

 henvises herved til forslagets § 1, nr. 18.
 3. Lovforslagets økonomiske og administrative konsekvenser  

 m.v.
Lovforslaget har ikke økonomiske eller  

 administrative konsekvenser for hverken staten, amtskommunerne eller  

 kommunerne.
Den foreslåede forlængelse af fristen for  

 brevstemmeafgivning på folkeregistrene vil dog medføre en mindre  

 omlægning af kommunernes opgaver i forbindelse med  

 brevstemmeafgivning.
Lovforslaget har ingen negative, men derimod positive  

 administrative konsekvenser for borgerne (vælgerne). De praktiske  

 muligheder for, at vælgerne kan afgive brevstemme til kommunale valg,  

 forbedres.
Endvidere vil der blandt de vælgere, der flytter kort tid  

 inden valgdagen, blive lidt flere end hidtil, der får mulighed for at  

 afgive stemme på et afstemningssted nær den aktuelle adresse.
 Lovforslaget har ingen erhvervsøkonomiske,  

 erhvervsadministrative eller miljømæssige konsekvenser.
 Lovforslaget indeholder ikke EU-retlige aspekter.
 4. Hørte myndigheder m.v.
Lovforslaget har været sendt til høring hos  

 Justitsministeriet, Finansministeriet, Udenrigsministeriet,  

 Forsvarsministeriet, Erhvervsministeriet og Socialministeriet.
Lovforslaget  

 har endvidere været sendt til høring hos Kommunernes  

 Landsforening, Amtsrådsforeningen, Københavns, Frederiksberg,  

 Odense, Århus og Aalborg Kommuner samt Rigsombudsmanden på  

 Færøerne og Rigsombudsmanden i Grønland.
5. Vurdering af konsekvenser af lovforslaget Positive konsekvenser Negative konsekvenser Økonomiske konsekvenser for stat, amtskommuner og  

 kommuner Ingen Ingen Administrative konsekvenser for stat, amtskommuner og  

 kommuner Ingen En mindre omlægning af kommunernes opgaver i  

 forbindelse med brevstemmeafgivning Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ja.
De praktiske muligheder for at brevstemme til  

 kommunalvalg forbedres.
Lidt flere vælgere får lettere adgang til  

 at stemme på valgdagen.
Ingen Forholdet til EU-retten Lovforslaget indeholder ikke EU-retlige aspekter.
Bemærkninger til lovforslagets  

 enkelte bestemmelser Til § 1 Til nr. 1 Ved forslaget fastsættes, at personer, der efter  

 reglerne i lov om Det Centrale Personregister (CPR-loven) opfylder  

 betingelserne for at være bopælsregistreret (tilmeldt  

 folkeregistret) i en kommune, anses for at have fast bopæl i kommunen  

 henholdsvis i den amtskommune, hvori kommunen er beliggende.
Det gælder  

 såvel de personer, der er bopælsregistreret i overensstemmelse  

 med de almindelige regler i CPR-lovens kapitel 3 (§§ 6-11), som de  

 persongrupper, der i medfør af denne lovs § 24, stk. 5 og 6,  

 aldrig skal registreres som udrejst uanset udlandsopholdets varighed og  

 uanset at de ikke har bevaret bolig i Danmark, dvs. statsansatte beordret til  

 tjeneste uden for riget og de med disse personer samlevende  

 ægtefæller/registrerede partnere/samlevere (og børn under  

 18 år).
 Forslaget har kun virkning for de personer omfattet af  

 CPR-lovens § 24, stk. 5 og 6, som har taget ophold i udlandet i  

 forbindelse med den beordrede tjeneste efter den 1. juli 2000, hvor de  

 nævnte bestemmelser trådte i kraft.
 Forslaget indebærer, at der for fremtiden i alle  

 tilfælde vil være sammenfald mellem betingelserne for at opfylde  

 bopælskravet i valgretsmæssig - og dermed også  

 valgbarhedsmæssig - henseende og bopælskravet i  

 folkeregistreringsmæssig henseende.
 Der henvises i øvrigt til de almindelige  

 bemærkninger, afsnit 2.1.
Til nr. 2 Ved forslaget afkortes fristen for tilflytteres optagelse  

 på valglistens hovedliste fra 18 dage før valgdagen til 15 dage  

 før valgdagen.
Om baggrunden for dette forslag henvises til de  

 almindelige bemærkninger, afsnit 2.2.
 Afkortelsen af fristen gælder, hvad enten der er  

 tale om tilflytning fra udlandet, fra Færøerne eller  

 Grønland eller fra en anden kommune eller om flytning inden for  

 kommunen.
 Som følge af, at fristen for tilflytteres optagelse  

 på valglistens tilflytterliste fortsat er 7 dage før valgdagen,  

 jf. den kommunale valglovs § 8, stk. 3, indebærer afkortelsen  

 af fristen for optagelse på valglistens hovedliste ikke nogen udvidelse  

 af kredsen af vælgere, der optages på valglisten.
Til nr. 3 Reglerne i den kommunale valglovs § 16 om valg af  

 valgstyrere og § 17 om valg af tilforordnede vælgere indeholder  

 ikke bestemmelser om valg af stedfortrædere for disse.
Ifølge  

 reglen i § 18, stk. 2, 3. pkt., udpeger kommunalbestyrelsen i  

 tilfælde af, at en valgstyrer har forfald, en ny valgstyrer.
Loven  

 indeholder derimod ingen regler om, hvorvidt der i tilfælde af forfald  

 blandt tilforordnede vælgere skal udpeges en ny.
 Ved næsten hvert valg modtager Indenrigsministeriet  

 forespørgsler om, hvorvidt reglen i § 18, stk. 2, 3. pkt.,  

 om, at kommunalbestyrelsen i tilfælde af en valgstyrers forfald skal  

 udpege en ny valgstyrer, indebærer, at kommunalbestyrelsen skal  

 indkaldes til møde for at foretage udpegelsen, eller om det kan  

 overlades til den gruppe i kommunalbestyrelsen, der har udpeget den  

 pågældende, at udpege en ny.
Det foreslås lovfæstet, at det er den gruppe i  

 kommunalbestyrelsen, der har udpeget den pågældende, og ikke  

 kommunalbestyrelsen, der skal udpege en ny valgstyrer i tilfælde af en  

 tidligere udpeget valgstyrers forfald.
En sådan ordning er i  

 overensstemmelse med de almindelige principper i den kommunale styrelseslovs  

 § 28 for besættelse af pladser ved ledighed i tilfælde, hvor  

 besættelsen er sket ved forholdstalsvalg efter reglerne i den kommunale  

 styrelseslovs § 24, stk. 3.
 Ordningen vil rent praktisk kunne gennemføres  

 på den måde, at en gruppe samtidig med udpegning af, hvem der  

 skal besætte pladser som valgstyrere, udpeger en eller flere  

 stedfortrædere til at indtræde som valgstyrer i tilfælde af  

 forfald.
 Der er i praksis ikke behov for at gennemføre en  

 ordning med en stedfortræder for hver valgstyrer.
 En tilsvarende ordning som for udpegning af en ny  

 valgstyrer i tilfælde af forfald foreslås indført for  

 tilforordnede vælgere.
Til nr. 4 De foreslåede bestemmelser svarer til de  

 gældende bestemmelser i den kommunale valglovs § 24, stk. 3,  

 1. og 3. pkt.
Til nr. 5 Efter den foreslåede bestemmelse i den kommunale  

 valglovs § 24 a, stk. 1, skal kandidatlister for et parti,  

 der den 1. august i valgåret er opstillingsberettiget til  

 folketingsvalg, som listebetegnelse anvende partiets navn til folketingsvalg  

 eller en betegnelse, hvori dette navn indgår.
Tilsvarende gælder  

 kandidatlister for det tyske mindretals parti.
Den foreslåede  

 bestemmelse svarer til den kommunale valglovs § 33, stk. 1,  

 vedrørende tildeling af bogstavbetegnelser og er i øvrigt i  

 overensstemmelse med, hvad der allerede anses for at være  

 gældende ret, og som derfor er anført i Indenrigsministeriets  

 vejledning om afholdelse af kommunale valg, senest i vejledning nr. 122 af 1.  

 september 1997, afsnit 6.4. og 6.5.
Efter den foreslåede bestemmelse i den kommunale  

 valglovs § 24 a, stk. 2, kan andre kandidatlister som  

 listebetegnelse ikke anvende navnet på et af de partier, der er  

 nævnt i stk. 1, en betegnelse, hvori dette navn indgår,  

 eller en betegnelse, der kan give anledning til, at kandidatlisten forveksles  

 med kandidatlister for et af disse partier.
Bestemmelsen er en refleks af den  

 foreslåede bestemmelse i stk. 1 og svarer i det væsentlige  

 til den kommunale valglovs § 33, stk. 2, vedrørende  

 tildeling af bogstavbetegnelser.
Bestemmelsen er i øvrigt i  

 overensstemmelse med, hvad der allerede anses for at være  

 gældende ret, og som derfor er anført i Indenrigsministeriets  

 vejledning om afholdelse af kommunale valg.
 Efter den foreslåede bestemmelse i den kommunale  

 valglovs § 24 a, stk. 3, foreslås det i lighed med den  

 gældende bestemmelse i § 24, stk. 3, 2. pkt., at der som  

 listebetegnelse ikke kan anvendes enkelte bogstaver (A, B, C osv.). Endvidere  

 foreslås i overensstemmelse med, hvad der allerede anses for at  

 være gældende ret, og som derfor er anført i  

 Indenrigsministeriets vejledning om afholdelse af kommunale valg, at der som  

 listebetegnelse ikke kan anvendes en kombination af bogstaver, der ikke  

 danner et ord (RV, CD, SF, KRF osv.).
Efter den foreslåede bestemmelse i den kommunale  

 valglovs § 24 a, stk. 4, kan en listebetegnelse ikke  

 anvendes, såfremt det ved endelig dom er fastslået eller der i  

 øvrigt er grund til at antage, at en anden på andet grundlag end  

 reglerne i § 24 a, stk. 2, har eneret til betegnelsen.
Betegnelsen  

 kan dog anvendes, hvis indehaveren af eneretten har samtykket i  

 kandidatlistens brug af betegnelsen.
Bestemmelsen finder alene anvendelse ved indleverede  

 kandidatlister, som endnu ikke er godkendt af valgbestyrelsen.
Træffer  

 valgbestyrelsen bestemmelse om, at den pågældende listebetegnelse  

 ikke må anvendes, beslutter valgbestyrelsen efter reglerne i den  

 kommunale valglovs § 27, stk. 2, om kandidatlisten må  

 erklæres ugyldig, med den virkning, at kandidatlisten inden for de  

 fastsatte frister kan foretage afhjælpning af manglerne.
Bestemmelsen vedrører enhver situation, hvor en  

 anden på andet grundlag end reglerne i § 24 a, stk. 2, har  

 materiel eneret til betegnelsen.
Dette kan være i kraft af anden  

 lovgivning eller på ulovbestemt grundlag.
Afslag på godkendelse  

 af kandidatlister kan således ikke blot gives for listebetegnelser af  

 en type, der sædvanligvis benyttes som partinavne eller  

 listebetegnelser, men også for personnavne, betegnelser på  

 virksomheder m.v. og betegnelser af rent beskrivende karakter.
En materiel  

 ret til listebetegnelsen, som ikke er en eneret, vil ikke være  

 tilstrækkelig.
Hvorvidt listebetegnelser, der ikke er identiske med,  

 men kan forveksles med en betegnelse, en anden har opnået eneret til,  

 skal kunne nægtes godkendt, må afhænge af  

 udstrækningen af den beskyttelse, den andens eneret nyder efter de  

 pågældende materielle regler.
Et parti, hvis navn  

 indenrigsministeren har godkendt i forbindelse med en formular til indsamling  

 af vælgererklæringer, jf. folketingsvalglovens § 12,  

 stk. 2, og partier, hvis navn i øvrigt nyder beskyttelse efter  

 folketingsvalglovens § 13 over for nye partiers navne, anses ikke i  

 denne sammenhæng for at have materiel eneret.
Efter bestemmelsens ene led kan en listebetegnelse ikke  

 anvendes, såfremt en andens materielle eneret til betegnelsen er  

 fastslået ved endelig dom.
Er dommen ikke endelig, vil dette kunne  

 begrunde afslag på godkendelse af kandidatlisten efter bestemmelsens  

 andet led.
Efter bestemmelsens andet led kan en listebetegnelse ikke  

 anvendes, såfremt der i øvrigt er grund til at antage, at en  

 anden på andet grundlag har opnået eneret til betegnelsen.
Heri  

 ligger ikke et krav om, at det med sikkerhed kan afgøres, om en anden  

 har opnået eneret til betegnelsen.
Det er tilstrækkeligt, at der  

 efter de for valgbestyrelsen foreliggende oplysninger er grund til at antage,  

 at en anden har opnået eneret til navnet.
Dette hænger sammen  

 med, at valgbestyrelsen ikke har samme muligheder som domstolene for at  

 få forelagt beviser og foretage bevisbedømmelse med henblik  

 på at afgøre, om f.eks. en forening har opnået eneret til  

 en betegnelse ved brug.
Bestemmelsen indebærer således ikke, at  

 der tillægges valgbestyrelsen beføjelse til at afgøre,  

 hvem der er materielt berettiget til et bestemt navn, der ikke er omfattet af  

 beskyttelsen efter § 24 a, stk. 2, idet denne afgørelse er  

 et domstolsanliggende.
Det forudsættes, at valgbestyrelsen  

 sædvanligvis foretager sin undersøgelse på baggrund af  

 indholdet af de indleverede kandidatlister og i almindelighed ikke indhenter  

 yderligere oplysninger herom fra andre myndigheder.
Det er kandidatlisten og  

 ikke valgbestyrelsen, der i givet fald skal indhente et samtykke hos  

 indehaveren af eneretten.
Efter den foreslåede bestemmelse i den kommunale  

 valglovs § 24 a, stk. 5, kan valgbestyrelsen tilbagekalde  

 godkendelsen af en kandidatliste, såfremt det viser sig, at det ved  

 endelig dom er fastslået eller der i øvrigt er grund til at  

 antage, at en anden på andet grundlag end reglerne i § 24 a,  

 stk. 2, har eneret til listebetegnelsen for en godkendt kandidatliste,  

 jf. § 27, og såfremt indehaveren af eneretten ikke samtykker i  

 kandidatlistens brug af betegnelsen.
Kandidatlistens ret til at deltage i  

 valget bortfalder, såfremt godkendelsen tilbagekaldes.
Bestemmelsen vedrører de situationer, hvor  

 valgbestyrelsen efter godkendelse af kandidatlisten bliver bekendt med nye  

 oplysninger, f.eks. en dom eller andre oplysninger, der indebærer, at  

 den meddelte godkendelse er sket på et urigtigt grundlag.
Dette  

 gælder, uanset om de faktiske kendsgerninger, f.eks. en dom,  

 oplysningen vedrører, har foreligget og eventuelt er blevet offentligt  

 tilgængelige før meddelelsen af godkendelse.
Det er i denne  

 situation valgbestyrelsen, der skal undersøge, om indehaveren af  

 eneretten samtykker i kandidatlistens brug af navnet.
Der er ikke nogen frist  

 for, hvor sent i forhold til valgets afholdelse tilbagekaldelse kan ske.
Bestemmelsen giver alene adgang til at tilbagekalde og  

 indeholder ikke nogen pligt hertil.
Hensynet til den kandidatliste, der som  

 følge af den meddelte godkendelse har fået tildelt en  

 bogstavbetegnelse, og hensynet til at sikre den praktiske  

 gennemførelse af valget vil ofte tilsige, at tilbagekaldelse  

 undlades.
 Om baggrunden for disse forslag henvises til de  

 almindelige bemærkninger, afsnit 2.8.
Til nr. 6 Forslaget indebærer, at ikke blot en stiller, men  

 også en kandidat kan være den person, som valgbestyrelsen kan  

 rette henvendelse til vedrørende kandidatlisten.
Endvidere  

 foreslås betegnelsen for denne person ændret fra  

 »tegningsberettiget stiller« til: »kontaktperson«.
 Om baggrunden for dette forslag henvises til de  

 almindelige bemærkninger, afsnit 2.3.
Til nr. 7 Forslaget indebærer, at ikke blot en eller flere  

 stillere, men også en eller flere kandidater kan bemyndiges til anmelde  

 forbund henholdsvis tilbagetrækning fra forbund.
 Om baggrunden for dette forslag henvises til de  

 almindelige bemærkninger, afsnit 2.4.1.
Til nr. 8 Ved forslaget indføres en formodningsregel  

 gående ud på, at en bemyndigelse til at anmelde forbund  

 henholdsvis tilbagetrækning fra forbund, uanset om to eller flere er  

 bemyndiget, skal anses som givet til de pågældende hver for sig.  

 Denne formodning kan dog afkræftes derved, at det på  

 kandidatlisten udtrykkeligt angives, at bemyndigelse til to eller flere er  

 givet til de pågældende i forening.
Der er ikke adgang til at  

 angive, at enkelte af de bemyndigede er bemyndigede hver for sig, og at andre  

 kun er bemyndigede i forening.
Der er heller ikke adgang til at angive, at  

 det er tilstrækkeligt, at et vist antal af de bemyndigede handler i  

 forening.
Enten er alle bemyndiget hver for sig, eller også er alle  

 bemyndiget i forening.
Foretager de hver for sig bemyndigede uoverensstemmende  

 anmeldelser, må anmeldelserne anses for ugyldige i det omfang, de ikke  

 er overensstemmende.
Det forudsættes dog, at valgbestyrelsen ved  

 henvendelse til de pågældende bemyndigede, så vidt dette  

 inden for de gældende frister er muligt, søger at bringe  

 overensstemmelse mellem anmeldelserne.
 Om baggrunden for dette forslag henvises til de  

 almindelige bemærkninger, afsnit 2.4.2.
Til nr. 9 Efter de gældende regler i den kommunale valglovs  

 § 61, stk. 2, skal to tilforordnede vælgere fungere som  

 brevstemmemodtagere ved brevstemmeafgivning på plejehjem m.v. og i  

 ældreboliger samt i vælgerens hjem, jf. lovens § 60,  

 stk. 1, nr. 2-4, og stk. 3. For at sikre, at der ikke opstår  

 problemer med at gennemføre brevstemmeafgivningen de nævnte  

 steder som følge af vanskeligheder med at få udpeget et  

 tilstrækkeligt antal tilforordnede vælgere til at virke som  

 stemmemodtagere, foreslås det, at kommunalbestyrelsen kan bestemme, at  

 den ene af stemmemodtagerne ved brevstemmeafgivning på plejehjem m.v.  

 og i ældreboliger samt i vælgerens hjem er en person udpeget  

 blandt ansatte i kommunens forvaltning.
Kommunalbestyrelsen vil kunne træffe bestemmelse om,  

 at der kun ved brevstemmeafgivning bestemte steder, f.eks. i vælgerens  

 hjem, og ikke ved brevstemmeafgivning andre steder kan medvirke en ansat i  

 kommunens forvaltning som den ene af de to stemmemodtagere.
Der er som hidtil  

 ikke noget til hinder for, at der som stemmemodtagere fungerer tilforordnede  

 vælgere, hvis partimæssige tilhørsforhold er almindeligt  

 kendt blandt vælgerne i kommunen.
 Om baggrunden for dette forslag henvises til de  

 almindelige bemærkninger, afsnit 2.7.
Til nr. 10 Forslaget indebærer, at der ved kommunalvalg kan  

 afgives brevstemme på folkeregistrene inden for samme tidsrum som  

 på de danske repræsentationer i udlandet m.v., dvs. fra den 3.  

 tirsdag i august måned i valgåret (3 måneder før  

 valgdagen). Den foreslåede 3-måneders frist gælder  

 således alene ved brevstemmeafgivning på folkeregistrene og ikke  

 ved den brevstemmeafgivning her i landet, der finder sted andre steder end  

 på folkeregistrene, dvs. på sygehuse, i kriminalforsorgens  

 anstalter og arresthusene, på plejehjem m.v. og i ældreboliger, i  

 vælgerens hjem og på afsides beliggende øer, der ikke  

 udgør et selvstændigt afstemningsområde.
Ved  

 brevstemmeafgivning disse steder fastholdes 3 ugers fristen uden undtagelser,  

 jf. lovens § 62, 1. led. 3-ugers fristen fastholdes ligeledes uden  

 undtagelser for brevstemmeafgivning på danske havanlæg på  

 dansk område, jf. lovens § 64, stk. 3.
 Om baggrunden for dette forslag henvises til de  

 almindelige bemærkninger, afsnit 2.5.
Til nr. 11 og 12 Med henblik på at styrke stemmehemmeligheden ved  

 brevstemmeafgivning foreslås det, at der til brevstemmeafgivning til  

 kommunale valg anvendes det brevstemmemateriale, der særlig er beregnet  

 hertil, uanset om brevstemmeafgivningen finder sted her i landet eller  

 på Færøerne, i Grønland, i udlandet, på  

 danske skibe i udenrigsfart eller på danske havanlæg.
Efter de  

 hidtidige regler skal der ved brevstemmeafgivning, der ikke finder sted her i  

 landet, benyttes samme materiale som til folketingsvalg.
 Om baggrunden for dette forslag henvises til de  

 almindelige bemærkninger, afsnit 2.6.1.
Til nr. 13 Forslaget er en konsekvens af, at der for fremtiden  

 også ved brevstemmeafgivning, der ikke finder sted her i landet, vil  

 blive benyttet det materiale, der særlig er beregnet til kommunale  

 valg, jf. forslagets  § 1, nr. 11 og 12. Da kommunale valg  

 afholdes til forud fastlagte tidspunkter, jf. lovens § 6, er det ikke  

 nødvendigt, at materialet til enhver tid findes på de steder,  

 hvor der kan afgives brevstemme.
Det foreslås derfor, at brevstemmematerialet  

 på danske repræsentationer i udlandet, om bord i danske skibe i  

 udenrigsfart og på danske havanlæg uden for dansk område  

 skal være til stede, når brevstemmeafgivning kan gå i gang,  

 dvs. fra og med den 3. tirsdag i august måned i valgåret.
Pligten  

 til besiddelse pr. denne dato indebærer, at der i tilstrækkelig  

 tid i forvejen skal være truffet foranstaltninger hertil.
Fristen for folkeregistrenes besiddelse af  

 brevstemmematerialet foreslås fastsat til den 3. tirsdag i maj  

 måned i valgåret under hensyn til, at folkeregistrene (i mindre  

 omfang) skal kunne imødekomme henvendelser fra rederier m.v. om  

 udlevering af brevstemmemateriale.
Det er således ikke  

 nødvendigt, at folkeregistrene allerede på dette tidspunkt har  

 rekvireret hele den beholdning af brevstemmemateriale, der skønnes  

 nødvendig til brug for brevstemmeafgivningen på folkeregistrene  

 m.v.
Til nr. 14 Forslaget angiver, at der skal gælde en modifikation  

 til den almindelige regel om, at brevstemmer skal afleveres til valgstyrerne  

 for det afstemningsområde, hvor afsenderne efter deres  

 bopælsangivelse på yderkuverterne er optaget på valglisten.  

 Forslaget skal ses i sammenhæng med forslaget i § 1, nr.  

 15, hvorfor der henvises til bemærkningerne nedenfor til dette  

 forslag.
Til nr. 15 Med henblik på at styrke stemmehemmeligheden ved  

 brevstemmeafgivning foreslås det, at der i tilfælde, hvor der i  

 et afstemningsområde er modtaget færre end 5 brevstemmer, efter  

 kommunalbestyrelsens bestemmelse skal ske overførsel af de  

 pågældende brevstemmer og de vælgere, der har indsendt  

 disse, til et andet afstemningsområde i kommunen end det  

 afstemningsområde, som de pågældende vælgere  

 ifølge deres bopæl i kommunen hører til.
Det  

 fastsættes nærmere i bestemmelsen, hvilken fremgangsmåde  

 valgstyrerne i forbindelse med gennemgangen af brevstemmerne skal  

 følge med henblik på at optage den pågældende  

 vælger på valglisten for det nye afstemningsområde og  

 slette vælgeren af valglisten for det oprindelige  

 afstemningsområde.
 Den foreskrevne overførsel af brevstemmer og de  

 vælgere, der har indsendt disse, er obligatorisk for de enkelte  

 kommunalbestyrelser.
 Om baggrunden for forslaget henvises til de almindelige  

 bemærkninger, afsnit 2.6.2.
Til nr. 16 For at sikre den fornødne gensidige kontrol af, at  

 der ikke i forbindelse med åbningen af yderkuverterne sker  

 krænkelse af stemmehemmeligheden, eller at brevstemmer tages i  

 betragtning henholdsvis lades ude af betragtning på usagligt grundlag,  

 foreslås det i overensstemmelse med gældende retsopfattelse  

 fastsat, at mindst to valgstyrere skal medvirke ved gennemgangen af  

 brevstemmerne, herunder ved afgørelsen af, om en brevstemme kan komme  

 i betragtning.
Det forudsættes, at de pågældende to  

 valgstyrere er udpeget af hver sin gruppe i kommunalbestyrelsen, på  

 samme måde som det er forudsat, at de to valgstyrere eller  

 tilforordnede vælgere, der yder en vælger bistand med  

 stemmeafgivningen, jf. den kommunale valglovs § 55, stk. 2, er  

 udpeget af hver sin gruppe i kommunalbestyrelsen.
Det forudsættes  

 endvidere, at der er tale om personlig medvirken fra mindst to valgstyreres  

 side ved gennemgangen af hver enkelt brevstemme.
 Med forslaget er i øvrigt ikke tilsigtet, at der  

 skal ændres praksis i de kommuner, hvor der er tradition for, at alle  

 valgstyrere deltager i gennemgangen af brevstemmerne.
 Om baggrunden for forslaget henvises til de almindelige  

 bemærkninger, afsnit 2.6.3.
Til nr. 17 Ifølge den kommunale valglovs § 54,  

 stk. 1, 2. pkt., foretages stemmeafgivning på afstemningsstedet  

 på valgdagen derved, at vælgeren på stemmesedlen  

 sætter et kryds ved en listebetegnelse eller et kandidatnavn.
Det  

 fremgår ikke udtrykkeligt af reglerne i den kommunale valglovs  

 § 75, stk. 1, om ugyldighed af stemmesedler afgivet på  

 afstemningsstedet, hvorvidt afmærkning af stemmesedlen med andet  

 mærke end kryds medfører, at stemmesedlen bliver ugyldig.
Af  

 lovens § 75, stk. 1, nr. 2, fremgår alene, at en stemmeseddel  

 er ugyldig, såfremt det ikke med sikkerhed kan afgøres, hvilken  

 kandidatliste eller hvilket listeforbund vælgeren har villet give sin  

 stemme.
I de nærmere regler om bedømmelse af  

 stemmesedler, som indenrigsministeren har fastsat i medfør af lovens  

 § 75, stk. 4, er det bl.a. bestemt, at en stemmeseddel er ugyldig,  

 såfremt den i stedet for eller foruden med kryds er afmærket med  

 bogstav, cirkel eller andet mærke, der ikke har karakter af kryds.
Der  

 kan herved henvises til § 12, stk. 1, i bekendtgørelse nr.  

 678 af 31. oktober 1989 om bedømmelse af stemmesedler afgivet til  

 kommunale valg.
Bestemmelsen er i bekendtgørelsen placeret som en  

 regel, der bevirker ugyldighed på grund af særpræg, jf.  

 lovens § 75, stk. 1, nr. 4.
 Det bør imidlertid af principielle grunde  

 fremgå af loven, at en stemmeseddel er ugyldig, såfremt  

 vælgerens stemme på stemmesedlen ikke er afmærket med  

 kryds, som efter lovens § 54, stk. 1, 2. pkt., er det tegn,  

 vælgeren skal benytte ved sin stemmeafgivning.
På denne baggrund foreslås, at der i den  

 kommunale valglovs § 75, stk. 1, indsættes en regel om, at en  

 stemmeseddel er ugyldig, såfremt vælgerens stemme på  

 stemmesedlen ikke er afmærket med kryds, jf. § 54, stk. 1, 2.  

 pkt.
Når det foreskrives, at afmærkningen skal foretages med  

 kryds, må afmærkning med ethvert andet tegn bevirke, at der er  

 usikkerhed om, hvorledes vælgeren har ønsket at stemme.
Det  

 gælder, uanset om vælgeren måtte have afmærket  

 stemmesedlen på en måde, der i andre sammenhænge ville  

 angive et ønske med tilstrækkelig tydelighed, f.eks. ved cirkel,  

 understregning eller lignende.
 Denne ændring medfører som nævnt  

 ovenfor ingen ændring af den gældende retstilstand.  

 Ændringen vil dog medføre, at der skal udsendes en ny  

 bekendtgørelse om bedømmelse af stemmesedler afgivet til  

 kommunale valg.
Den foreslåede ændring gælder alene  

 stemmesedler afgivet på afstemningsstedet på valgdagen, jf.  

 § 75, stk. 1, og ikke brevstemmer.
Dette skyldes, at  

 brevstemmeafgivning ikke sker ved afkrydsning ud for en fortrykt  

 listebetegnelse eller et fortrykt kandidatnavn, men ved at listebetegnelsen  

 eller bogstavbetegnelsen eller kandidatens navn anføres på  

 stemmesedlen, jf. nærmere § 67, stk. 2.
Til nr. 18 Forslaget er en konsekvens af, at hæftestraf ved lov  

 nr. 432 af 31. maj 2000 om fuldbyrdelse af straf m.v. ophæves med  

 virkning fra den 1. juli 2001. I § 32, stk. 2, i lov nr. 433 af 31.  

 maj 2000 om ændring af forskellige lovbestemmelser i forbindelse med  

 gennemførelsen af loven om fuldbyrdelse af straf m.v. er det fastsat,  

 at der ved anvendelse af strafferammer, hvor hæfte indgår i  

 strafferammen, i stedet for hæfte kan idømmes fængsel  

 indtil 4 måneder.
Strafferammen i straffebestemmelser, hvori  

 hæfte indgår i strafferammen, bør derfor af  

 ordensmæssige grunde ændres til fængsel indtil 4  

 måneder.
Til § 2 Regelgrundlaget for næste kommunalvalg, der skal  

 afholdes tirsdag den 20. november 2001, bør være fastlagt i god  

 tid forud for valget.
Det foreslås derfor, at loven skal træde i  

 kraft den 1. april 2001.
 Forslaget i § 1, nr. 18, om ændring af  

 strafferammen i de straffebestemmelser, hvor hæfte indgår i  

 strafferammen, skal dog først træde i kraft den 1. juli 2001,  

 der er ikrafttrædelsesdagen for lov nr. 432 af 31. maj 2000 om  

 fuldbyrdelse af straf m.v., hvorved straf af hæfte er  

 ophævet.
Bilag Lovforslaget sammenholdt med gældende lov Gældende formulering Lovforslaget § 1 I lov om kommunale valg, jf. lovbekendtgørelse nr. 258 af 4. april  

 1997, som ændret ved § 6 i lov nr. 232 af 2. april 1997 og  

 § 2 i lov nr. 255 af 4. maj 1998, foretages følgende  

 ændringer:
§ 1. Valgret til kommunalbestyrelsen og amtsrådet har  

 enhver, der på valgdagen er fyldt 18 år, har fast bopæl i  

 kommunen henholdsvis amtskommunen, og som herudover enten 1)	har dansk indfødsret, 2)	er statsborger i en af de øvrige medlemsstater i Den  

 Europæiske Union, 3)	er statsborger i Island eller Norge eller 4)	uden afbrydelse har haft fast bopæl i riget i de sidste 3  

 år forud for valgdagen.
 1. I § 1 indsættes som stk. 3:
»Stk. 3. Personer, der efter reglerne i lov om Det Centrale  

 Personregister opfylder betingelserne for at være tilmeldt  

 folkeregistret i kommunen, anses for at have fast bopæl i kommunen  

 henholdsvis i den amtskommune, hvori kommunen er beliggende.« Stk. 2. Den, der er under værgemål med fratagelse  

 af den retlige handleevne, jf. værgemålslovens § 6, har ikke  

 valgret.
 § 8. . . .
 Stk. 2. På hovedlisten skal optages de vælgere,  

 der senest fredagen 18 dage før valgdagen er flyttet til kommunen, og  

 som senest denne dag har anmeldt flytningen til kommunens folkeregister.
 2. I § 8, stk. 2 og 4, ændres alle  

 steder »fredagen 18 dage« til: »mandagen 15 dage«.
 Stk. 3. . . .
Stk. 4. Vælgere, der senest fredagen 18 dage før  

 valgdagen er flyttet inden for kommunen, og som senest på denne dag har  

 anmeldt flytningen til kommunens folkeregister, skal optages på  

 hovedlisten under den nye bopæl.
Vælgere, der senere end fredagen  

 18 dage før valgdagen er flyttet inden for kommunen, eller som senere  

 end denne dag har anmeldt flytningen til kommunens folkeregister, skal  

 forblive optaget på valglisten under den hidtidige bopæl.
 § 18. . . .
 3. § 18, stk. 2, 3. pkt., affattes  

 således:
Stk. 2. Valgbestyrelsens medlemmer, valgstyrerne og de  

 tilforordnede vælgere har pligt til at udføre de hverv, der  

 påhviler dem, medmindre de har forfald.
Hvis et medlem af  

 valgbestyrelsen har forfald, indtræder den pågældendes  

 stedfortræder i valgbestyrelsen.
Hvis en valgstyrer har forfald,  

 udpeger kommunalbestyrelsen en ny valgstyrer.
»Hvis en valgstyrer eller en tilforordnet vælger har forfald,  

 udpeger den gruppe i kommunalbestyrelsen, der har udpeget den  

 pågældende, en ny valgstyrer eller en ny tilforordnet  

 vælger.« Stk. 3. . . .
 § 24. . . .
 4. § 24, stk. 3, affattes således:
 Stk. 2. . . .
Stk. 3. Kandidatlisten skal indeholde oplysning om  

 kandidatlistens listebetegnelse.
Enkelte bogstaver (A, B, C osv.) kan ikke  

 anvendes som listebetegnelse.
Listebetegnelsen skal ved kandidaternes  

 underskrift være godkendt af disse.
»Stk. 3. Kandidatlisten skal indeholde oplysning om  

 kandidatlistens listebetegnelse, jf. § 24 a.
Listebetegnelsen skal ved  

 kandidaternes underskrift være godkendt af disse.« 5. Efter § 24 indsættes:
»§ 24 a.
Kandidatlister for et parti, der den 1. august i  

 valgåret er opstillingsberettiget til folketingsvalg, skal som  

 listebetegnelse anvende partiets navn til folketingsvalg eller en betegnelse,  

 hvori dette navn indgår.
Tilsvarende gælder kandidatlister for  

 det tyske mindretals parti.
 Stk. 2. Andre kandidatlister kan som listebetegnelse ikke  

 anvende navnet på et af de partier, der er nævnt i stk. 1,  

 en betegnelse, hvori dette navn indgår, eller en betegnelse, der kan  

 give anledning til, at kandidatlisten forveksles med kandidatlister for et af  

 disse partier.
 Stk. 3. Som listebetegnelse kan ikke anvendes enkelte  

 bogstaver (A, B, C osv.) eller en kombination af bogstaver, der ikke danner  

 et ord (RV, CD, SF, KRF osv.).
Stk. 4. En listebetegnelse kan ikke anvendes, såfremt  

 det ved endelig dom er fastslået eller der i øvrigt er grund til  

 at antage, at en anden på andet grundlag end reglerne i stk. 2 har  

 eneret til listebetegnelsen.
Listebetegnelsen kan dog anvendes, hvis  

 indehaveren af eneretten har samtykket i kandidatlistens brug af  

 listebetegnelsen.
Stk. 5. Viser det sig, at det ved endelig dom er  

 fastslået eller der i øvrigt er grund til at antage, at en anden  

 på andet grundlag end reglerne i stk. 2 har eneret til  

 listebetegnelsen for en godkendt kandidatliste, jf. § 27, og samtykker  

 indehaveren af eneretten ikke i kandidatlistens brug af listebetegnelsen, kan  

 valgbestyrelsen tilbagekalde godkendelsen.
Kandidatlistens ret til at deltage  

 i valget bortfalder.« § 25. . . .
 Stk. 2. . . .
 Stk. 3. Kandidatlisten skal indeholde oplysning om, til  

 hvilken stiller valgbestyrelsen kan rette henvendelse vedrørende  

 kandidatlisten (den tegningsberettigede stiller).
 6. I § 25, stk. 3, indsættes efter »hvilken  

 stiller«: »eller kandidat«, og »den tegningsberettigede stiller« ændres  

 til: »kontaktperson«.
 § 40. . . .
 Stk. 2. Stillere og kandidater kan på kandidatlisten  

 skriftligt bemyndige en eller flere stillere til at anmelde listeforbund og  

 valgforbund.
 § 41. . . .
 Stk. 2. Stillere og kandidater kan på kandidatlisten  

 skriftligt bemyndige en eller flere stillere til at give meddelelse om  

 tilbagetrækning fra et anmeldt listeforbund eller valgforbund.
 Stk. 3. . . .
 7. I § 40, stk. 2, og § 41,  

 stk. 2, indsættes efter »flere stillere«: »eller  

 kandidater«.
 8. I § 40, stk. 2, og § 41,  

 stk. 2, indsættes som 2. pkt.:
»Uanset om bemyndigelsen er givet til to eller flere stillere eller  

 kandidater, anses bemyndigelsen for givet til de pågældende hver  

 for sig, medmindre det på kandidatlisten er angivet, at bemyndigelsen  

 er givet til de pågældende i forening.« § 61. . . .
 9. I § 61, stk. 2, indsættes som 2.  

 pkt.:
 Stk. 2. Brevstemmer efter § 60, stk. 1, nr. 2-4, og  

 stk. 3, afgives til 2 stemmemodtagere, der er udpeget blandt de  

 tilforordnede vælgere, jf. § 17, stk. 1.
»Kommunalbestyrelsen kan dog bestemme, at en af stemmemodtagerne er en  

 person udpeget blandt personale ansat i kommunens forvaltning.« Stk. 3. . . .
 § 62. Brevstemmeafgivning her i landet kan finde sted fra  

 tirsdagen 3 uger før valgdagen, dog senest lørdagen før  

 valgdagen.
 10. I § 62 indsættes som 2. pkt.:
»På folkeregistrene kan brevstemmeafgivning dog finde sted fra den  

 3. tirsdag i august måned i valgåret.« § 66. Brevstemmematerialet til brevstemmeafgivning her i  

 landet består af en stemmeseddel til kommunalbestyrelsesvalget med  

 tilhørende konvolut, en stemmeseddel til amtsrådsvalget med  

 tilhørende konvolut samt følgebrev og yderkuvert.
Ved  

 brevstemmeafgivning på Færøerne, i Grønland, i  

 udlandet, på danske skibe i udenrigsfart og på danske  

 havanlæg anvendes samme brevstemmemateriale som til folketingsvalg.  

 Indenrigsministeren bestemmer brevstemmematerialets nærmere indhold og  

 udformning.
Stk. 2. Indenrigsministeren tilvejebringer  

 brevstemmematerialet.
Brevstemmematerialet skal til enhver tid findes  

 på folkeregistrene og de danske repræsentationer i udlandet samt  

 om bord i danske skibe i udenrigsfart og på danske havanlæg uden  

 for dansk område.
 11. I § 66, stk. 1,1. pkt., udgår »til  

 brevstemmeafgivning her i landet«.
 12. § 66, stk. 1, 2. pkt. ophæves.
 13. § 66, stk. 2, 2. pkt., affattes  

 således:
»Brevstemmematerialet skal senest fra den 3. tirsdag i maj måned i  

 valgåret findes på folkeregistrene og skal senest fra den 3.  

 tirsdag i august måned i valgåret findes på de danske  

 repræsentationer i udlandet samt om bord i danske skibe i udenrigsfart  

 og på danske havanlæg uden for dansk område.« Stk. 3. . . .
 § 70. . . .
 Stk. 2. . . .
Stk. 3. Kommunalbestyrelsen samler og opgør antallet af  

 brevstemmer for hvert afstemningsområde i kommunen, hvor afsenderne  

 efter deres bopælsangivelse på yderkuverterne er optaget på  

 valglisten.
Kommunalbestyrelsen sørger for, at brevstemmerne inden  

 afstemningens begyndelse er afleveret til valgstyrerne på  

 afstemningsstedet i det pågældende afstemningsområde.
 14. I § 70, stk. 3, 2. pkt., indsættes efter  

 »afstemningsområde«: », jf. dog stk. 4«.
 Stk. 4. . . .
 15. I § 70 indsættes efter stk. 3 som  

 nyt stykke:
»Stk. 4. Hvis der for et afstemningsområde er modtaget  

 færre end 5 brevstemmer, skal brevstemmerne efter kommunalbestyrelsens  

 bestemmelse overføres til et afstemningsområde, hvor der er  

 modtaget mindst 5 brevstemmer, og afleveres til valgstyrerne for dette  

 afstemningsområde, der undersøger, om brevstemmerne kan komme i  

 betragtning, jf. § 71. Såfremt en overført brevstemme kan  

 komme i betragtning, skal valgstyrerne optage den pågældende  

 vælger på valglisten, påføre valglisten en  

 bemærkning om årsagen til optagelsen på valglisten og i  

 øvrigt følge den fremgangsmåde, der er angivet i  

 § 72, stk. 1, vedrørende brevstemmer, der kan komme i  

 betragtning.
Valgstyrerne skal endvidere give meddelelse til valgstyrerne for  

 det oprindelige afstemningsområde om, at den pågældende  

 vælger skal slettes af valglisten for dette afstemningsområde,  

 inden afstemningen begynder.
På valglisten for det oprindelige  

 afstemningsområde anføres årsagen til, at vælgeren  

 er slettet af valglisten, og i hvilket afstemningsområde vælgeren  

 i stedet er blevet optaget på valglisten.
Såfremt en  

 overført brevstemme ikke kan komme i betragtning, skal valgstyrerne  

 følge den fremgangsmåde, der er angivet i § 72,  

 stk. 2, og der foretages ingen rettelser af valglisterne i de  

 pågældende to afstemningsområder.« Stk. 4 bliver herefter stk. 5.
§ 71. Valgstyrerne gennemgår brevstemmerne, om  

 nødvendigt dagen før valgdagen.
Yderkuverterne åbnes, og  

 det undersøges, om brevstemmerne kan komme i betragtning.
 Stk. 2. . . .
 Stk. 3. . . .
 16. I § 71, stk. 1, indsættes som 3.  

 pkt.:
»Ved gennemgangen, herunder ved undersøgelsen og afgørelsen  

 af, om en brevstemme kan komme i betragtning, skal medvirke mindst 2  

 valgstyrere.« § 75. En stemmeseddel afgivet på afstemningsstedet er  

 ugyldig, såfremt 17. I § 75, stk. 1, indsættes efter nr.  

 1 som nyt nummer:
1)	den er blank, 2)	det ikke med sikkerhed kan afgøres, hvilken kandidatliste  

 eller hvilket listeforbund vælgeren har villet give sin stemme, »2)	vælgerens stemme på stemmesedlen ikke er afmærket  

 med kryds, jf. § 54, stk. 1, 2. pkt.,« 3)	det må antages, at stemmesedlen ikke er udleveret på  

 afstemningsstedet, eller Nr. 2 - 4 bliver herefter nr. 3 - 5.
 4)	der er givet stemmesedlen et særpræg.
 Stk. 2. . . .
 Stk. 3. . . .
 Stk. 4. . . .
 § 108. Medmindre højere straf er forskyldt efter den  

 øvrige lovgivning, straffes den, der overtræder § 57,  

 § 65, stk. 2, eller § 68, med bøde eller  

 hæfte.
 Stk. 2. . . .
 18. I § 108, stk. 1, ændres: »hæfte«  

 til: »fængsel indtil 4 måneder«.
