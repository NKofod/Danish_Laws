 Efter § 33 i lov om individuel boligstøtte forfalder boligydelseslån med  

 påløbne renter ved ejerskifte.
 En nærmere redegørelse for lånets tilbagebetaling fremgår af pkt. 12.3 i  

 Boligstyrelsens vejledning af 22. oktober 1987 om individuel boligstøtte.
 Det fremgår heraf, at såfremt det forfaldne boligydelseslån i konkrete  

 tilfælde ikke kan indfries ved salg af ejendommen til en efter kommunens skøn  

 rimelig pris, kan kommunen i sådanne specielle tilfælde give afkald på  

 pantesikkerheden, således at handelen kan effektueres.
 Endvidere kan kommunalbestyrelsen opgive pantesikkerheden, når det gennem  

 tvangsauktion konstateres, at der ikke er dækning i pantet (ejendommen), og  

 pantebrevet derefter slettes af tingbogen.
 Efter § 64 i lov om individuel boligstøtte indbetaler kommunerne til  

 staten de beløb, der er modtaget som tilbagebetaling af lånet.
 Efter pkt. 18.4. i cirkulære af 30. august 1982 om individuel boligstøtte  

 skulle kommunen give meddelelse til Kongeriget Danmarks Hypotekbank og  

 Finansforvaltning, såfremt kommunen opgav pantesikkerheden i en  

 boligstøttemodtagers ejendom, f.eks. ved tvangsauktion eller ved salg til en  

 efter kommunens skøn rimelig pris.
 Kommunen skulle desuden give oplysning om tilfælde, hvor boligstøtte  

 derudover, dvs. det personlige krav, måtte afskrives som uerholdeligt.
 Boligstyrelsen er imidlertid blevet bekendt med tilfælde, hvor det  

 offentliges erhvervelse og videresalg af en ejendom, hvori der var lyst pant  

 for boligydelseslån, kunne mindske det offentlige tab, der ville være opstået  

 ved salg af ejendommen på tvangsauktion til anden side.
 På denne baggrund anmodes kommunerne om fremover, inden  tvangsauktionen  

 afholdes, at give Boligstyrelsen meddelelse om tvangsauktion af ejendomme,  

 hvori er lyst pant til sikkerhed for boligydelseslån.
 Af hensyn til styrelsens vurdering af, om staten eventuelt bør erhverve  

 ejendommen, bedes meddelelse om tvangsauktion indsendt, så snart kommunen er  

 blevet bekendt hermed.
 Meddelelse bedes endvidere givet om tilfælde, hvor kommunen agter at  

 opgive pantesikkerheden som følge af salg af ejendommen til en efter  

 kommunens skøn rimelig pris.
 Endelig bedes oplysning givet om tilfælde, hvor boligydelseslån, dvs. det  

 personlige krav, må afskrives som uerholdeligt.
 Meddelelse bedes indsendt til Boligstyrelsen 1. kontor, Stormgade 10, 1470  

 København K.
