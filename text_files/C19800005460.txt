Indledning 1. Overenskomsten, jfr. udenrigsministeriets  

 bekendtgørelse nr. 131 af 12. november 1979 (Lovtidende C), indeholder en  

 række bestemmelser, som medfører afvigelser fra skattelovgivningens  

 almindelige regler i de tilfælde, hvor en skatteyder ellers ville blive udsat  

 for dobbeltbeskatning på grund af sammenstødende skattekrav fra Danmark og  

 Ungarn.
 Overenskomsten bygger på OECD's modelkonvention af 1977. Nærværende  

 vejledning angår fortrinsvis afvigelser herfra samt vigtigere bestemmelser.
Ikrafttræden (Artikel 28) 2. Overenskomsten trådte i kraft den 28. september  

 1979 og har virkning for indkomster, der erhverves fra og med den 1. januar  

 1980, og for formue, der ansættes pr. 31. december 1980 og følgende år.
Anvendelsesområde (Artikel 2) 3. De skatter, der omfattes af overenskomsten, er for  

 Danmarks vedkommende især indkomstskatterne til staten (herunder  

 folkepensionsbidragene og bidrag til dagpengefonden), de kommunale og  

 amtskommunale indkomstskatter og kirkeskatten samt formueskatten til staten.
 For Ungarns vedkommende omfattes især indkomstskatterne, skatterne af  

 fortjeneste, den særlige selskabsskat (a tarsasagi kueloenado), bidraget til  

 offentlig udvikling og skat af handelsselskabers udbytter og udlodninger af  

 overskud.
 Efter overenskomstens undertegnelse er den ovennævnte ungarnske særlige  

 selskabsskat ved dekret Nr. 35/1978/XII.22./PM./- trådt i stedet for den  

 særlige virksomhedsskat, anført i artikel 2, stk. 3 b), 3). Dette er sket med  

 hjemmel i artiklens stk. 4.
Definitioner (Artikel 3-5) 4. Udtrykket "Kongeriget Danmark" omfatter  

 kontinentalsoklen.
Færøerne og Grønland er ikke omfattet af overenskomsten.
 5. Udtrykket "international trafik" omfatter  

 også transport med vejbefordringsmidler.
6. Udtrykket "fast driftssted" er for så  

 vidt angår et bygnings-, anlægs- eller monteringsarbejde ændret i forhold til  

 modelkonventionen, idet der kræves en varighed af mere end 24 måneder, for at  

 der foreligger et fast driftssted.
Monteringsvirksomhed i forbindelse med  

 leverancer af maskiner og udstyr anses dog slet ikke for at være omfattet af  

 begrebet "fast driftssted", jfr. artikel 5, stk. 4, f).
Fordelingen af beskatningsretten mellem kildestat og bopælsstat (Artikel  

 6-22) 7. I artikel 7 (fortjeneste ved forretningsvirksomhed)  

 er det i forhold til OECD's modelkonvention præciseret i stk. 5, at levering  

 til det faste driftssted af varer til dets eget brug ikke kan være grundlag  

 for henførelse af fortjeneste til det faste driftssted.
 8. I henhold til artikel 8 (international transport)  

 beskattes fortjeneste ved driften af vejbefordringsmidler efter samme regler  

 som gælder for skibe og luftfartøjer.
 Stk. 4  indeholder den for Danmark sædvanlige  

 bestemmelse om SAS.
Stk. 5  indeholder en speciel bestemmelse med sigte på  

 agenturer, hvorefter artikel 8's bestemmelser også gælder et kontor, som et  

 foretagende har i det andet land med henblik på befordring af varer og  

 personer.
Bestemmelsen gælder kun virksomhed, der er direkte knyttet til  

 skibsfart, luftfart og vejbefordring.
 9. Udbytter beskattes ifølge artikel 10 i modtagerens  

 bopælsstat; dog kan kildestaten beskatte det udloddede beløb med henholdsvis  

 5 pct. (moder- datter-selskabsforhold) og 15 pct. i andre tilfælde.
 10. Såvel renter som royalties, jfr. artiklerne 11 og  

 12, beskattes kun i modtagerens bopælsstat.
 11. Indkomst ved personlige tjenesteydelser kan ifølge  

 artikel 15 som hovedregel beskattes i den stat, hvori arbejdet udføres.
Herfra gælder de sædvanlige undtagelser, nemlig ifølge stk. 2 den såkaldte  

 183-dages-regel, og ifølge stk. 3 særreglen om vederlag for arbejde, som  

 udføres på et skib, et luftfartøj eller i et vejbefordringsmiddel.
Endvidere bestemmes, at SAS-fly-personale  

 hjemmehørende i Danmark kun kan beskattes her.
12. Kunstnere og sportsfolks honorarer kan ifølge  

 artikel 17 beskattes i den stat, hvori aktiviteten udøves.
Dette gælder dog  

 ikke, såfremt aktiviteten udøves i henhold til en kulturaftale mellem de to  

 stater, idet indtægten i så fald kun kan beskattes i udsendelsesstaten.
 13. Private pensioner kan kun beskattes i  

 bopælsstaten, jfr. artikel 18, stk. 1, medens udbetalinger i henhold til  

 sociallovgivningen, f. eks. folkepension, ifølge bestemmelsens stk. 2 kun kan  

 beskattes i den stat, hvorfra ydelserne hidrører.
14. Artikel 19 om offentlige lønninger og pensioner  

 svarer til modelkonventionen, dvs. at udbetalingsstaten som hovedregel har  

 beskatningsretten.
Det fremhæves i denne forbindelse, at spørgsmålet om  

 beskatningen af personer, der er ansat af ungarske erhvervsdrivende  

 statsforetagender, skal afgøres efter reglerne i artiklerne 15, 16 og 18  

 (artikel 19, stk. 3).
 15. Ifølge artikel 20 er studerende fritaget for  

 beskatning i studielandet af beløb, som de modtager fra kilder udenfor dette  

 til deres underhold, studium eller uddannelse.
 16. Beskatningsretten til formue, som omhandlet i  

 artikel 22, er fordelt i overensstemmelse med modelkonventionens bestemmelser  

 herom.
 Bestemmelsen om skibe og luftfartøjer i stk. 3 er udvidet til også at  

 omfatte vejbefordringsmidler.
Metoder til ophævelse af dobbeltbeskatning 17. Danmark skal som bopælsstat i de tilfælde, hvor  

 indkomst eller formue kan beskattes i Ungarn, ophæve en foreliggende  

 dobbeltbeskatning ved anvendelse af creditreglen i artikel 23, stk. 1, der  

 svarer til bestemmelsen i ligningslovens § 33. I de tilfælde, hvor indkomst  

 eller formue kun kan beskattes i Ungarn som kildestat, ophæves  

 dobbeltbeskatningen efter den såkaldte "nye exemtionsmetode", der  

 svarer til den i ligningslovens § 33A anviste beregningsmetode.
Metoden  

 anvendes i forbindelse med artikel 19 (offentlige erhverv).
 Ungarn skal som bopælsstat ophæve dobbeltbeskatning i alle tilfælde ved  

 anvendelse af den nævnte "nye exemptions-metode", idet dog  

 creditreglen anvendes for så vidt angår udbytteskat indeholdt i Danmark i  

 overensstemmelse med artikel 10.
Forskellige bestemmelser 18. Artikel 24 om ikke-diskriminering gælder skatter  

 af enhver art og betegnelse, jfr. stk. 5, således også indirekte skatter.
 19. Fremgangsmåden ved indgåelse af gensidige aftaler  

 mellem landene er foreskrevet i artikel 25, herunder hvorledes en person, der  

 mener sig beskattet i strid med overenskomsten, skal forholde sig.
20. Gensidig bistand som omhandlet i artikel 26  

 omfatter kun udveksling af oplysninger.
Overenskomsten indeholder således  

 ingen regler om inddrivelse af skatter.
Henvendelser til Ungarn om  

 oplysninger skal ske gennem skattedepartementet.
Endelig indeholder artikel  

 27 en regel om privilegier for diplomater m.fl.
Overenskomstens praktisering 21. Overenskomsten skal praktiseres ved selve  

 skatteligningen.
Forskudsregistreringer for indkomståret 1980 vil på begæring  

 kunne ændres, jfr. kildeskattelovens § 53, for så vidt de ikke er foretaget i  

 overensstemmelse med overenskomstens regler.
 22. Tvivlsspørgsmål om overenskomstens praktisering  

 skal forelægges for skattedepartementet.
