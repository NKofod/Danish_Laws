Gavegiver kan opretholde sin fradragsret efter  

 ligningsloven § 12, stk. 1-3, såfremt en eksisterende kontrakt ved en  

 påtegning herom forlænges, så den fortsætter og  

 løber i gavegivers resterende levetid Spørgsmål Kan gavegiver opretholde sin fradragsret efter ligningsloven § 12, stk.1-  

 3, såfremt givers eksisterende kontrakt ved en påtegning herom  

 forlænges, så den fortsætter og løber i hendes  

 resterende levetid dog således, at kontrakten efter 10 års  

 løbetid til enhver tid kan opsiges ved udgangen af det  

 indeværende år? Svar Ja, se sagsfremstilling og begrundelse.
Beskrivelse af de faktiske forhold Gavegiver oprettede i 1993 et gavebrev, hvor hun forpligtede sig til i 10  

 år at give 3 % af sin A-indkomst til Luthersk Missionsforening,  

 Industrivænget 40, 3400 Hillerød.
Luthersk Missionsforening  

 står opført i TSS cirkulære 2001-30  

 "Almenvelgørende eller på anden måde almennyttige fonde,  

 foreninger, stiftelser, institutioner mv. samt religiøse samfund", som  

 er godkendt efter ligningsloven § 12, stk. 3, til at modtage løbende  

 ydelser efter ligningsloven § 12, stk. 2, med fradragsret for giveren.
Forpligtelsen ifølge gavebrevet udløber med udgangen af  

 2002. Gavegiver ønsker, at den eksisterende kontrakt skal  

 fortsætte udover de 10 år, enten ved påtegning på  

 kontrakten eller i et tillæg til denne.
Kontrakten skal løbe i  

 gavegivers resterende levetid dog således, at kontrakten efter 10  

 års løbetid til enhver tid kan opsiges ved udgangen af det  

 indeværende år, dvs. tidligst fra år 2013.
Gavegiver påpeger, at Ligningsrådet i en bindende  

 forhåndsbesked af 25. marts 1987 har godkendt, at  

 forpligtelseskontrakter kan oprettes med den virkning, at de opsiges efter 10  

 års forløb, hvilket betyder, at kravet om 10 års  

 løbetid i alle tilfælde er opfyldt.
Sagen omhandlede  

 etableringen af en forpligtelseskontrakt, hvor Ligningsrådet godkendte,  

 at kontrakten løb i skatteyderens restlevetid dog således, at  

 kontrakten kunne opsiges efter 10 års forløb med et års  

 varsel.
 Gavebrevsmodtageren har ingen indvendinger imod, at kontrakten  

 ændres som anført.
Styrelsens indstilling og begrundelse Efter Ligningsloven § 12, stk. 1-3, er udgifter til løbende  

 ydelser, som er ensidigt påtaget over for foreninger, stiftelser,  

 institutioner mv. eller religiøse samfund, som er godkendt af  

 skatteministeren, fradragsberettigede ved opgørelsen af den  

 skattepligtige indkomst.
Det drejer sig om løbende ydelser, som den  

 forpligtede skal have påtaget sig at udrede uden at modtage vederlag  

 herfor.
For personer kan fradraget for udgifter til løbende ydelser  

 højst udgøre 15 pct. af yderens personlige indkomst med  

 tillæg af positiv kapitalindkomst.
Det fremgår af Ligningsvejledningen 2001 A.F.4.4, at der efter  

 ligningsloven § 12, stk. 2, er begrænset fradragsret for udgifter til  

 ensidigt påtagne løbende ydelser ved opgørelsen af den  

 skattepligtige indkomst.
Begrænsningen er delt i 3 dele:  

 Beløbsmæssig begrænsning, begrænsning af den kreds  

 af foreninger mv., der kan opnå godkendelse til at modtage  

 fradragsberettigede ydelser, samt begrænsning af den  

 skattemæssige værdi af fradraget.
 Af bevismæssige grunde må det, for at der kan gives fradrag,  

 kræves, at der foreligger en skriftlig erklæring, hvori yderen  

 forpligter sig for en periode af ubestemt varighed (f.eks. yderens eller  

 nyderens livstid). Forpligtelsen kan dog tidsbegrænses, men normalt  

 ikke til en periode, der er kortere end 10 år.
Det er en forudsætning for fradrag, at ydelserne både er  

 forfaldne og betalte.
Det er endvidere en forudsætning for fradrag, at  

 den, der modtager løbende ydelser fører kontrol med  

 forpligtelseserklæringernes overholdelse og om nødvendigt  

 inddriver restancer ad retlig vej.
Selvom mundtlige aftaler efter dansk ret er bindende, må det dog af  

 bevismæssige grunde altid kræves, at der foreligger en skriftlig  

 forpligtelseserklæring, som modtageren af tilsagnet også har  

 underskrevet, eller som vedkommende dog bevisligt er gjort bekendt med  

 indholdet af.
En ensidig erklæring fra modtageren om, at denne modtager  

 bestemte ydelser, er ikke tilstrækkelig.
Såfremt forpligtelsen består i en ubestemt ydelse, kan  

 forpligtelsen påtages for en bestemt periode, der normalt ikke må  

 være kortere end 10 år.
I disse tilfælde kan også  

 vælges en forpligtelsesperiode af ubestemt varighed f.eks. yderens  

 eller nyderens levetid.
En ubestemt ydelse kan f.eks. bestå i et  

 procentmæssigt fradrag beregnet på grundlag af den samlede  

 A-indkomst.
 Forpligtelsen må ikke ensidigt kunne bringes til ophør af den  

 forpligtede.
 Af Ligningsvejledningen A.F.4.4.2 fremgår det, at såfremt en  

 forpligtelse er begrænset til et bestemt åremål, kan der  

 ikke indrømmes fradrag for ydelser udover den fastsatte periode,  

 medmindre der afgives en ny forpligtelseserklæring, der  

selvstændigt opfylder betingelserne (herunder også de  

 tidsmæssige) for fradragsret.
Den eksisterende kontrakt udløber ved udgangen af år 2002, og  

 en evt. påtegning til den eksisterende kontrakt eller et tillæg  

 hertil må opfylde alle betingelserne, der stilles til en ny  

 forpligtelseserklæring.
Det er styrelsens opfattelse, at en  

 påtegning på den eksisterende kontrakt om, at kontrakten skal  

 løbe i gavegivers levetid, men med mulighed for opsigelse efter en  

 periode på 10 år (dvs. tidligst i år 2013),  

 selvstændigt opfylder betingelserne for fradragsret.
Giveren vil ikke  

 have mulighed for ensidigt at bringe forpligtelsen til ophør, og  

 løbetiden på minimum 10 år er opfyldt.
 Det indstilles, at kontrakten opfylder betingelserne for fradragsret efter  

 ligningsloven § 12, stk. 2.
 Ligningsrådet tiltræder Told- og Skattestyrelsens  

 indstilling.
