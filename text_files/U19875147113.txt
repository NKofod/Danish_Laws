Efter lovindgrebet, der bragte konflikten til ophør, mødte  

 medarbejderne på et autoværksted på arbejde 1. april 1985. 2. april kl. 9.30  

 nedlagde medarbejderne arbejdet for at deltage i et protestmøde ved  

 lovindgrebet.
I løbet af den 2. april aflyste virksomheden de  

 forudbestillinger, der var foretaget til den 3.
april.
Da arbejderne mødte den 3. april ved arbejdstids begyndelse,  

 blev de hjemsendt.
Antaget, at virksomheden havde haft føje til at disponere  

 ved forudbestillingerne den 3. april som sket, og at virksomheden ikke havde  

 mulighed for at ændre dispositionerne, da man først den 2. april om aftenen  

 fik meddelelse om, at arbejdet ville blive genoptaget den 3. april.
Det  

 fandtes herefter godtgjort, at hjemsendelsen den 3. april var begrundet i  

 driftsmæssige årsager, der havde sit udspring i arbejdsnedlæggelsen den 2.  

 april, og virksomheden fandtes ikke at have handlet overenskomststridigt ved  

 at hjemsende medarbejderne.
 Under denne sag har Landsorganisationen i Danmark for Dansk  

 Metalarbejderforbund indklaget Dansk Arbejdsgiverforening for Jernets  

 Arbejdsgiverforening for Niels Dalsgaard A/S, Hjørring for Arbejdsretten for  

 brud på gældende overenskomst i forbindelse med afslutningen pr. l. april  

 1985 af de siden den 25. marts 1985 verserende konflikter på arbejdsmarkedet.
 Klagerne har nedlagt påstand om at indklagede, Niels Dalsgaard A/S,  

 Hjørring, har handlet overenskomststridigt ved den 3. april 1985 ikke at  

 beskæftige forbundets medlemmer, at indklagede, Niels Dalsgaard A/S,  

 Hjørring, i den anledning tilpligtes til Dansk Metalarbejderforbund at betale  

 en efter rettens skøn fastsat bod, at spørgsmålet om størrelse af betalingen  

 til forbundets medlemmer henskydes til afgørelse ved faglig voldgift.
 De indklagede har påstået frifindelse.
 Sagens nærmere omstændigheder er følgende:
Niels Dalsgaard A/S er Ford-forhandler i Hjørring.
Til virksomheden er  

 knyttet et autoværksted, hvor der i 1985 var beskæftiget 1 værkfører, 4  

 svende, der var medlemmer af Dansk Metalarbejderforbund og 2 lærlinge.
 Efter at konflikten var bragt til ophør ved lov nr. 123 af 31. marts 1985  

 om fornyelse og forlængelse af kollektive overenskomster og aftaler m.v.  

 (forlængelsesloven) mødte de hos Niels Dalsgaard A/S ansatte medlemmer af  

 Dansk Metalarbejderforbund på arbejde den 1. april 1985. Den 2. april 1985  

 kl. 9.30 nedlagde de pågældende medarbejdere arbejdet for at deltage i et  

 møde, som samme dag blev afholdt i Hjørring i protest mod lovindgrebet.
Medarbejderne mødte påny på arbejde den 3. april 1985 ved normal  

 arbejdstids begyndelse, men blev sendt hjem.
Som begrundelse for  

 hjemsendelsen anførte virksomheden, at man som følge af arbejdsnedlæggelsen  

 den 2. april havde aflyst det værkstedsarbejde, som var bestilt til  

 foretagelse den 3. april, og at der derfor ikke var arbejde til de 4 svende.  

 Arbejdet blev genoptaget i normalt omfang efter påske den 9. april 1985.
 Klagerne var af den opfattelse, at driftsmæssige hensyn ikke kunne  

 begrunde hjemsendelsen, og at denne derfor stred mod forlængelseslovens § 13,  

 stk. 3, hvorefter fortrædigelser ikke må finde sted.
 Under domsforhandlingen er der afgivet forklaring af talsmand Hardy Jensen  

 og direktør Niels Dalsgaard.
Hardy Jensen har forklaret, at der altid er biler til reparation på  

 værkstedet.
Der var arbejde til alle mandag den l. april 1985. Mødet den 2.  

 april varede til over middag.
Den daværende talsmand meddelte tirsdag aften  

 virksomheden, at medarbejderne ville møde på arbejde onsdag den 3. april.
Da  

 han mødte den 3. april, stod der nogle vogne på værkstedet, men han er ikke i  

 stand til at vurdere, om der var arbejde nok til alle medarbejderne.
Den 9.  

 april var der normal tilførsel af vogne.
Der var tale om en travl periode som  

 følge af strejken sidste uge i marts og påsken.
Niels Dalsgaard har forklaret, at 90% af det arbejde, der udføres på  

 værkstedet, er forudbestilt.
Der kan godt være op til 14 dages ventetid for  

 at få plads.
Virksomheden havde modtaget forudbestillinger i normalt omfang  

 til onsdag den 3. april.
Da medarbejderne nedlagde arbejdet den 2. april,  

 besluttede man at aflyse de bestillinger, som var foretaget til den 3. april.  

 Baggrunden herfor var, at man - også som følge af den meget urolige  

 situation, der var opstået efter lovindgrebet - ikke kunne vide, hvornår  

 svendene ville møde igen.
Man ville ikke bringe kunderne i den situation, at  

 de mødte forgæves med deres vogn den 3. april.
Man gav i videst muligt omfang  

 kunderne telefonisk besked om aflysningen.
Dette skete tirsdag formiddag og  

 eftermiddag.
De kunder, som kom til værkstedet uden forudbestilling ville man  

 betjene ved hjælp af værkføreren og de 2 lærlinge.
Da talsmanden henvendte  

 sig til ham tirsdag aften og meddelte, at medarbejderne ville møde onsdag  

 morgen, var det for sent at ændre beslutningen om at aflyse over for de  

 kunder, som havde forudbestilt.
Der var om onsdagen kun arbejde til  

 værkføreren og de 2 lærlinge.
Klagerne har gjort gældende, at det er virksomheden, som har bevisbyrden  

 for, at driftsmæssige årsager gjorde det nødvendigt at hjemsende  

 medarbejderne den 3. april.
Denne bevisbyrde har virksomheden ikke løftet.  

 Virksomheden havde løbende tilførsel af arbejde, og der var rigeligt med  

 arbejde den 1. april.
Efter at medarbejderne havde forladt arbejdet den 2.  

 april, var der kun værkføreren og de 2 lærlinge til at passe arbejdet, og det  

 må lægges til grund, at der var tilstrækkeligt med arbejde den 3. april.
Det  

 må være virksomhedens risiko, at man valgte at aflyse forudbestillingerne til  

 den 3. april.
Der var tale om en overreaktion fra virksomhedens side, idet  

 man burde have været klar over, at medarbejderne alene havde nedlagt arbejdet  

 den 2. april for at deltage i protestmødet, og at der derfor var grund til at  

 regne med, at medarbejderne ville møde den 3. april.
De indklagede har anført, at virksomheden, da medarbejderne ulovligt  

 nedlagde arbejdet den 2. april, ikke kunne vide, hvornår arbejdet ville blive  

 genoptaget.
Man var derfor af hensyn til kunderne tvunget til at disponere  

 som sket.
Da langt størstedelen af arbejdet sker på basis af  

 forudbestillinger, må det lægges til grund, at der - efter at virksomheden om  

 tirsdagen havde aflyst forudbestillingerne - om onsdagen kun var arbejde til  

 værkføreren og de 2 lærlinge, men ikke til de 4 svende.
Der var ikke tale om  

 noget kampskridt, men alene om en af driftsmæssige årsager nødvendiggjort  

 disposition fra virksomhedens side.
Talsmanden gav først besked om  

 genoptagelse af arbejdet tirsdag aften, og da var det for sent at ændre de  

 trufne dispositioner.
Der foreligger derfor ikke noget overenskomstbrud.
 Arbejdsretten skal udtale:
Den pligt, som efter forlængelseslovens § 13, stk. 3 består til ikke at  

 fortrædige modparten, må forstås under hensyntagen til de driftsmæssige  

 muligheder.
Som sagen er oplyst, findes virksomheden - efter at medarbejderne  

 den 2. april 1985 havde nedlagt arbejdet - at have haft føje til at disponere  

 som sket med hensyn til forudbestillingerne til den 3. april.
Meddelelse om  

 arbejdets genoptagelse blev først givet den 2. april om aftenen, og  

 virksomheden har derfor ikke haft mulighed for at ændre dispositionerne.
Da  

 langt den overvejende del af arbejdet på værkstedet skete i henhold til  

 forudbestillinger, må det lægges til grund, at der den 3. april ikke var  

 arbejde til de 4 svende.
Virksomheden findes herefter at have godtgjort, at  

 hjemsendelsen den 3. april var begrundet i driftsmæssige årsager, der har sit  

 udspring i arbejdsnedlæggelsen den 2. april.
Virksomheden findes herefter  

 ikke at have handlet overenskomststridigt ved at hjemsende medarbejderne.
 Som følge af det anførte frifindes de indklagede.
 T h i k e n d e s f o r r e t :
 De indklagede, Dansk Arbejdsgiverforening for Jernets Arbejdsgiverforening  

 for Niels Dalsgaard A/S, Hjørring, frifindes.
 I sagsomkostninger betaler Landsorganisationen i Danmark 2.000 kr. til  

 Arbejdsretten.
 (* 1) Henvisninger: Per Jacobsen s.351 (note 241), K 10.702 og de herunder  

 anførte henvisninger.
