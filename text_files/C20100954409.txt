Cirkulære om oplysning til ikke-gifte mødre (Til folkekirkens personregisterførere uden for Sønderjylland) Advis i CPR/Den Elektroniske Kirkebog § 1. Når en jordemoder udtager et personnummer for et nyfødt barn, modtager morens bopælssogn (i Sønderjylland bopælskommunen) et advis om dette.
Adviset har teksten Fødsel/slægt og fødselsregistreringssted skal verificeres.
Stk. 2. Omgående efter adviset er fremkommet, skal personregisterføreren på morens personside kontrollere morens civilstand.
Såfremt moren ikke er gift, ikke er separeret, ikke er under værgemål og er fyldt 18 år, skal personregisterføreren sende Vejledning om Faderskab, som udskrives fra morens personside, til morens folkeregisteradresse med A-post.
Intet advis i CPR/Den Elektroniske Kirkebog § 2. Såfremt jordemoderen ikke har udtaget personnummer, fremkommer intet advis.
I dette tilfælde skal personregisterføreren foretage den i § 1 stk. 2, beskrevne procedure, når fødselsanmeldelsen er kommet frem.
Undtagelsesbestemmelse § 3. Såfremt personregisterføreren er bekendt med eller har konkret grund til at antage, at barnet ikke lever mere, skal vejledningen ikke sendes.
Attestudstedelse § 4. Der udstedes ikke attester for nyfødte børn af ugifte mødre før 14 dage efter barnets fødsel, undtagen hvis der foreligger en konkret anmodning fra en berettiget person, eller hvis faderskabet er registreret.
Ikrafttrædelsesbestemmelse § 5. Cirkulæret træder i kraft den 6. oktober 2010.
