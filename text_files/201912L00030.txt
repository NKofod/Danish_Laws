Fremsat den 3. oktober 2019 af ministeren for fødevarer, fiskeri og ligestilling (Mogens Jensen) Forslag til Lov om ændring af økologiloven og lov om hold af dyr (Indførelse af mulighed for rekvireret vejledning) § 1 I økologiloven, jf. lovbekendtgørelse nr. 21 af 4. januar 2017, foretages følgende ændring:
 1. Efter § 20 indsættes i kapitel 5:
»Rekvireret vejledning § 20 a.
Ministeren for fødevarer, fiskeri og ligestilling kan fastsætte regler om rekvireret vejledning vedrørende fødevarer på et område, der er omfattet af denne lov eller regler udstedt i medfør af loven.
Stk. 2. Ministeren kan fastsætte regler om betaling til hel eller delvis dækning af de faktiske omkostninger forbundet med vejledning efter stk. 1.« § 2 I lov om hold af dyr, jf. lovbekendtgørelse nr. 1 af 2. januar 2019, foretages følgende ændring:
 1. Efter § 57 indsættes i kapitel 11:
»§ 57 a.
Ministeren for fødevarer, fiskeri og ligestilling kan fastsætte regler om rekvireret vejledning på et område, der er omfattet af denne lov eller regler udstedt i medfør af loven.
Stk. 2. Ministeren kan fastsætte regler om betaling til hel eller delvis dækning af de faktiske omkostninger forbundet med vejledning efter stk. 1.« § 3 Loven træder i kraft den 1. januar 2020.
§ 4 Loven gælder ikke for Færøerne og Grønland, men § 2 kan ved kongelig anordning helt eller delvis sættes i kraft for Grønland med de ændringer, som de grønlandske forhold tilsiger.
Bemærkninger til lovforslaget Almindelige bemærkninger Indholdsfortegnelse 1. Indledning Siden 1. juli 2016 har det været muligt for fødevarevirksomheder at rekvirere vejledning af Fødevarestyrelsen på en række nærmere afgrænsede områder mod betaling, ud over den vejledning, der i forvejen gives til virksomhederne.
Ordningen er indført som et led i implementeringen af Fødevareforlig 3 (forlig af 16. april 2015 mellem den daværende regering og Venstre, Dansk Folkeparti, Socialistisk Folkeparti, Enhedslisten og Det Konservative Folkeparti for perioden 2015-2018 om fødevarekontrollen). Den blev indført ved en ændring af lov om fødevarer, hvor der blev indsat en bemyndigelse til at fastsætte bestemmelser om rekvireret vejledning inden for fødevarelovgivningen.
 Der findes ikke tilsvarende bemyndigelsesbestemmelser i andre love på Miljø- og Fødevareministeriets område, og der er således ikke i dag mulighed for at etablere lignende ordninger med rekvireret vejledning på andre områder end dem, der er reguleret i medfør af lov om fødevarer.
Fødevareerhvervet har ønsket, at ordningen for rekvireret vejledning udvides til også at omfatte økologiområdet, således at fødevarevirksomheder også kan rekvirere vejledning om reglerne på økologiområdet hos Fødevarestyrelsen.
Reglerne om markedsføring af økologiske fødevarer hænger tæt sammen med de øvrige regler om markedsføring af fødevarer, herunder generel mærkning af fødevarer, der er et af de områder, som i dag er omfattet af ordningen for rekvireret vejledning, da reglerne i lighed med de generelle fødevareregler bl.a. regulerer, hvordan fødevarerne må markedsføres og skal mærkes.
På den baggrund foreslås det, at der indsættes en hjemmel til at rekvirere vejledning i økologiloven, svarende til den hjemmel, der findes i lov om fødevarer.
Hidtil har der heller ikke på veterinærområdet været hjemmel til at etablere rekvireret vejledning.
Aftalen om Veterinærforlig III 2018-2021 af 13. december 2017 blev indgået mellem den daværende regering og Socialdemokratiet, Dansk Folkeparti, Enhedslisten, Alternativet, Radikale Venstre og Socialistisk Folkeparti.
I forliget er der bl.a. fokus på en prioritering af den samlede indsats på veterinærområdet, så den største erhvervsøkonomiske og samfundsøkonomiske gevinst opnås uden øget risiko for dyrs og menneskers sundhed.
Som et af elementerne blev det i Veterinærforlig III aftalt, at der også på veterinærområdet skal etableres en ordning, så virksomheds- og besætningsejere kan rekvirere vejledning hos Fødevarestyrelsen inden for bestemte områder mod betaling.
På baggrund af erfaringerne fra fødevareområdet foreslås det derfor, at der i lov om hold af dyr indsættes en tilsvarende hjemmel til at etablere en ordning med mulighed for rekvireret vejledning på veterinærområdet.
2. Lovforslagets hovedindhold 2.1. Rekvireret vejledning på økologiområdet 2.1.1. Gældende ret Fødevarestyrelsen har som offentlig myndighed efter forvaltningslovens § 7 pligt til at yde vejledning i fornødent omfang til personer og virksomheder, der selv retter henvendelse om spørgsmål inden for styrelsens område, ligesom styrelsen har pligt til at vejlede sagens parter i forbindelse med afgørelsessager osv.
Af god forvaltningsskik og almindelige retsgrundsætninger følger, at der også bør ydes vejledning uden for afgørelsessager.
Fødevarestyrelsen yder således vejledning i forbindelse med styrelsens kontrolbesøg i virksomheder.
Samtidig yder styrelsen en udstrakt vejledning i form af telefonisk vejledning fra styrelsens Kunderådgivning, information på hjemmesiden og ved informationsmøder m.m.
Der er i dag ikke mulighed for at fastsætte regler om rekvireret vejledning om markedsføring og mærkning m.v. af økologiske fødevarer, da dette er reguleret af økologiloven, som ikke indeholder hjemmel til rekvireret vejledning. Økologiloven finder anvendelse på produktion, opbevaring, tilberedning, import og markedsføring af økologiske jordbrugs- og fiskeriprodukter, herunder fødevarer.
I fødevareloven, der regulerer fødevarer generelt, blev der ved lov nr. 1882 af 29. december 2015 indsat bemyndigelse i fødevareloven til, at ministeren kan fastsætte regler om rekvireret vejledning mod betaling på områder inden for fødevarelovgivningen.
Bemyndigelsen er udmøntet i bekendtgørelse nr. 538 af 1. juni 2016 om rekvireret vejledning inden for fødevarelovgivningen.
I medfør af bekendtgørelsen kan der rekvireres vejledning om følgende områder:
 1) Risikoanalyse.
 2) HACCP-baseret egenkontrol.
 3) Indretning og drift.
 4) Autorisation og registrering.
 5) Mikrobiologiske kriterier.
 6) Fødevarekontaktmaterialer.
 7) Kemiske forureninger.
 8) Tilsætningsstoffer m.v.
 9) Fødevarer til særlige grupper.
 10) Fødevarer tilsat næringsstoffer.
 11) Kosttilskud.
 12) Mærkning, herunder næringsdeklaration.
 13) Ernærings- og sundhedsanprisninger.
 14) Import.
 15) Eksport.
2.1.2. Miljø- og Fødevareministeriets overvejelser og den foreslåede ordning Med forslaget til § 20 a vil der blive etableret en bemyndigelsesbestemmelse, som bemyndiger ministeren til at fastsætte regler om rekvireret vejledning vedrørende fødevarer mod betaling på et område, der er omfattet af denne lov eller regler udstedt i medfør af loven.
Siden 1. juli 2016 har det været muligt for fødevarevirksomheder, mod betaling, at rekvirere specifik vejledning af Fødevarestyrelsen ud over den vejledning, der i forvejen gives virksomhederne f.eks. i forbindelse med et kontrolbesøg.
Fødevareerhvervet har nu efterspurgt muligheden for også at kunne rekvirere vejledning i relation til økologireglerne.
Forligskredsen bag Fødevareforlig 4, alle Folketingets daværende partier, har i april 2019 godkendt at udvide ordningen om rekvireret vejledning til også at gælde på økologiområdet.
Markedsføring af fødevarer som økologiske er reguleret særskilt.
De særlige regler om økologiske fødevarer er fastsat i en række EU-forordninger, økologiloven og tilhørende bekendtgørelser.
Reglerne omfatter bl.a. krav til produktionen af økologiske fødevarer, sammensætningen og mærkningen af fødevarerne samt særlige regnskabs- og kontrolkrav.
Da fødevareloven ikke omfatter de særlige krav til fødevarer, der markedsføres som økologiske, har fødevarevirksomhederne i dag ikke mulighed for at rekvirere vejledning på økologiområdet.
Reglerne om markedsføring af fødevarer som økologiske hænger tæt sammen med de øvrige regler om markedsføring af fødevarer, herunder generel mærkning af fødevarer, som er et af de områder, der i dag er omfattet af ordningen for rekvireret vejledning, da reglerne i lighed med de generelle fødevareregler bl.a. regulerer, hvordan fødevarerne må markedsføres og skal mærkes.
Fødevareerhvervet har ved en evaluering af ordningen for rekvireret vejledning på fødevareområdet udtrykt ønske om, at ordningen for rekvireret vejledning udvides til også at omfatte økologireglerne på Fødevarestyrelsens område.
I forbindelse med evalueringen gav FødevareDanmark (Danske Slagtermestre) og COOP udtryk for, at de ønsker, at Fødevarestyrelsen fremover også kan yde rekvireret vejledning for så vidt angår økologiske fødevarer, og at det især er økologiregnskab, som fødevareerhvervet ønsker at kunne rekvirere vejledning om.
Udarbejdelse af et økologiregnskab indebærer, at virksomheden skal opstille afstemte balanceopgørelser for hver enkelt art økologisk råvare og færdigvare, der henholdsvis går ind og ud af virksomheden.
Udover at registrere og dokumentere indgang af råvarer, udgang (forbrug) af råvarer, indgang (produktion) af færdigvarer og udgang af færdigvarer, skal virksomheden også kunne dokumentere spild, svind, kassation og recepter for fremstilling af færdigvarerne, så der kan skabes et samlet billede af bevægelsen af mængder.
De Samvirkende Købmænd har endvidere tidligere, da rekvireret vejledning blev indført på fødevarelovens område, udtrykt interesse i, at der også var mulighed for rekvireret vejledning på økologiområdet.
På baggrund af erhvervets og forligsparternes ønske om, at det også skal være muligt at rekvirere vejledning vedrørende økologiske fødevarer, vurderes det at være hensigtsmæssigt at udbrede muligheden for at rekvirere vejledning til området for økologiske fødevarer.
Miljø- og Fødevareministeriet forslår derfor, at der indsættes hjemmel i økologiloven, som bemyndiger ministeren til at fastsætte regler om rekvireret vejledning.
Der vil hermed kunne fastsættes regler om mulighed for at rekvirere brugerbetalte vejledningsbesøg på Fødevarestyrelsens område, hvor virksomhederne får mulighed for at drøfte konkrete problemstillinger.
Det er Fødevarestyrelsen, der fører kontrol med økologiske fødevarer, hvorfor det også vil være Fødevarestyrelsen, der vil skulle yde den rekvirerede vejledning.
Bestemmelserne om rekvireret vejledning om økologi vil blive indarbejdet i den eksisterende bekendtgørelse om rekvireret vejledning.
Det er hensigten at tilbyde mulighed for rekvireret vejledning inden for de emner, som virksomhederne erfaringsmæssigt kan finde udfordrende, bl.a. økologimærkning af fødevarer, brug af ikke-økologiske ingredienser, og hvordan et økologiregnskab skal opstilles.
Alt afhængig af efterspørgslen fra virksomhederne vil antallet af emner inden for markedsføring af økologiske fødevarer kunne udvides.
Det er hensigten, at den praktiske udmøntning af rekvireret vejledning på økologiområdet vil ske på samme måde som den eksisterende ordning på fødevareområdet.
Dette gælder bl.a. med hensyn til hvor, hvordan og af hvem, den rekvirerede vejledning udføres, og hvordan der indgås aftale om et rekvireret vejledningsbesøg.
Et rekvireret vejledningsbesøg vil finde sted efter aftale mellem virksomheden og Fødevarestyrelsen, og det vil således ikke kunne finde sted i forbindelse med et egentligt kontrolbesøg, der som udgangspunkt skal ske uden varsel.
Som det fremgår af forarbejderne til bestemmelsen om rekvireret vejledning i fødevareloven, jf.
Folketingstidende 2015-16, A, L 57, som fremsat, s. 5, om ændring af lov om fødevarer, vil Fødevarestyrelsen ved ydelsen af rekvireret vejledning også skulle varetage sine opgaver som kontrolmyndighed.
Dette vil også være tilfældet ved ydelsen af rekvireret vejledning vedrørende økologiske fødevarer.
Mens nogle virksomheder alene producerer og forhandler økologiske fødevarer, producerer og forhandler andre virksomheder både økologiske og konventionelle fødevarer i den samme virksomhed.
De tilsynsførende fra Fødevarestyrelsen kontrollerer både økologiske og konventionelle fødevarer evt. ved samme kontrolbesøg.
Det betyder, at hvis der ved et besøg i virksomheden som led i rekvireret vejledning observeres overtrædelser af fødevarelovgivningen, herunder de særlige regler, der gælder på økologiområdet, skal besøget overgå til et kontrolbesøg med tilhørende kontrolrapport efter sædvanlige retningslinjer, herunder iagttagelse af de almindelige forvaltningsretlige principper for udførelse af kontrollen, f.eks. partshøring.
Der er også mulighed for, at rekvireret vejledning kan foregå et andet sted end på virksomheden.
Hvis der observeres overtrædelser i forbindelse med et besøg, som foregår som led i rekvireret vejledning gælder det, som for overtrædelser generelt, at der vil skulle ske en konkret vurdering af overtrædelsen, herunder af overtrædelsens betydning for fødevaresikkerheden.
Når et vejledningsbesøg således overgår til at blive et kontrolbesøg, indebærer det, at der er tale om et tvangsindgreb i retssikkerhedslovens forstand.
Medarbejderen fra Fødevarestyrelsen vil derfor skulle overholde styrelsens retningslinjer for gennemførelse af kontrolbesøg, som blandt andet har som formål at sikre overholdelsen af retssikkerhedslovens regler for tvangsindgreb.
Desuden skal virksomheden ved besøgets afslutning have udleveret en kontrolrapport, hvor også tidspunktet for, hvornår det rekvirerede vejledningsbesøg overgik til et kontrolbesøg, vil fremgå, bl.a. af hensyn til den endelige prisfastsættelse for den rekvirerede vejledning.
Om den rekvirerede vejledning kan videreføres eller må afsluttes enten umiddelbart før eller efter kontrolbesøget, afhænger af en konkret vurdering, hvor bl.a. overtrædelsens karakter og virksomhedens reaktion indgår.
Virksomheden skal informeres fuldt ud om dette, inden der indgås aftale om rekvireret vejledning, og den tilsynsførende vil i relation til kontrolfunktionen i givet fald skulle følge de sædvanlige retningslinjer for kontrol.
Den tid, der er anvendt til kontrolbesøget, vil ikke indgå i faktureringen for rekvireret vejledning.
Herudover vil det klart fremgå af den aftale, der udarbejdes forud for det rekvirerede vejledningsbesøg, at oplysninger, der tilvejebringes i forbindelse med vejledningsbesøget, vil kunne anvendes som led i Fødevarestyrelsens almindelige kontrol, herunder til brug for sanktionering af konstaterede overtrædelser.
Ved indgåelse af aftalen vil den pågældende virksomhed således have accepteret, at Fødevarestyrelsen kan anvende eventuelle oplysninger, som er fremkommet i forbindelse med den rekvirerede vejledning, i sanktioneringsøjemed.
Fødevarestyrelsens almindelige vejledning berøres ikke af etablering af muligheden for rekvireret vejledning.
De to former for vejledning vil supplere hinanden.
Den vejledning, der kan ydes ved rekvireret vejledning, er i princippet den samme som den vejledning, Fødevarestyrelsen allerede i dag yder ved for eksempel et almindeligt kontrolbesøg eller ved henvendelse til Kunderådgivningen i Fødevarestyrelsen.
Men hvor kontrolbesøget normalt vil centrere sig om de emner, som opstår og får relevans i forbindelse med kontrolbesøget, vil den rekvirerede vejledning centrere sig om de emner, som virksomheden konkret selv ønsker vejledning om.
Herudover vil det rekvirerede vejledningsbesøg finde sted på et på forhånd aftalt tidspunkt, i modsætning til kontrolbesøg, der i udgangspunktet finder sted uden varsel.
Det rekvirerede vejledningsbesøg kan også tidsmæssigt være af længere varighed, end der er mulighed for inden for rammerne af et almindeligt kontrolbesøg.
Det er op til virksomheden, hvor lang tid vejledningen skal vare.
Den opfølgende vejledning, der kan være behov for i forlængelse af et almindeligt kontrolbesøg, vil ikke være omfattet af den rekvirerede vejledningsordning, men af den almindelige vejledningsforpligtelse, myndigheder har efter forvaltningsloven, efter almindelige retsgrundsætninger og efter principperne om god forvaltningsskik.
Den rekvirerede vejledning giver virksomhederne mulighed for vejledning mod betaling, for eksempel i forbindelse med overvejelser om nye økologiaktiviteter.
Det er væsentligt at bemærke, at der alene vil være tale om vejledning og ikke om godkendelse af for eksempel et givent produkt, en given procedure eller lignende.
Der vil fra Fødevarestyrelsen være stort fokus på ikke at overskride grænsen til den rådgivning, som udføres af private konsulenter og lignende.
Dette gør sig særligt gældende inden for bl.a. mærkning og udarbejdelse af økologiregnskab.
Det vil derfor være en klar forudsætning for ordningen med rekvireret vejledning, at den ikke indholds- og emnemæssigt overskrider grænsen for, hvad der vil kunne rummes inden for Fødevarestyrelsens sædvanlige vejledning, og at det særlige i ordningen alene er, at det tidsmæssigt kan være af længere varighed og på et på forhånd aftalt tidspunkt.
Der vil således ikke være tale om rådgivningsvirksomhed, hvorfor Fødevarestyrelsen eksempelvis ikke vil kunne stå for økologimærkningen af et konkret produkt eller udføre økologiregnskabet for virksomheden.
Hvis der er behov for sådan rådgivning, må virksomheden gøre brug af en privat konsulent eller anden rådgiver.
Rekvireret vejledning vil ikke sætte begrænsninger hverken for virksomhedens ansvar eller Fødevarestyrelsens mulighed for at kontrollere og sanktionere, hvor dette vurderes nødvendigt.
Vejledningen må således i henhold til almindelige retsgrundsætninger om myndighedsinhabilitet hverken med hensyn til omfang eller indhold få en så konkret karakter, at der kan opstå risiko for myndighedsinhabilitet.
Ordningen med rekvireret vejledning vil være målrettet fødevarevirksomheder, som producerer og markedsfører økologiske fødevarer, og ikke brancheorganisationer eller private rådgivningsfirmaer og lignende.
Der er dog intet til hinder for, at virksomheden ved et besøg kan være repræsenteret ved en ekstern part, jf. de almindelige regler om partsrepræsentation, og det kan i princippet være for eksempel en privat rådgiver, en brancheorganisation eller en advokat.
For en hensigtsmæssig administration af ordningen vedrørende et rekvireret vejledningsbesøg på økologiområdet er det intentionen, at den allerede eksisterende blanket til bestilling af et rekvireret vejledningsbesøg udvides, således at økologi bliver tilføjet som et område, som virksomheden kan rekvirere vejledning om.
Endvidere findes der allerede på fødevareområdet et standardiseret aftaleudkast, hvori rammerne af vejledningen fremgår.
Samme form for aftaletekst forventes ligeledes at kunne anvendes for rekvireret vejledning om økologi.
På baggrund af virksomhedens anmodning beslutter Fødevarestyrelsen, hvornår og hvor et vejledningsbesøg vil finde sted.
Herefter sendes et udkast til en aftale med virksomheden, hvoraf det nærmere indhold for vejledningen fremgår.
2.2. Rekvireret vejledning på veterinærområdet 2.2.1. Gældende ret Som også nævnt under pkt. 2.1.1., har Fødevarestyrelsen som offentlig myndighed efter forvaltningslovens § 7 pligt til at yde vejledning i fornødent omfang til personer og virksomheder, der selv retter henvendelse om spørgsmål inden for styrelsens område, ligesom styrelsen har pligt til at vejlede de berørte i forbindelse med afgørelsessager osv.
Af god forvaltningsskik og almindelige retsgrundsætninger følger, at der også bør ydes vejledning uden for afgørelsessager.
Fødevarestyrelsen yder således vejledning i forbindelse med styrelsens kontrolbesøg i virksomheder og besætninger.
Samtidig yder styrelsen en udstrakt vejledning i form af telefonisk vejledning fra styrelsens Kunderådgivning, information på hjemmesiden og ved informationsmøder m.m.
2.2.2. Miljø- og Fødevareministeriets overvejelser og den foreslåede ordning Med inspiration fra fødevareområdet er det som led i Veterinærforlig III aftalt, at der også på veterinærområdet skal etableres mulighed for, at der mod betaling på nærmere afgrænsede områder kan rekvireres vejledning af Fødevarestyrelsen ud over den vejledning, som styrelsen allerede yder i dag.
Miljø- og Fødevareministeriet foreslår på den baggrund, at der i lov om hold af dyr indsættes hjemmel til at fastsætte regler om rekvireret vejledning.
Der vil hermed kunne fastsættes regler om, at der vil kunne rekvireres brugerbetalt vejledning, herunder vejledningsbesøg, hvor rekvirenten får mulighed for at drøfte konkrete problemstillinger på bestemte områder reguleret af lov om hold af dyr.
Det bemærkes, at forligstekstens betegnelse veterinærområdet i denne sammenhæng dermed er afgrænset til emner omfattet af reglerne i lov om hold af dyr.
Det er hensigten, at den praktiske udmøntning af rekvireret vejledning på veterinærområdet ligesom på fødevareområdet vil ske ved bekendtgørelse.
Ud over afgrænsning af området for rekvireret vejledning vil det bl.a. fremgå med hensyn til hvor, hvordan og af hvem, den rekvirerede vejledning udføres, og hvordan der indgås aftale om et rekvireret vejledningsbesøg.
Ved arbejdet med bekendtgørelsen og fastlæggelsen af de konkrete områder, hvor der vil kunne ydes rekvireret vejledning, skal der tages højde for de vejlednings- og rådgivningsmuligheder, som allerede eksisterer.
Det gælder ikke mindst det meget udbyggede system med private konsulenter, som er til rådighed på landbrugsområdet.
Det er i den sammenhæng desuden væsentligt at bemærke, at der på veterinærområdet i § 34 a i lov om hold af dyr er hjemmel til at fastsætte, at husdyrbesætninger skal være omfattet af en skriftlig obligatorisk sundhedsrådgivningsaftale mellem besætningsejeren og en praktiserende dyrlæge.
Denne hjemmel er aktuelt udmøntet ved bekendtgørelse nr. 1648 af 18. december 2018 om sundhedsrådgivningsaftaler for svinebesætninger, bekendtgørelse nr. 1649 af 18. december 2018 om sundhedsrådgivningsaftaler for kvægbesætninger og bekendtgørelse nr. 1650 af 18. december 2018 om obligatorisk sundhedsrådgivning i minkfarme.
Et at de væsentligste formål med disse bekendtgørelser er at sikre besætningsejeren adgang til faglig rådgivning om blandt andet dyresundhed, herunder smittebeskyttelse, og dyrevelfærd, som er baseret på de konkrete forhold i den enkelte besætning.
I Bilag til politisk aftale om Veterinærforlig III nævnes, at det kunne det være relevant med vejledning om indretning af nye biproduktvirksomheder, ibrugtagen af nye produktionsmetoder og smittebeskyttelse i besætninger mv.
Det væsentligste formål med reglerne om biprodukter i lov om hold af dyr er smittebeskyttelse.
Som nævnt er smittebeskyttelse i besætninger imidlertid ét af de centrale emner, som allerede indgår i sundhedsrådgivningsaftalerne.
Ved udformningen af reglerne om rekvireret vejledning vil der således skulle tages højde for, at besætningsejere med sundhedsrådgivningsaftaler allerede har adgang til en vejledning og rådgivning, som er mere konkret og i højere grad konkret løsningsorienteret, end den ydelse som Fødevarestyrelsen kan give inden for rammerne af rekvireret vejledning.
Der vil således ikke kunne tilbydes rekvireret vejledning på de områder, som er dækket af sundhedsrådgivningsaftaler.
Korrekt håndtering af biprodukter, dvs. hele kroppe eller dele af dyr, animalske produkter eller andre produkter fra dyr ikke bestemt til konsum, spiller en væsentlig rolle i indsatsen mod spredning af sygdomme til mennesker og dyr, og biprodukter reguleres derfor også af lov om hold af dyr.
Efter Fødevarestyrelsens vurdering vil etablering af mulighed for rekvireret vejledning til bl.a. biproduktvirksomheder styrke den forebyggende indsats på området, og da det vil være et relevant tilbud til alle virksomheder på området, bør det ikke begrænses til nye virksomheder, som angivet i forliget.
I den nærmere udarbejdelse af bekendtgørelsen for ordningen vil der således bl.a. blive taget højde for forligsparternes ønske om rekvireret vejledning til alle virksomheder, der beskæftiger sig med eller påtænker at beskæftige sig med animalske biprodukter.
Den rekvirerede vejledning på biproduktområdet vil også omfatte nye produktionsmetoder.
Det skal i den forbindelse bemærkes, at området for rekvireret vejledning efter drøftelse med erhvervet efterfølgende vil kunne udvides og justeres.
For de øvrige generelle emner, som vil indgå i den påtænkte ordning om rekvireret vejledning på veterinærområdet, gør de samme betragtninger sig gældende som for den eksisterende ordning på fødevareområdet.
Herunder vil det indgå i overvejelserne, at besætninger, som ikke i dag obligatorisk eller frivilligt er omfattet af reglerne om sundhedsrådgivningsaftaler, kan have fordel af at kunne rekvirere vejledning om emner inden for lov om hold af dyr.
Den rekvirerede vejledning vil således enten finde sted hos virksomheden eller på en af Fødevarestyrelsens lokaliteter.
Vejledningen vil i udgangspunktet blive udført af den eller de tilsynsførende, der normalt fører tilsyn med virksomheden, eller fra den lokale veterinærenhed under styrelsen, hvor virksomheden hører under.
Det kan efter en konkret vurdering dog også besluttes, at andre medarbejdere, for eksempel fra Fødevarestyrelsens hovedkontor, varetager vejledningen.
Den rekvirerede vejledning vil finde sted i henhold til en særlig aftale indgået mellem virksomheden og Fødevarestyrelsen, og vejledningen vil således ikke kunne finde sted i direkte forbindelse med et egentlig kontrolbesøg, der som udgangspunkt skal ske uden varsel.
Fødevarestyrelsen vil også ved ydelsen af rekvireret vejledning skulle varetage sine opgaver som kontrolmyndighed.
Det betyder, at hvis der ved et besøg i virksomheden, som led i rekvireret vejledning, observeres overtrædelser af veterinærlovgivningen, herunder dyrevelfærdslovgivningen, skal besøget overgå til et kontrolbesøg med tilhørende kontrolrapport efter sædvanlige retningslinjer, herunder iagttagelse af de almindelige forvaltningsretlige principper for udførelse af kontrollen.
Hvis der observeres overtrædelser i forbindelse med et besøg, som foregår som led i rekvireret vejledning, gælder det som for alle overtrædelser generelt, at der vil skulle ske en konkret vurdering af overtrædelsen.
Når et vejledningsbesøg således overgår til at blive et kontrolbesøg, indebærer det, at der er tale om et tvangsindgreb i retssikkerhedslovens forstand.
Medarbejderen fra Fødevarestyrelsen vil derfor skulle overholde styrelsens retningslinjer for gennemførelse af kontrolbesøg, som blandt andet har som formål at sikre overholdelsen af retssikkerhedslovens regler for tvangsindgreb.
Desuden skal virksomheden ved besøgets afslutning have udleveret en kontrolrapport, hvor også tidspunktet for hvornår det rekvirerede vejledningsbesøg overgik til et kontrolbesøg vil fremgå, bl.a. af hensyn til den endelige prisfastsættelse for den rekvirerede vejledning.
Om den rekvirerede vejledning kan videreføres eller afsluttes enten umiddelbart før eller efter kontrolbesøget, afhænger af en konkret vurdering, hvor bl.a. overtrædelsens karakter og virksomhedens reaktion indgår.
Virksomheden skal informeres fuldt ud om dette, inden der indgås aftale om rekvireret vejledning, og den tilsynsførende vil i relation til kontrolfunktionen i givet fald skulle følge de sædvanlige retningslinjer for kontrol.
Herudover vil det klart fremgå af den aftale, der udarbejdes forud for det rekvirerede vejledningsbesøg, at oplysninger, der tilvejebringes i forbindelse med vejledningsbesøget, vil kunne anvendes som led i Fødevarestyrelsens almindelige tilsyn, herunder til brug for sanktionering af konstaterede overtrædelser.
Ved indgåelse af aftalen vil den pågældende virksomhed således have accepteret, at Fødevarestyrelsen kan anvende eventuelle oplysninger, som er fremkommet i forbindelse med den rekvirerede vejledning, i sanktioneringsøjemed.
Den vejledning, der kan ydes ved et rekvireret besøg, er i princippet den samme som den vejledning, Fødevarestyrelsen allerede i dag yder ved for eksempel et almindeligt kontrolbesøg eller ved henvendelse til Kunderådgivningen i Fødevarestyrelsen.
Men hvor kontrolbesøget normalt vil centrere sig om de emner, som naturligt dukker op i forbindelse med kontrolbesøget, vil det rekvirerede vejledningsbesøg centrere sig om de emner, som virksomheden ønsker vejledning om.
Herudover vil det rekvirerede vejledningsbesøg finde sted på et tidspunkt, som passer ind i virksomhedens drift, i modsætning til kontrolbesøg, der i udgangspunktet finder sted uden varsel.
Det rekvirerede vejledningsbesøg kan også tidsmæssigt være af længere varighed, end der er mulighed for inden for rammerne af et almindeligt kontrolbesøg.
Den opfølgende vejledning, der kan være behov for i forlængelse af et almindeligt kontrolbesøg, vil ikke være omfattet af den rekvirerede vejledningsordning, men af den almindelige vejledningsforpligtelse, myndigheder har efter forvaltningsloven, de almindelige retsgrundsætninger og principperne om god forvaltningsskik.
Den rekvirerede vejledningsordning skal også ses som et tilbud til de virksomheder, som ønsker mere specifik vejledning, og hvor styrelsens medarbejdere kan hjælpe med at gennemgå relevante tekster såsom lovgivning, vejledninger m.v. sammen med virksomheden eller vejlede om, hvordan eksempelvis virksomheden kan udarbejde et egenkontrolprogram uden konkret at bistå med selve udarbejdelsen af dette.
Fødevarestyrelsens almindelige vejledning berøres derfor ikke af etablering af muligheden for rekvireret vejledning.
De to former for vejledning vil supplere hinanden.
Den rekvirerede vejledning giver virksomhederne mulighed for at betale sig til vejledning, for eksempel i forbindelse med overvejelser om nye aktiviteter.
Der vil alene være tale om vejledning og ikke om godkendelse af for eksempel et givent produkt, en given procedure eller lignende.
Der vil være stort fokus på ikke at overskride grænsen til den rådgivning, som udføres af private konsulenter og lignende.
Dette gør sig blandt andet gældende inden for områder, hvor besætningsdyrlægen yder vejledning og rådgivning.
Der vil således ikke være tale om rådgivningsvirksomhed, og det er en klar forudsætning for ordningen med rekvireret vejledning, at den ikke indholds- og emnemæssigt overskrider grænsen for, hvad der vil kunne rummes inden for Fødevarestyrelsens sædvanlige vejledning, og at det særlige i ordningen alene er, at det tidsmæssigt kan være af længere varighed og på et tidspunkt, der så vidt muligt sker efter ønske fra virksomheden.
Hvis en virksomhed, herunder en besætningsejer, har behov for rådgivning, må der ske henvendelse til praktiserende dyrlæge, privat konsulent eller anden rådgiver.
Rekvireret vejledning vil ikke sætte begrænsninger hverken for virksomhedens ansvar eller Fødevarestyrelsens mulighed for at kontrollere og sanktionere, hvor dette vurderes nødvendigt.
Vejledningen må således i henhold til almindelige retsgrundsætninger om myndighedsinhabilitet hverken med hensyn til omfang eller indhold få en så konkret karakter, at der kan opstå risiko for myndighedsinhabilitet.
Ordningen med rekvireret vejledning vil være målrettet virksomheder, herunder besætningsejere, og ikke brancheorganisationer eller private rådgivningsfirmaer og lignende.
Der er dog intet til hinder for, at virksomheden ved et besøg kan være repræsenteret ved en ekstern part, jf. de almindelige regler om partsrepræsentation, og det kan for eksempel være en privat rådgiver, en brancheorganisation eller en advokat.
For en hensigtsmæssig administration af ordningen vedrørende et rekvireret vejledningsbesøg på veterinærområdet er det intentionen enten at udvide den allerede eksisterende blanket til bestilling af et rekvireret vejledningsbesøg, således at veterinærområdet bliver tilføjet som et område, som virksomheden kan rekvirere vejledning om, eller ved at udarbejde en tilsvarende særskilt blanket for veterinærområdet.
Endvidere findes der allerede på fødevareområdet et standardiseret aftaleudkast, hvori rammerne for vejledningen fremgår.
Med de nødvendige justeringer forventes dette aftaleudkast ligeledes at kunne anvendes for rekvireret vejledning på veterinærområdet.
På baggrund af virksomhedens anmodning, beslutter Fødevarestyrelsen, hvornår og hvor et vejledningsbesøg vil finde sted.
Herefter sendes et udkast til en aftale med virksomheden, hvoraf det nærmere indhold for vejledningen fremgår.
I tillæg til aftalen sendes et prisoverslag, indeholdende det forventede tidsforbrug til den rekvirerede vejledning inkl. planlægning og forberedelse, gældende timetakst, evt. transportomkostninger og den samlede pris under de givne forudsætninger.
 Det blev som led i Veterinærforlig III aftalt, at den rekvirerede vejledning på veterinærområdet skal finansieres ved brugerbetaling, og det foreslås, at finansieringen sker efter samme principper som på fødevareområdet.
3. Økonomiske konsekvenser og implementeringskonsekvenser for det offentlige Ordningen med rekvireret vejledning på hhv. økologiområdet og veterinærområdet vil være brugerfinansieret.
Fødevarestyrelsens faktiske omkostninger ved rekvireret vejledning vil således blive dækket af betalingen fra den enkelte virksomhed, der modtager vejledningen.
 Lovforslaget forventes i øvrigt ikke at have væsentlige økonomiske konsekvenser eller implementeringskonsekvenser for det offentlige.
 Lovforslaget vurderes at efterleve principperne om digitaliseringsklar lovgivning.
Såvel økologiloven som lov om hold af dyr indeholder hjemmel til at stille krav om digital kommunikation.
Lovforslaget åbner mulighed for, at virksomheder kan rekvirere vejledning mod betaling på en række områder inden for økologi- og veterinærområdet, svarende til den eksisterende mulighed for at rekvirere vejledning på fødevareområdet.
Rekvireret vejledning på fødevareområdet bestilles i dag via en digital afkrydsningsformular, suppleret med et obligatorisk skrivefelt for uddybende information, på Fødevarestyrelsens hjemmeside.
Det er hensigten, at den eksisterende formular vil blive udvidet til tillige at omfatte mulighed for at krydse af for, at man vil rekvirere vejledning på økologiområdet eller det veterinære område.
 4. Økonomiske og administrative konsekvenser for erhvervslivet m.v.
Ordningen med rekvireret vejledning på henholdsvis økologiområdet og veterinærområdet vil være brugerfinansieret, og virksomhederne vil skulle betale de faktiske omkostninger ved vejledningen.
Derudover vil der ikke være økonomiske konsekvenser for erhvervslivet ved ordningen.
 Der er ikke opgjort et beløb for økonomiske konsekvenser af erhvervets efterspørgsel efter rekvireret vejledning på økologi- og veterinærområdet, da erhvervets efterspørgsel ikke kendes.
Lovforslaget har været forelagt Erhvervsstyrelsen Team Effektiv Regulering (TER). TER har vurderet, at lovforslaget medfører administrative konsekvenser for erhvervslivet, som vurderes at være under 4 mio. kr. årligt.
TER bemærker endvidere, at de samlede administrative konsekvenser for erhvervslivet afhænger af den endelige anvendelse af ministerens bemyndigelse til at fastsætte regler om rekvireret vejledning.
I forbindelse med høringen af ny regulering, der følger af ministerens bemyndigelse til at indføre rekvireret vejledning, vil TER foretage en nærmere vurdering af eventuelle administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 12. juli 2019 til den 22. august 2019 været sendt i høring hos følgende myndigheder og organisationer m.v.:
 A-consult a/s, Advokatrådet, Akademisk Arkitektforening, Alternativfondet, Anticimex, Arbejdsgiverforeningen for konditorer, bagere og chokolademagere (AKBC), A/S Mortalin, Arbejderbevægelsens Erhvervsråd, Astma- og Allergiforbundet, Bager- og Konditormestre i Danmark, Bech Food  Din Fødevarekonsulent, Biodynamisk Forbrugersammenslutning, Brancheforeningen for farmaceutiske industrivirksomheder i Danmark, Brancheforeningen for Kaffe og The, Brancheforeningen for Lægemiddelvirksomheder i Danmark (LIF), Brancheforeningen SPT, Bryggeriforeningen, Bureau Veritas, Center for Miljø og Toksikologi på DHI Vand-Miljø-Sundhed, CIBIS  Fødevarerådgivning, Coop Danmark, Dacopa, DAKA, DAKOFO, Danish Seafood Association (DSA), Dankost ApS, Danmarks Aktive Forbrugere, Danmarks Apotekerforening, Danmarks Biavlerforening, Danmarks Farve- og Lakindustri (FDLF), Danmarks Fiskeriforening, Danmarks Jægerforbund, Danmarks Naturfredningsforening, Danmarks Restauranter og Caféer, Danmarks Skibsmæglerforening, Danmarks Sportsfiskerforbund, Danmarks Tekniske Universitet, Dansk Akvakultur, Dansk Akvarieunion, Dansk Erhverv, Dansk Fåreavl, Dansk Galop, Dansk Gede Union, Dansk Hunderegister, Dansk Kennel Klub, Dansk Landbrugsrådgivning, Dansk Primat Sammenslutning, Dansk Ride Forbund, Dansk Skaldyrcenter, Dansk Supermarked, Dansk Terrier Klub, Dansk Transport og Logistik (DTL), Dansk Travsports Centralforbund, Dansk Træforening, Danske Advokater, Danske Erhvervsakademier, Danske Kartofler, Danske Lammeproducenter, Danske Læskedrik Fabrikanter, Danske Professionshøjskoler, Danske Regioner, Danske Slagtermestre, Danske Speditører, Danske Svineproducenter, Danske Universiteter, DAZA (Danske Zoologiske Haver og Akvarier), DCA - Nationalt Center for Fødevarer og Jordbrug, De Samvirkende Købmænd, Deanfood ApS, Den Danske Brancheorganisation for Vitalmidler, Den Danske Dyrlægeforening, Det Danske Fjerkræraad, Det Dyreetiske Råd, Det Sundhedsvidenskabelige Fakultet  KU, Det Veterinære Sundhedsråd, DFO - Dansk Flavour Organisation, DHI - Center for Miljø og Toksikologi, DI Fødevarer, DI Handel, Diabetesforeningen, DinSmiley, DOSO  DyreværnsOrganisationernes SamarbejdsOrganisation, DTU  Center for Hygiejnisk Design, DTU - Fødevareinstituttet, DTU  Veterinærinstituttet, Dyrefondet, Dyreforsøgstilsynet, Dyrenes Beskyttelse, Dyrenes Velfærd, Dyreværnsforeningen Alle Dyrs Ret, E-Branchekoden ApS, Ecscom v/Kim Iversen, EFSA - Effektiv Food Safety Advise, Elite Food Aps, Emballageindustrien, EMCON, eSmiley, Eurofins Steins Laboratorium, Faglig Fælles Forbund 3F, Fairtrade Mærket, FEHA, Felis Danica, Fokus på Dyr, Foodcare, Food Diagnostics ApS, FoodEfficiency, Forbrugerrådet Tænk, Force Technology, Foreningen af Danske Spiritusfabrikanter, Foreningen af Fiskeauktioner og Samlecentraler i Danmark, Foreningen af Tilsynsfunktionærer, Foreningen Fair Dog, Foreningen Frit Fjerkræ, Foreningen for Biodynamisk Jordbrug (biodynamisk), Foreningen for katten, Foreningen Muslingeerhvervet (FME), FS-C.dk (Food Safety Consult), Forsøgsdyrenes Værn, FødevareDanmark, FødevareExperten, Fødevaregruppen, Fødevarer til Medicinske Formål (FMF), Gigtforeningen, Greenpeace Danmark, Grøn Hverdag, Hatting-KS A/S, Haveselskabet, HELSAM, Helsebranchens Leverandørforening, Hestens Værn, Hjerteforeningen, HORESTA, Højmarklaboratoriet a/s, International Transport Danmark, ISI Food Protection, Kantineledernes Landsklub, Kelsen Group, KGH customs services Danmark, KGH customs services Sverige, KL, Kliniske Diætister, Kopenhagen Fur, Kontrolgruppen, Konsumfiskeindustriens Arbejdsgiverforening, Kost, Motion & Sund fornuft (KMS), Kost og ernæringsforbundet, Kræftens Bekæmpelse, Landbrug & Fødevarer, Landsforeningen af Danske Mælkeproducenter, Landsforeningen Danske Fugleforeninger (LDF), Landsforeningen for Bæredygtigt Landbrug, Landsforeningen Frie Bønder - Levende Land, Landsforeningen Komitéen mod Dyreforsøg, Landskontoret for Heste, Lolex aps, Lægeforeningen, Maistic Bio Group, Marine Ingredients, Medicwiotech, Mejeriforeningen, MVR Kval Tech, Møllers Fødevarerådgivning, Nemhygiejne, Ninkovich Consult ApS, NOAHs Sekretariat (noah), NOPALAX, Nyt Hesteliv, Nærbutikkernes Landsforening, OASA, Ostehandlerforeningen for Danmark, Plantebranchen, Plastindustrien i Danmark, Professionshøjskolerne, QESH Consult, QMS-Consult, Quality Consulting Denmark, Rådet for Bedre Hygiejne, Rådet for Dyreforsøg, Rådet for Hovpleje og Hestebeslag, Sammark, Sedan, SEGES, Sills & Løndal Rådgivning Aps, SKAT, Smiley-One, SPF-Danmark, Statens Serum Institut, Stop Spild Af Mad, SundhedsRådet, Teknologisk Institut, TOMO Fødevarerådgivning, Varefakta, Veterinærmedicinsk Industriforening, Videncenter for Svineproduktion, World Animal Protection Danmark, WWF Verdensnaturfonden, Økologisk Landsforening og Grønlands Selvstyre.
Bemærkninger til lovforslagets enkelte bestemmelser Til § 1 Til nr. 1 Det foreslås, at der indsættes en ny bestemmelse som § 20 a i økologiloven med en ordlyd, som er tilsvarende ordlyden i fødevarelovens § 56 c, som vedrører rekvireret vejledning, med præcisering af, at bestemmelsen er begrænset til fødevarer.
Der er i dag mulighed for i medfør af fødevareloven at fastsætte regler om rekvireret vejledning.
Tilsvarende mulighed findes ikke på området for økologiske fødevarer, idet markedsføring af fødevarer som økologiske er reguleret af økologiloven.
I kapitel 5 i økologiloven foreslås indsat underoverskriften Rekvireret vejledning som overskrift til den foreslåede nye bestemmelse, der foreslås indsat som § 20 a.
I det foreslåede stk. 1, foreslås det, at ministeren kan fastsætte regler om rekvireret vejledning vedrørende fødevarer på et område, der er omfattet af denne lov eller regler udstedt i medfør af loven.
Der kan herunder fastsættes regler om, på hvilke områder inden for økologi og under hvilke omstændigheder vejledningen kan gives.
Ministerens bemyndigelsesbestemmelse forventes at blive anvendt til at iværksætte en ordning, hvorefter fødevarevirksomheder kan rekvirere vejledning fra Fødevarestyrelsen vedrørende fødevarer på økologiområdet.
Det er hensigten, at den praktiske udmøntning af rekvireret vejledning på økologiområdet vil ske på samme måde som den eksisterende ordning på fødevareområdet.
Dette gælder bl.a. med hensyn til hvor, hvordan og af hvem, den rekvirerede vejledning udføres, og hvordan der indgås aftale om et rekvireret vejledningsbesøg.
Fødevareloven regulerer fødevarer generelt, mens økologiloven regulerer markedsføring af fødevarer som økologiske.
Administrationen og kontrollen af økologiområdet er delt mellem Fødevarestyrelsen og Landbrugsstyrelsen. Økologiområdet omfatter ud over økologiske fødevarer også økologisk foder samt jordbrugsproduktion.
Fødevarestyrelsen administrerer reglerne for og kontrollerer som udgangspunkt økologiske fødevarer i leddene efter primærproduktionen, import af økologiske fødevarer samt produktion af økologiske akvakulturdyr.
Det er hensigten at anvende den foreslåede bemyndigelse til at iværksætte en ordning om rekvireret vejledning om markedsføring af økologiske fødevarer på de områder, som hører under Fødevarestyrelsens ressort.
Fødevarestyrelsen administrerer i forvejen ordningen på det generelle fødevareområde i henhold til fødevareloven.
Det påtænkes i praksis udmøntet som en udvidelse af den eksisterende ordning på fødevareområdet og vil betyde, at fødevarevirksomheder, som kontrolleres af Fødevarestyrelsen, kan anmode om vejledning vedrørende specifikke forhold for økologiske fødevarer, herunder vejledning om økologimærkning, krav til indholdet af økologiske fødevarer, udarbejdelse af økologiregnskab, økologisk akvakulturproduktion og særlige krav til dokumentation og anmeldelse i forbindelse med import af økologiske fødevarer.
Den vejledning, der kan ydes ved rekvireret vejledning, er i princippet den samme som den vejledning, Fødevarestyrelsen allerede i dag yder ved for eksempel et almindeligt kontrolbesøg eller ved henvendelse til Kunderådgivningen i Fødevarestyrelsen.
Men hvor kontrolbesøget normalt vil centrere sig om de emner, som opstår og får relevans i forbindelse med kontrolbesøget, vil den rekvirerede vejledning centrere sig om de emner, som virksomheden konkret selv ønsker vejledning om.
Herudover vil det rekvirerede vejledningsbesøg finde sted på et på forhånd aftalt tidspunkt, som passer ind i virksomhedens drift, i modsætning til kontrolbesøg, der i udgangspunktet finder sted uden varsel.
Det rekvirerede vejledningsbesøg kan også tidsmæssigt være af længere varighed, end der er mulighed for inden for rammerne af et almindeligt kontrolbesøg.
Det er op til virksomheden, hvor lang tid vejledningen skal vare.
Fødevarestyrelsens almindelige vejledning om økologi berøres derfor ikke af etablering af mulighed for rekvireret vejledning.
De to former for vejledning vil supplere hinanden.
 Den rekvirerede vejledning vil kunne ske enten i form af et besøg hos virksomheden eller på en af Fødevarestyrelsens lokaliteter.
Ved den rekvirerede vejledning får virksomheder mulighed for at betale sig til vejledning om bestemte emner inden for økologiområdet på et tidspunkt, der er aftalt med virksomheden.
Det kan f.eks. ske i forbindelse med, at virksomheden overvejer nye eller ændrede økologiaktiviteter.
Det er Fødevarestyrelsen, der fører kontrol med økologiske fødevarer, hvorfor det også vil være Fødevarestyrelsen, der vil skulle yde den rekvirerede vejledning.
Bestemmelserne om rekvireret vejledning om økologi vil blive indarbejdet i den eksisterende bekendtgørelse om rekvireret vejledning.
Det er hensigten at tilbyde mulighed for rekvireret vejledning inden for de emner, som virksomhederne erfaringsmæssigt kan finde udfordrende, bl.a. økologimærkning af fødevarer, brug af ikke-økologiske ingredienser, og hvordan et økologiregnskab skal opstilles.
Alt afhængig af efterspørgslen fra virksomhederne vil antallet af emner inden for markedsføring af økologiske fødevarer kunne udvides.
 Den opfølgende vejledning, der kan være behov for i forlængelse af et almindeligt kontrolbesøg, vil ikke være omfattet af den rekvirerede vejledningsordning, men af den almindelige vejledningsforpligtelse, myndigheder har efter forvaltningsloven, efter almindelige retsgrundsætninger og efter principperne om god forvaltningsskik.
Et rekvireret vejledningsbesøg vil finde sted efter aftale mellem virksomheden og Fødevarestyrelsen, og det vil således ikke kunne finde sted i forbindelse med et egentligt kontrolbesøg, der som udgangspunkt skal ske uden varsel.
Som det fremgår af forarbejderne til bestemmelsen om rekvireret vejledning i fødevareloven, jf.
Folketingstidende 2015-16, A, L 57, som fremsat, s. 5, om ændring af lov om fødevarer, vil Fødevarestyrelsen ved ydelsen af rekvireret vejledning også skulle varetage sine opgaver som kontrolmyndighed.
Dette vil også være tilfældet ved ydelsen af rekvireret vejledning vedrørende økologiske fødevarer.
Mens nogle virksomheder alene producerer og forhandler økologiske fødevarer, producerer og forhandler andre virksomheder både økologiske og konventionelle fødevarer i den samme virksomhed.
De tilsynsførende fra Fødevarestyrelsen kontrollerer både økologiske og konventionelle fødevarer evt. ved samme kontrolbesøg.
Det betyder, at hvis der ved et besøg i virksomheden som led i rekvireret vejledning observeres overtrædelser af fødevarelovgivningen, herunder de særlige regler, der gælder på økologiområdet, skal besøget overgå til et kontrolbesøg med tilhørende kontrolrapport efter sædvanlige retningslinjer, herunder iagttagelse af de almindelige forvaltningsretlige principper for udførelse af kontrollen.
Der er, som nævnt, også mulighed for, at rekvireret vejledning kan foregå et andet sted end på virksomheden.
Hvis der observeres overtrædelser i forbindelse med et besøg, som foregår som led i rekvireret vejledning gælder det, som for overtrædelser generelt, at der vil skulle ske en konkret vurdering af overtrædelsen, herunder af overtrædelsens betydning for fødevaresikkerheden.
Når et vejledningsbesøg således overgår til at blive et kontrolbesøg, indebærer det, at der er tale om et tvangsindgreb i retssikkerhedslovens forstand.
Medarbejderen fra Fødevarestyrelsen vil derfor skulle overholde styrelsens retningslinjer for gennemførelse af kontrolbesøg, som blandt andet har som formål at sikre overholdelsen af retssikkerhedslovens regler for tvangsindgreb.
Desuden skal virksomheden ved besøgets afslutning have udleveret en kontrolrapport, hvor også tidspunktet for, hvornår det rekvirerede vejledningsbesøg overgik til et kontrolbesøg, vil fremgå, bl.a. af hensyn til den endelige prisfastsættelse for den rekvirerede vejledning.
Om den rekvirerede vejledning kan videreføres eller må afsluttes enten umiddelbart før eller efter kontrolbesøget, afhænger af en konkret vurdering, hvor bl.a. overtrædelsens karakter og virksomhedens reaktion indgår.
Virksomheden skal informeres fuldt ud om dette, inden der indgås aftale om rekvireret vejledning, og den tilsynsførende vil i relation til kontrolfunktionen i givet fald skulle følge de sædvanlige retningslinjer for kontrol.
Herudover vil det klart fremgå af den aftale, der udarbejdes forud for det rekvirerede vejledningsbesøg, at oplysninger, der tilvejebringes i forbindelse med vejledningsbesøget, vil kunne anvendes som led i Fødevarestyrelsens almindelige kontrol, herunder til brug for sanktionering af konstaterede overtrædelser.
Ved indgåelse af aftalen vil den pågældende virksomhed således have accepteret, at Fødevarestyrelsen kan anvende eventuelle oplysninger, som er fremkommet i forbindelse med den rekvirerede vejledning, i sanktioneringsøjemed.
Den rekvirerede vejledning giver virksomhederne mulighed for vejledning mod betaling, for eksempel i forbindelse med overvejelser om nye økologiaktiviteter.
Det er væsentligt at bemærke, at der alene vil være tale om vejledning og ikke om godkendelse af for eksempel et givent produkt, en given procedure eller lignende.
Der vil fra Fødevarestyrelsen være stort fokus på ikke at overskride grænsen til den rådgivning, som udføres af private konsulenter og lignende.
Dette gør sig særligt gældende inden for bl.a. mærkning og udarbejdelse af økologiregnskab.
Det vil derfor være en klar forudsætning for ordningen med rekvireret vejledning, at den ikke indholds- og emnemæssigt overskrider grænsen for, hvad der vil kunne rummes inden for Fødevarestyrelsens sædvanlige vejledning, og at det særlige i ordningen alene er, at det tidsmæssigt kan være af længere varighed og på et på forhånd aftalt tidspunkt.
Der vil således ikke være tale om rådgivningsvirksomhed, hvorfor Fødevarestyrelsen eksempelvis ikke vil kunne stå for økologimærkningen af et konkret produkt eller udføre økologiregnskabet for virksomheden.
Hvis der er behov for sådan rådgivning, må virksomheden gøre brug af en privat konsulent eller anden rådgiver.
Rekvireret vejledning vil ikke sætte begrænsninger hverken for virksomhedens ansvar eller Fødevarestyrelsens mulighed for at kontrollere og sanktionere, hvor dette vurderes nødvendigt.
Vejledningen må således i henhold til almindelige retsgrundsætninger om myndighedsinhabilitet hverken med hensyn til omfang eller indhold få en så konkret karakter, at der kan opstå risiko for myndighedsinhabilitet.
Ordningen med rekvireret vejledning vil være målrettet fødevarevirksomheder, som producerer og markedsfører økologiske fødevarer, og ikke brancheorganisationer eller private rådgivningsfirmaer og lignende.
Der er dog intet til hinder for, at virksomheden ved et besøg kan være repræsenteret ved en ekstern part, jf. de almindelige regler om partsrepræsentation, og det kan i princippet være for eksempel en privat rådgiver, en brancheorganisation eller en advokat.
For en hensigtsmæssig administration af ordningen vedrørende et rekvireret vejledningsbesøg på økologiområdet er det intentionen, at den allerede eksisterende blanket til bestilling af et rekvireret vejledningsbesøg udvides, således at økologi bliver tilføjet som et område, som virksomheden kan rekvirere vejledning om.
Endvidere findes der allerede på fødevareområdet et standardiseret aftaleudkast, hvori rammerne af vejledningen fremgår.
Samme form for aftaletekst forventes ligeledes at kunne anvendes for rekvireret vejledning om økologi.
På baggrund af virksomhedens anmodning beslutter Fødevarestyrelsen, hvornår og hvor et vejledningsbesøg vil finde sted.
Herefter sendes et udkast til en aftale med virksomheden, hvoraf det nærmere indhold for vejledningen fremgår.
I tillæg til aftalen sendes et prisoverslag, indeholdende det forventede tidsforbrug til den rekvirerede vejledning inkl. planlægning og forberedelse, gældende timetakst, evt. transportomkostninger og den samlede pris under de givne forudsætninger.
 Det foreslås i bestemmelsens stk. 2, at ministeren kan fastsætte regler om betaling til hel eller delvis dækning af de faktiske omkostninger forbundet med vejledning efter stk. 1. Denne bestemmelse svarer til den generelle bestemmelse i økologilovens § 16, hvorefter ministeren kan fastsætte regler om opkrævning og betaling til hel eller delvis dækning af udgifter til autorisation, tilsyn, kontrol og administration efter økologiloven, regler udstedt i medfør af loven samt forordninger.
Det er hensigten, at brugerbetalingen indtil videre vil blive tilrettelagt på samme måde som den eksisterende ordning for rekvireret vejledning på fødevareområdet.
Ligesom på fødevareområdet vil der være mulighed for at ændre på strukturen for og tilpasse betalingen, f.eks. hvis det på baggrund af erfaringerne med ordningen viser sig, at en anden struktur vil være hensigtsmæssig, eller hvis der opstår behov for at justere taksterne.
Betalingen vil indtil videre bestå af en timesats for tidsforbrug, som Fødevarestyrelsen anvender på forberedelse og gennemførelse af vejledningsbesøget, samt et ensartet beløb til dækning af transport, uanset afstanden fra Fødevarestyrelsens lokalitet til virksomheden.
Betaling for transport opkræves ikke i de tilfælde, hvor vejledningen finder sted i en af Fødevarestyrelsens lokaliteter.
Rekvireret vejledning vil for nye virksomheder, der endnu ikke råder over egne lokaler, skulle ske hos den lokale fødevareenhed under Fødevarestyrelsen i det område, hvor virksomheden forventer at etablere sig.
Det gælder også for udenlandske virksomheder, der ønsker at etablere fødevarevirksomhed i Danmark.
Som nævnt under punkt 2.1.2. vil et besøg i en virksomhed som led i rekvireret vejledning overgå til et kontrolbesøg, hvis der under besøget observeres overtrædelser af fødevarelovgivningen.
Den tid, der anvendes til kontrolbesøget, vil ikke indgå i faktureringen for rekvireret vejledning.
Til § 2 Til nr. 1 Som det fremgår af punkt 2.2.1 indeholder den gældende lovgivning på veterinærområdet ikke hjemmel til at etablere en ordning om rekvireret vejledning svarende til ordningen på fødevareområdet.
 Med henblik på at give mulighed for at iværksætte den med Veterinærforlig III aftalte ordning om rekvireret vejledning på veterinærområdet foreslås, at der indsættes en ny bestemmelse som § 57 a i lov om hold af dyr med en ordlyd, som svarer til ordlyden i fødevarelovens § 56 c om rekvireret vejledning og stort set også til ordlyden i den i lovforslagets § 1 foreslåede bestemmelse i økologiloven.
I bestemmelsens stk. 1 foreslås det, at ministeren kan fastsætte regler om rekvireret vejledning på et område, der er omfattet af denne lov eller af regler udstedt i medfør af loven.
Der kan herunder fastsættes regler om, på hvilke delområder og under hvilke omstændigheder, der kan tilbydes vejledningen inden for de af lov om hold af dyr omfattede områder.
Det er for nærværende hensigten at anvende den foreslåede bemyndigelse til at iværksætte en ordning om rekvireret vejledning om biprodukter, nye produktionsmetoder og smittebeskyttelse i besætninger.
Det indebærer, at virksomheder, herunder besætningsejere, kan anmode Fødevarestyrelsen om vejledning inden for disse områder.
Ud over besætningsejere vil ordningen således i første omgang henvende sig til virksomheder, der beskæftiger sig med eller påtænker at beskæftige sig med animalske biprodukter, dvs. afledte produkter i alle led af kæden i forbindelse med indsamling, transport, håndtering, anvendelse, behandling, omdannelse, forarbejdning, lagring, omsætning, distribution, bortskaffelse, samhandel, import eller eksport.
 Området for rekvireret vejledning vil efterfølgende kunne udvides og justeres.
Bestemmelsen forventes at blive anvendt til at iværksætte en ordning om rekvireret vejledning på veterinærområdet, således at virksomheder, herunder besætningsejere, som kontrolleres af Fødevarestyrelsen, kan anmode om rekvireret vejledning inden for de områder, som fastlægges i bekendtgørelsen.
Som udgangspunkt er det hensigten, at Fødevarestyrelsen i starten blandt andet skal kunne yde rekvireret vejledning til virksomheder.
Den vejledning, der kan ydes ved rekvireret vejledning, er i princippet den samme som den vejledning, Fødevarestyrelsen allerede i dag yder ved for eksempel et almindeligt kontrolbesøg eller ved henvendelse til Kunderådgivningen i Fødevarestyrelsen.
Men hvor kontrolbesøget normalt vil centrere sig om de emner, som opstår og får relevans i forbindelse med kontrolbesøget, vil den rekvirerede vejledning centrere sig om de emner, som virksomheden konkret selv ønsker vejledning om.
Herudover vil det rekvirerede vejledningsbesøg finde sted på et på forhånd aftalt tidspunkt, som passer ind i virksomhedens drift, i modsætning til kontrolbesøg, der i udgangspunktet finder sted uden varsel.
Det rekvirerede vejledningsbesøg kan også tidsmæssigt være af længere varighed, end der er mulighed for inden for rammerne af et almindeligt kontrolbesøg.
Det er op til virksomheden, hvor lang tid vejledningen skal vare.
Fødevarestyrelsens almindelige vejledning på veterinærområdet berøres derfor ikke af etablering af mulighed for rekvireret vejledning.
De to former for vejledning vil supplere hinanden.
 Den rekvirerede vejledning vil kunne ske enten i form af et besøg hos virksomheden eller på en af Fødevarestyrelsens lokaliteter.
Ved den rekvirerede vejledning får virksomheder mulighed for at betale sig til vejledning om bestemte emner inden for veterinærområdet på et tidspunkt, der er aftalt med virksomheden.
Det er Fødevarestyrelsen, der fører kontrol på veterinærområdet, hvorfor det også vil være Fødevarestyrelsen, der vil skulle yde den rekvirerede vejledning.
Det er hensigten, at den praktiske udmøntning af rekvireret vejledning på veterinærområdet som på fødevareområdet vil ske ved bekendtgørelse.
Ud over afgrænsning af området for rekvireret vejledning vil det bl.a. fremgå med hensyn til hvor, hvordan og af hvem, den rekvirerede vejledning udføres, og hvordan der indgås aftale om et rekvireret vejledningsbesøg.
 Den opfølgende vejledning, der kan være behov for i forlængelse af et almindeligt kontrolbesøg, vil ikke være omfattet af den rekvirerede vejledningsordning, men af den almindelige vejledningsforpligtelse, myndigheder har efter forvaltningsloven, efter almindelige retsgrundsætninger og efter principperne om god forvaltningsskik.
Et rekvireret vejledningsbesøg vil finde sted efter aftale mellem virksomheden og Fødevarestyrelsen, og det vil således ikke kunne finde sted i forbindelse med et egentligt kontrolbesøg, der som udgangspunkt skal ske uden varsel.
Som det fremgår af forarbejderne til bestemmelsen om rekvireret vejledning i fødevareloven, jf.
Folketingstidende 2015-16, A, L 57, som fremsat, s. 5, om ændring af lov om fødevarer, vil Fødevarestyrelsen ved ydelsen af rekvireret vejledning også skulle varetage sine opgaver som kontrolmyndighed.
Dette vil også være tilfældet ved ydelsen af rekvireret vejledning på veterinærområdet.
Det betyder, at hvis der ved et besøg i virksomheden som led i rekvireret vejledning observeres overtrædelser på Fødevarestyrelsens område, skal besøget overgå til et kontrolbesøg med tilhørende kontrolrapport efter sædvanlige retningslinjer, herunder iagttagelse af de almindelige forvaltningsretlige principper for udførelse af kontrollen.
Der er, som nævnt, også mulighed for, at rekvireret vejledning kan foregå et andet sted end på virksomheden.
Hvis der observeres overtrædelser i forbindelse med et besøg, som foregår som led i rekvireret vejledning gælder det, som for overtrædelser generelt, at der vil skulle ske en konkret vurdering af overtrædelsen.
Når et vejledningsbesøg således overgår til at blive et kontrolbesøg, indebærer det, at der er tale om et tvangsindgreb i retssikkerhedslovens forstand.
Medarbejderen fra Fødevarestyrelsen vil derfor skulle overholde styrelsens retningslinjer for gennemførelse af kontrolbesøg, som blandt andet har som formål at sikre overholdelsen af retssikkerhedslovens regler for tvangsindgreb.
Desuden skal virksomheden ved besøgets afslutning have udleveret en kontrolrapport, hvor også tidspunktet for, hvornår det rekvirerede vejledningsbesøg overgik til et kontrolbesøg, vil fremgå, bl.a. af hensyn til den endelige prisfastsættelse for den rekvirerede vejledning.
Om den rekvirerede vejledning kan videreføres eller må afsluttes enten umiddelbart før eller efter kontrolbesøget, afhænger af en konkret vurdering, hvor bl.a. overtrædelsens karakter og virksomhedens reaktion indgår.
Virksomheden skal informeres fuldt ud om dette, inden der indgås aftale om rekvireret vejledning, og den tilsynsførende vil i relation til kontrolfunktionen i givet fald skulle følge de sædvanlige retningslinjer for kontrol.
Herudover vil det klart fremgå af den aftale, der udarbejdes forud for det rekvirerede vejledningsbesøg, at oplysninger, der tilvejebringes i forbindelse med vejledningsbesøget, vil kunne anvendes som led i Fødevarestyrelsens almindelige kontrol, herunder til brug for sanktionering af konstaterede overtrædelser.
Ved indgåelse af aftalen vil den pågældende virksomhed således have accepteret, at Fødevarestyrelsen kan anvende eventuelle oplysninger, som er fremkommet i forbindelse med den rekvirerede vejledning, i sanktioneringsøjemed.
Den rekvirerede vejledning giver virksomhederne mulighed for vejledning mod betaling, for eksempel i forbindelse med overvejelser om nye aktiviteter.
Det er væsentligt at bemærke, at der alene vil være tale om vejledning og ikke om godkendelse af for eksempel et givent produkt, en given procedure eller lignende.
Der vil fra Fødevarestyrelsen være stort fokus på ikke at overskride grænsen til den rådgivning, som udføres af private konsulenter og lignende.
Det vil derfor være en klar forudsætning for ordningen med rekvireret vejledning, at den ikke indholds- og emnemæssigt overskrider grænsen for, hvad der vil kunne rummes inden for Fødevarestyrelsens sædvanlige vejledning, og at det særlige i ordningen alene er, at det tidsmæssigt kan være af længere varighed og på et på forhånd aftalt tidspunkt.
 Hvis der er behov for rådgivning, må virksomheden gøre brug af en privat konsulent eller anden rådgiver.
Rekvireret vejledning vil ikke sætte begrænsninger hverken for virksomhedens ansvar eller Fødevarestyrelsens mulighed for at kontrollere og sanktionere, hvor dette vurderes nødvendigt.
Vejledningen må således i henhold til almindelige retsgrundsætninger om myndighedsinhabilitet hverken med hensyn til omfang eller indhold få en så konkret karakter, at der kan opstå risiko for myndighedsinhabilitet.
Ordningen med rekvireret vejledning vil være målrettet virksomheder, herunder besætningsejere, og ikke brancheorganisationer eller private rådgivningsfirmaer og lignende.
Der er dog intet til hinder for, at virksomheden ved et besøg kan være repræsenteret ved en ekstern part, jf. de almindelige regler om partsrepræsentation, og det kan i princippet være for eksempel en privat rådgiver, en brancheorganisation eller en advokat.
For en hensigtsmæssig administration af ordningen vedrørende et rekvireret vejledningsbesøg på veterinærområdet er det intentionen enten at udvide den allerede eksisterende blanket til bestilling af et rekvireret vejledningsbesøg, således at veterinærområdet bliver tilføjet som et område, som virksomheden kan rekvirere vejledning om, eller ved at udarbejde en tilsvarende særskilt blanket for veterinærområdet.
Endvidere findes der allerede på fødevareområdet et standardiseret aftaleudkast, hvori rammerne for vejledningen fremgår.
Med de nødvendige justeringer forventes dette aftaleudkast ligeledes at kunne anvendes for rekvireret vejledning på veterinærområdet.
På baggrund af virksomhedens anmodning, beslutter Fødevarestyrelsen, hvornår og hvor et vejledningsbesøg vil finde sted.
Herefter sendes et udkast til en aftale med virksomheden, hvoraf det nærmere indhold for vejledningen fremgår.
I tillæg til aftalen sendes et prisoverslag, indeholdende det forventede tidsforbrug til den rekvirerede vejledning inkl. planlægning og forberedelse, gældende timetakst, evt. transportomkostninger og den samlede pris under de givne forudsætninger.
 Det foreslås i bestemmelsens stk. 2, at ministeren kan fastsætte regler om betaling til hel eller delvis dækning af de faktiske omkostninger forbundet med vejledning efter stk. 1.
Det er hensigten, at brugerbetalingen indtil videre vil blive tilrettelagt på samme måde som den eksisterende ordning for rekvireret vejledning på fødevareområdet.
Som på fødevareområdet vil der være mulighed for at ændre på strukturen for og tilpasse betalingen, f.eks. hvis det på baggrund af erfaringerne med ordningen viser sig, at en anden struktur vil være hensigtsmæssig, eller hvis der opstår behov for at justere taksterne.
Betalingen vil indtil videre bestå af en timesats for tidsforbrug, som Fødevarestyrelsen anvender på forberedelse og gennemførelse af vejledningsbesøget, samt et ensartet beløb for transport, uanset afstanden fra Fødevarestyrelsens lokalitet til virksomheden.
Betaling for transport opkræves ikke i de tilfælde, hvor vejledningen finder sted på en af Fødevarestyrelsens lokaliteter.
Rekvireret vejledning vil for nye virksomheder, der endnu ikke råder over egne lokaler, skulle ske hos den lokale fødevareenhed under Fødevarestyrelsen i det område, hvor virksomheden forventer at etablere sig.
Det gælder også for udenlandske virksomheder, der ønsker at etablere sig i Danmark.
Som nævnt under punkt 2.2.2. vil et besøg i en virksomhed som led i rekvireret vejledning overgå til et kontrolbesøg, hvis der under besøget observeres overtrædelser af fødevarelovgivningen.
Den tid, der anvendes til kontrolbesøget, vil ikke indgå i faktureringen for rekvireret vejledning.
Til § 3 Det foreslås, at loven træder i kraft den 1. januar 2020.
Til § 4 Lovforslagets § 4 indeholder bestemmelse om lovens territoriale gyldighedsområde.
Det foreslås, at de foreslåede ændringer ikke gælder for Færøerne og Grønland, men at ændringerne i lov om hold af dyr vil kunne sættes helt eller delvis i kraft for Grønland ved kongelig anordning med de ændringer, som de grønlandske forhold tilsiger.
