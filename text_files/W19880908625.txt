Ankestyrelsens principafgørelse O-21-88 om udvidet støtte - barn med hjernelidelse - transportstol - hjælpemiddel - bil Resume:
 Et barn, der havde en medfødt hjernelidelse, og som anvendte en transportstol, var ikke berettiget til udvidet støtte til bil, idet der ikke fandtes at foreligge ganske særlige forhold i forbindelse med barnets invaliditet, jf bilbekendtgørelsens § 6.
 Transportstolen, der vejede ca. 20 kg, kunne klappes sammen og målte i sammenklappet stand 60x50x100 cm.
________________________________________________________ Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 829 af 1. oktober 1992 - § 58 Sagsfremstilling:
Forældrene til et 8 årigt barn med en medfødt hjernelidelse søgte om støtte til køb af en bil.
Det var oplyst, at barnet var delvist lammet i den ene side, og at der var behov for at medbringe en transportstol.
Forældrene søgte derfor om udvidet støtte, da de ikke mente, at transportstolen kunne medbringes i en af de biler, som kunne anskaffes inden forden sædvanlige låneramme.
Det var oplyst, at stolen vejede ca. 20 kilo, og at den kunne klappes sammen.
I sammenklappet stand målte den 60 cm x 50 cm x 1 meter.
 Revaliderings- og pensionsnævnet fandt, at betingelserne for at yde støtte til bil på sædvanlige vilkår var opfyldt, men fandt at der ikke kunne ydes udvidet støtte til køb af bil.
 Nævnet henviste i afgørelsen til, at der på baggrund af de i sagen foreliggende oplysninger ikke fandtes at foreligge sådanne ganske særlige forhold i forbindelse med barnets invaliditet, som kunne berettige til støtte til en større eller dyrere bil, end det var muligt at anskaffe inden for den sædvanlige låneramme.
 Afgørelsen var indanket af forældrene.
 Afgørelse:
 Ankestyrelsen finder ikke, at der foreligger ganske særlige forhold i forbindelse med barnets invaliditet, jf. § 6 i Socialministeriets bekendtgørelse af 1986 om støtte til køb af bil efter bistandslovens § 58.
 Ankestyrelsen tiltræder således revaliderings- og pensionsnævnets afgørelse.
