Et byrådsmedlem vedtog en bøde på 6500 kr. og frakendelse af  

 førerretten i 2 år for spirituskørsel.
Alkoholkoncentrationen i blodet  

 udgjorde mindst 1,88 promille.
Valbarhedsnævnet fandt, at den pågældende ikke  

 var valgbar.
 I skrivelse af 28. januar 1988 har byrådet i henhold til den kommunale  

 valglovs § 34 a, stk. 2, indberettet, at byrådsmedlem N.N. har vedtaget et af  

 politimesteren i X. den 16. september 1987 meddelt bødeforlæg på 6.500 kr. og  

 en frakendelse af førerretten i 2 år for overtrædelse af færdselslovens § 53,  

 stk. 1 og 3, samt § 3, stk. 1.
 Det fremgår af sagen, at den pågældende den 7. juli 1987 ca. kl. 19.55 har  

 ført personbil efter at have indtaget spiritus i et sådant omfang, at  

 alkoholkoncentrationen i blodet under eller efter kørslen oversteg 1,20  

 promille, hvilket i forbindelse med manglende agtpågivenhed bevirkede, at den  

 pågældende i en venstredrejende kurve mistede herredømmet over køretøjet, der  

 kørte ud over højre rabat og standsede mellem træerne i den tilstødende skov,  

 hvorved der skete skade.
 Blodprøven, udtaget den 7. juli 1987 kl. 20.50, viste en  

 alkoholkoncentration i blodet på mindst 1,88 promille.
 I denne anledning skal man meddele, at Valgbarhedsnævnet - i  

 overensstemmelse med sin hidtidige faste praksis i sager, hvor  

 spirituspromillen har oversteget 1,50 - har fundet, at den begående handling  

 efter de krav, der må stilles til personer, der beklæder hverv som medlem af  

 kommunale råd, i almindeligt omdømme gør den pågældende uværdig til at være  

 medlem af kommunale råd, jf. den kommunale valglovs § 2.
 Den pågældende kan derfor ikke anses for valgbar.
 (* 1) I den tidligere lov var bestemmelserne i § 2 og § 34a, stk. 2.  

 Skrivelsen er optaget i Ministerialtidende.
