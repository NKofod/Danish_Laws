Skriftlig fremsættelse (10. maj  

 2001) Fødevareministeren (Ritt Bjerregaard) :
 Herved tillader jeg mig for Folketinget at  

 fremsætte:
Forslag til lov om ændring af lov om jordbrugets  

 anvendelse af gødning og om plantedække (Justering af reglerne om kvælstofnormer) (Lovforslag nr.
L 236).
 Lovforslaget er en følge af aftalen af 2. maj 2001  

 mellem regeringen og de øvrige partier bag aftalen om  

 Vandmiljøplan II om yderligere justeringer af instrumenterne i planen  

 som følge af, at den aftalte midtvejsevaluering viser, at der med de  

 allerede iværksatte tiltag vil mangle en udvaskningsreduktion på  

 7.400 tons N/år for at nå reduktionsmålsætningen  

 på 100.000 tons N/år i 2003.
 Formålet med lovforslaget er at skabe hjemmel til  

 gennemførelse af denne aftale, idet der blandt de justeringer, som  

 parterne bag aftalen er enige om, er enkelte elementer, der forudsætter  

 ændring af lov om jordbrugets anvendelse af gødning og om  

 plantedække for at kunne gennemføres.
Det foreslås, at fødevareministeren får  

 mulighed for at fastsætte forskellige kvælstofnormer for  

 forskellige regioner i landet med udgangspunkt i forskelle i afregningspriser  

 og høstudbytter for korn, og at landbrugernes mulighed for at tildele  

 en særlig kvælstofnorm til hvede til brødfremstilling  

 begrænses væsentligt igennem øgede dokumentations- og  

 kontraktkrav, samt indførelse af en øvre grænse for det  

 samlede areal med hvede til brødfremstilling.
Samtidig tænkes  

 administrationen af arealgrænsen henlagt til erhvervet.
Ændringen vil bidrage til en reduktion i  

 udvaskningen af kvælstof på ca. 2.800 tons N/år.
Samlet set  

 vil der ske en økonomisk optimering af den til rådighed  

 værende mængde kvælstof.
 Idet jeg i øvrigt henviser til lovforslagets  

 bemærkninger, anbefales det til Folketingets velvillige og hurtige  

 behandling.
