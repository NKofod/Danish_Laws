Bekendtgørelse om Trafik-, Bygge- og Boligstyrelsens byggesagsbehandling af Cityringen og dens afgreninger I medfør af § 15, stk. 4, og § 17 c, stk. 1, i lov nr. 552 af 6. juni 2007 om en Cityring, som ændret ved lov nr. 748 af 27. juni 2014, fastsættes efter bemyndigelse:
Kapitel 1 Anvendelsesområde og definitioner § 1. Bekendtgørelsen finder anvendelse ved Trafik-, Bygge- og Boligstyrelsens byggesagsbehandling i forbindelse med anlæg af stationer, skakte, teknikbygninger og lignende bebyggelse på Cityringen og på Cityringens afgreninger til Nordhavnen og Sydhavnen.
 § 2. Bekendtgørelsen finder anvendelse for byggearbejder, der omfatter opførelse af ny bebyggelse, tilbygning til bebyggelse, ombygning af bebyggelse og andre forandringer i bebyggelse i forbindelse med stationer, skakte, teknikbygninger og lignende bebyggelse på Cityringen, og Cityringens afgreninger til Nordhavnen og Sydhavnen.
 § 3. I denne bekendtgørelse forstås ved:
 1) Cityringen: Det arbejde, der udføres i forbindelse med lov nr. 552 af 6. juni 2007 om en Cityring med senere ændringer.
 2) Afgrening til Nordhavnen: Det arbejde, der udføres i forbindelse med lov nr. 526 af 27. maj 2013 om ændring af lov om en Cityring og lov om Metroselskabet I/S og Udviklingsselskabet By & Havn I/S (Afgrening fra Cityringen til Nordhavnen).
 3) Afgrening til Sydhavnen: Det arbejde, der udføres i forbindelse med lov nr. 156 af 18. februar 2015 om ændring af lov om en Cityring og lov om Metroselskabet I/S og Udviklingsselskabet By & Havn I/S (Afgrening fra Cityringen til Sydhavnen, mulighed for udvidelse af afgreningen til Nordhavnen, reduktion af statens ejerandel af Udviklingsselskabet By & Havn I/S, projektering af en Nordhavnstunnel m.v.).
 4) Bebyggelse: Bygninger, andre faste konstruktioner og anlæg, der opføres i forbindelse med anlæg af stationer, skakte, teknikbygninger og lignende byggearbejder på Cityringen, og Cityringens afgreninger til Nordhavnen og Sydhavnen.
5) Deltilladelse: En tilladelse til det i § 2 angivne byggearbejde.
I byggeloven defineret som en byggetilladelse.
 § 4. Trafik-, Bygge- og Boligstyrelsen er bygningsmyndighed, jf. § 1, og har ansvaret for godkendelse af byggearbejder i forbindelse med anlæg af Cityringen, og Cityringens afgreninger til Nordhavnen og Sydhavnen.
§ 5. Metroselskabet I/S er bygningsejer for anlæg af Cityringen med tilhørende arbejder på afgreninger til Nordhavnen og Sydhavnen under dets opførelse og efter ibrugtagning af anlægget, bortset fra de situationer hvor Metroselskabet I/S udfører arbejde for andre bygningsejere.
I disse situationer anses Metroselskabet I/S for at være anlægsmyndighed.
Kapitel 2 Deltilladelse og byggefaser § 6. For at påbegynde et byggearbejde kræves en deltilladelse til arbejdet udstedt af Trafik-, Bygge- og Boligstyrelsen, og forud for påbegyndelse af de enkelte byggefaser kræves, at der hos Metroselskabet I/S foreligger en sikkerhedsnotifikation udarbejdet af en assessor om, at de pågældende aktiviteter kan igangsættes.
 § 7. Byggearbejder, der er omfattet af § 2, må ikke påbegyndes, uden at der foreligger en deltilladelse udstedt af Trafik-, Bygge- og Boligstyrelsen, jf. § 6.
 Stk. 2. Metroselskabet I/S skal ved ansøgning om deltilladelse fremsende følgende til Trafik-, Bygge- og Boligstyrelsen:
 1) Ansøgning fra Metroselskabet I/S med angivelse af matrikelnummer og bebyggede arealer samt liste over medsendt bilagsmateriale.
 2) Assessorrapport uden sikkerhedskritiske anmærkninger.
 3) En dokumentliste for det pågældende forprojekt (PD).
 4) Planlægningsrapport.
 5) Certifikater for verifikation af forprojektet (PD).
 6) Sikkerhedsrapport for udførelsesfasen (Construction Risk Safety Report) med tilhørende hasard log.
 7) Erklæring om, at alt nødvendigt udstyr til monitering af sætninger er etableret, med tilhørende oversigtskort.
 8) Status for Metroselskabet I/S ansøgninger i henhold til anden lovgivning.
 9) Erklæring om eller dokumentation for, at alle nødvendige omlægninger af fremmede ledninger og kabler er udført.
 10) Dokumentation for, at Metroselskabet I/S har opnået accept vedrørende evakuerings-/redningsmæssige forhold i anlægsfasen.
 Stk. 3. Trafik-, Bygge- og Boligstyrelsen kan kræve yderligere oplysninger, der er nødvendige for behandling af ansøgning om deltilladelse og behandling af ansøgning om fornyet deltilladelse.
 Stk. 4. Ved væsentlige ændringer i grundlaget for deltilladelsen skal Metroselskabet I/S indhente en fornyet deltilladelse udstedt af Trafik-, Bygge- og Boligstyrelsen.
 Stk. 5. En deltilladelse bortfalder, hvis det af deltilladelsen omfattede byggearbejde ikke er påbegyndt inden 1 år fra udstedelse af deltilladelsen.
 § 8. Konstruktionsarbejder, der er omfattet af § 2, må ikke påbegyndes, uden at der foreligger en påtegning fra en assessor i form af en sikkerhedsnotifikation (safety notification) om, at de pågældende aktiviteter for de enkelte byggefaser omfattet af en deltilladelse kan igangsættes.
 Stk. 2. Metroselskabet I/S skal ved anmodning fra Trafik-, Bygge- og Boligstyrelsen fremvise sikkerhedsnotifikation (safety notification) for de enkelte byggefaser, jf. stk. 1.
 Stk. 3. Trafik-, Bygge- og Boligstyrelsen kan ved anmodning om fremvisning af sikkerhedsnotifikation (safety notification), jf. stk. 2, kræve yderligere oplysninger, der er nødvendige for behandling af sikkerhedsnotifikation (safety notification).
Kapitel 3 Færdigmelding og ibrugtagningstilladelse § 9. Byggearbejder, der er omfattet af § 2, må ikke tages i brug uden en ibrugtagningstilladelse udstedt af Trafik-, Bygge- og Boligstyrelsen.
 Stk. 2. Metroselskabet I/S skal til Trafik-, Bygge- og Boligstyrelsen færdigmelde byggearbejdet omfattet af en deltilladelse, jf. § 7, når byggearbejdet er afsluttet.
 Stk. 3. Metroselskabet I/S skal ved færdigmelding af det færdige byggeri, jf. stk. 2, fremsende følgende:
 1) Erklæring om, at alle nødvendige tilladelser efter anden relevant lovgivning er indhentet inden færdigmelding til Trafik-, Bygge- og Boligstyrelsen.
 2) Endelig assessorrapport uden sikkerhedskritiske anmærkninger.
 3) Brandteknisk dokumentation (brandstrategi samt brand- og flugtvejsplaner).
 Stk. 4. For at opnå en ibrugtagningstilladelse udstedt af Trafik-, Bygge- og Boligstyrelsen til det færdige byggeri kræves, at følgende foreligger:
1) deltilladelse udstedt af Trafik-, Bygge- og Boligstyrelsen, 2) alle byggearbejder, som er udført i henhold til deltilladelsen, er omfattet af en sikkerhedsnotifikation (Safety notification), jf. § 8, og 3) Metroselskabet I/S har færdigmeldt byggearbejdet til Trafik-, Bygge- og Boligstyrelsen.
 Stk. 5. Trafik-, Bygge- og Boligstyrelsen kan kræve yderligere oplysninger, der er nødvendige for behandling af ansøgning om ibrugtagningstilladelse.
 § 10. Metroselskabet I/S har som bygningsejer pligt til at opbevare dokumentationen for byggesagsbehandlingen.
 Stk. 2. Trafik-, Bygge- og Boligstyrelsen kan til enhver tid anmode om den i stk. 1 angivne dokumentation.
 § 11. Trafik-, Bygge- og Boligstyrelsen kan i særlige tilfælde dispensere fra bestemmelserne i denne bekendtgørelse, når det skønnes foreneligt med de hensyn, der ligger til grund for de pågældende bestemmelser, herunder EU- regler på området.
Kapitel 4 Trafik-, Bygge- og Boligstyrelsen som bygningsmyndighed § 12. Trafik-, Bygge- og Boligstyrelsen påser, at regler, der er fastsat i medfør af denne bekendtgørelse og vilkår fastsat i tilladelser eller dispensationer, som er meddelt af Trafik-, Bygge- og Boligstyrelsen, overholdes, samt at påbud efter denne bekendtgørelse efterkommes.
 Stk. 2. Trafik-, Bygge- og Boligstyrelsen skal foranledige et ulovligt forhold lovliggjort, medmindre forholdet er af underordnet betydning.
§ 13. Trafik-, Bygge- og Boligstyrelsen kan udstede påbud, når 1) Trafik-, Bygge- og Boligstyrelsen bliver opmærksom på et ulovligt forhold, medmindre det er af underordnet betydning, 2) Metroselskabet I/S påbegynder et byggearbejde, tager et byggearbejde i brug eller i øvrigt iværksætter foranstaltninger uden tilladelse fra Trafik-, Bygge- og Boligstyrelsen, 3) Metroselskabet I/S gennemfører et byggearbejde eller anden foranstaltning, der kræver forudgående tilladelse, på anden måde end tilladt af Trafik-, Bygge- og Boligstyrelsen eller 4) Metroselskabet I/S tilsidesætter vilkår, der er fastsat i en tilladelse.
 Stk. 2. Trafik-, Bygge- og Boligstyrelsen kan udstede påbud om standsning af et byggearbejde, der er påbegyndt uden fornøden tilladelse.
 § 14. Ved fundering, udgravning, spunsning, grundvandssænkning eller lignende på en grund skal Metroselskabet I/S træffe enhver foranstaltning, der er nødvendig for at sikre omliggende grunde, bygninger og ledningsanlæg af enhver art.
 Stk. 2. Ejeren af en ejendom, som skal sikres efter stk. 1, skal efter Trafik-, Bygge- og Boligstyrelsens bestemmelse afholde en forholdsmæssig del eller efter omstændighederne hele udgiften til sikring af vedkommendes grund eller bygning, hvis sikringsforanstaltninger er nødvendiggjort af uforsvarlige forhold på vedkommendes ejendom eller af, at vedkommendes bygnings fundering uanset tidspunktet for opførelsen ikke opfylder bestemmelserne i det på opførelsestidspunktet gældende bygningsreglement.
Stk. 3. Hvis nedrivning af en bygning nødvendiggør afstivning af tilgrænsende bygning på nabogrund, skal dennes ejer foretage afstivningen.
Hvis der i forbindelse med nedrivningen fjernes konstruktion under terrænet, finder stk. 1 og 2 tilsvarende anvendelse.
 Stk. 4. Hvis Metroselskabet I/S agter at foretage et arbejde, hvorved bestemmelserne i stk. 1-3 kan komme til anvendelse, skal Metroselskabet I/S mindst 14 dage forud give vedkommende ejer skriftlig meddelelse om arbejdets art og omfang samt om tidspunktet for dets påbegyndelse.
 Stk. 5. Hvis en bebyggelse har forskudt sig i forhold til naboskel, således at der påføres naboen ulemper, skal ejeren foretage de foranstaltninger, der er nødvendige for at bringe ulemperne til ophør.
§ 15. Såfremt der som følge af funderingsarbejder m.v., jf. § 15, opstår fare for bebyggelsens brugere eller andre kan Trafik-, Bygge- og Boligstyrelsen kræve, at bebyggelsen og omkringliggende arealer og bebyggelser i nødvendigt omfang afspærres og rømmes.
Hvis et påbud om afspærring og rømning ikke straks efterkommes, kan det gennemføres af Trafik-, Bygge- og Boligstyrelsen på ejerens bekostning.
 Stk. 2. Trafik-, Bygge- og Boligstyrelsen kan, når det findes nødvendigt for at sikre, at byggematerialer, konstruktioner og lignende ikke indebærer fare for sundheden, nedlægge forbud mod anvendelsen af disse materialer.
Kapitel 5 Straf § 16. Med bøde straffes den, der 1) påbegynder et byggearbejde, tager et byggearbejde i brug eller i øvrigt iværksætter foranstaltninger uden at indhente tilladelse eller sikkerhedsnotifikation ikke foreligger, jf. §§ 7-9, 2) gennemfører et byggearbejde eller anden foranstaltning, der kræver forudgående tilladelse, på anden måde end tilladt, jf. §§ 7-9, 3) tilsidesætter vilkår eller betingelser knyttet til en tilladelse, jf. §§ 7-9, eller 4) undlader at efterkomme et påbud eller forbud, jf. § 13 og § 16.
 Stk. 2. Er et byggearbejde udført på ulovlig måde, påhviler strafansvaret herfor den, der har forestået arbejdets udførelse, eller den, der har udført det, efter omstændighederne dem begge.
Stk. 3. Den, der har ladet arbejdet udføre, drages kun til ansvar, når han ikke kan opgive nogen anden, mod hvem strafansvaret kan gøres gældende, eller når han har medvirket til overtrædelsen vidende eller med bestemt formodning om forholdets ulovlighed.
Strafansvaret kan da efter omstændighederne bortfalde for de i første punktum nævnte personer.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Klageadgang § 17. Afgørelser truffet af Trafik-, Bygge- og Boligstyrelsen efter denne bekendtgørelse kan ikke påklages til transport-, bygnings- og boligministeren eller anden administrativ myndighed, jf. bekendtgørelse om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter.
Kapitel 7 Ikrafttræden § 18. Bekendtgørelsen træder i kraft den 1. september 2018.
 Stk. 2. Bekendtgørelse nr. 836 af 27. juni 2014 om Trafikstyrelsens byggesagsbehandling af Cityringen ophæves, jf. dog stk. 3.
 Stk. 3. Ibrugtagningstilladelser og deltilladelser, der er udstedt før denne bekendtgørelse i henhold til bekendtgørelse nr. 836 af 27. juni 2014 om Trafikstyrelsens byggesagsbehandling af Cityringen, er fortsat gældende i overensstemmelse med deres indhold.
