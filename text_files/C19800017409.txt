(Til samtlige amtmænd,  

 kommunalbestyrelser og valgbestyrelser) I.
Almindeligt Reglerne om valg til folketinget er fastsat i lov om valg til folketinget,  

 jfr. lovbekendtgørelse nr. 418 af 22. september 1980.
I det følgende er der nærmere redegjort for de opgaver, der efter loven  

 påhviler amtmænd, kommunalbestyrelser og valgbestyrelser i forbindelse med  

 forberedelse, afholdelse og opgørelse af folketingsvalg.
Endvidere er der i  

 cirkulæret fastsat en række bestemmelser, der supplerer folketingsvalglovens  

 regler.
 Forud for de enkelte valg til folketinget vil indenrigsministeriet udsende  

 et cirkulære, der i tilknytning til det foreliggende cirkulære vil gøre rede  

 for de særlige forhold vedrørende det pågældende valg.
II.
Valgretsbetingelser Berettiget til at afgive stemme ved valg til folketinget er enhver, som på  

 valgdagen 1. er fyldt eller fylder 18 år, 2. har dansk indfødsret og 3. har fast bopæl i riget, medmindre vedkommende er umyndiggjort.
Ved umyndiggjorte forstås herved  

 såvel personer, der alene er umyndiggjort i formueretlig henseende, som  

 personer der tillige er personlig umyndiggjort.
Derimod fortabes valgretten  

 ikke for personer, der sættes under lavværgemål.
 Personer, der er ansat i den danske stat og beordret til tjeneste uden for  

 riget, og de med disse personer samlevende ægtefæller, anses i henseende til  

 optagelse på valglisten for at have fast bopæl her i riget, jfr.  

 folketingsvalglovens § 2, stk. 1. Der henvises til indenrigsministeriets  

 bekendtgørelse af 24. september 1980 om optagelse på valglisten af personer,  

 der er beordret til tjeneste uden for riget.
Ligeledes anses de i folketingsvalglovens § 2, stk. 2, opregnede  

 persongrupper, der midlertidigt har taget ophold i udlandet, og de med disse  

 personer samlevende ægtefæller for i henseende til optagelse på valglisten at  

 have fast bopæl her i riget.
Der henvises til indenrigsministeriets cirkulære  

 af 26. september 1980 om udlandsdanskeres optagelse på valglisten.
 Ingen kan afgive stemme uden at være optaget på valglisten.
III.
Valglister og valgkort A.
VALGLISTER Når valg er udskrevet, påhviler det kommunalbestyrelsen, at der udarbejdes  

 valglister over vælgerne i kommunen.
Valglisterne skal udarbejdes på grundlag  

 af CPR's dataindhold med de ændringer, som kommunens folkeregister har  

 modtaget til og med 18.-dagen før valget.
Maskinelt udskrevne valglister skal  

 være kommunalbestyrelsen i hænde senest 8.-dagen før valget.
 Folkeregistret skal med henblik på valglisternes udarbejdelse foretage  

 indberetning til CPR om:
 Indberetningerne skal foretages senest 18.-dagen før valgdagen, dvs. for  

 meddelelser modtaget denne dag, på samme dag som modtagelsen af meddelelsen.  

 Det forudsættes dog, at meddelelsernes rigtighed kontrolleres på sædvanlig  

 måde, herunder at en flytning er korrekt.
Efter CPR's ajourføring vil folkeregistret modtage sædvanligt  

 returmateriale.
Konstateres det ved gennemgang af materialet, herunder  

 personkortene, at en indberettet ændring ikke er gennemført i CPR, eller  

 konstateres det, at en ændring, der burde være indberettet til CPR senest  

 18.-dagen før valget, ikke er indberettet, foretages manuel sletning af og  

 opførelse på valglisterne.
Ved flytning mellem 2 kommuner må  

 tilflytningskommunen rette henvendelse til fraflytningskommunen herom,  

 således at den pågældende kan slettes af valglisten i fraflytningskommunen.
 Såfremt folkeregistret senere end 18.-dagen før valget modtager meddelelse  

 om, at en vælger senest 14.-dagen før valget har anmeldt at være flyttet til  

 Færøerne eller Grønland, skal vælgeren manuelt slettes af valglisten.
 Ved meddelelser om udvandring, umyndiggørelse og erhvervelse af dansk  

 indfødsret, som modtages i kommunens folkeregister senere end 18.-dagen før  

 valget, skal folkeregistret ligeledes manuelt berigtige valglisten.
Vælgere, som opholder sig på områder i Grønland, der ikke er omfattet af  

 den kommunale inddeling, skal, såfremt de ikke har bevaret fast bopæl  

 andetsteds i riget, optages på valglisten i den kommune, hvor de senest havde  

 fast bopæl, jfr. folketingsvalglovens § 6. Når folketingsvalg er udskrevet,  

 vil det særlige folkeregister i ministeriet for Grønland meddele de enkelte  

 kommuner, hvilke vælgere der efter den nævnte bestemmelse skal optages på  

 valglisten i de pågældende kommuner.
Det påhviler herefter vedkommende  

 kommunalbestyrelser, at disse vælgere manuelt optages på valglisten.
Vælgere, der senere end 18.-dagen før valget anmelder flytning enten inden  

 for kommunen eller fra en anden kommune, kan ikke optages på valglisten under  

 den nye bopæl.
Skriftlig oplysning om, at disse vælgere kan afgive stemme  

 enten ved fremmøde på valgdagen på et afstemningssted ved den hidtidige bopæl  

 eller ved brevstemme til den hidtidige bopælskommune, bør - i tilfælde hvor  

 flytningsanmeldelsen sker ved personlig henvendelse på folkeregistret -  

 udleveres til anmelderen.
I andre tilfælde bør sådan oplysning tilsendes  

 vælgeren, såfremt anmeldelsen er modtaget i folkeregistret senest 5.-dagen  

 før valget.
På samme måde skal vælgere, der efter 18.-dagen før valget  

 anmelder tilflytning fra områder i Grønland, der ikke er omfattet af den  

 kommunale inddeling, oplyses om, at de kan afgive stemme enten ved brev eller  

 ved personligt fremmøde i den kommune, hvor de er optaget på valglisten.
 Fremgår det af den internordiske flytteattest, at en vælger er fraflyttet  

 Færøerne senest 18.-dagen før valget, skal vælgeren optages manuelt på  

 valglisten, selv om anmeldelsen om tilflytning til kommunen sker senere end  

 18.-dagen før valget.
Personer, der anmelder flytning til kommunen fra udlandet senere end  

 18.-dagen før valget, kan ikke optages på valglisten.
Personer, som er  

 optaget på valglisten i henhold til folketingsvalglovens § 2, skal dog ikke  

 slettes af valglisten, fordi de anmelder flytning til kommunen senere end  

 18.-dagen før valget.
B.
VALGKORT Så snart valglisterne er udfærdiget, udsender kommunalbestyrelsen valgkort  

 til kommunens vælgere.
Valgkort skal alene udsendes til vælgere, der er  

 optaget i kommunens folkeregister.
Der skal således ikke udsendes valgkort  

 til vælgere, der har taget ophold i udlandet, og som på grundlag af  

 folketingsvalglovens § 2 optages på valglisten, eller vælgere, der opholder  

 sig på områder i Grønland, der ikke er omfattet af den kommunale inddeling.
Valgkortet skal indeholde oplysning om vælgerens navn og adresse, nummer  

 på valglisten, afstemningsstedets beliggenhed samt angivelse af dato for  

 valget og det tidsrum, inden for hvilket afstemningen kan finde sted.
Såfremt  

 kommunalbestyrelsen i henhold til folketingsvalglovens § 34, stk. 2, har  

 truffet bestemmelse om, at afstemningen skal afbrydes mellem kl. 13 og kl.  

 15, skal dette fremgå af valgkortet. Ændringer i afstemningstiden og  

 afstemningssteder m. v. skal løbende indberettes til de kommunale  

 edb-centraler og skal være vedkommende edb-central i hænde senest 15.-dagen  

 før valget med henblik på korrekt udskrevne valgkort.
Såfremt de maskinelt  

 udskrevne valgkort som følge af for sen indberetning til den kommunale  

 edb-central eller af anden årsag ikke indeholder de nævnte oplysninger, må  

 disse påføres valgkortene manuelt.
 Valgkort, der udskrives på de kommunale edb-centraler, skal være  

 kommunalbestyrelsen i hænde senest 8.-dagen før valget.
 Kommunalbestyrelsen skal snarest muligt og senest 7.-dagen før valget  

 aflevere valgkortene til postbesørgelse.
 Forinden aflevering af valgkortene til postvæsenet bør folkeregistret have  

 udtaget valgkort vedrørende personer, for hvem der senere end 18.-dagen før  

 valget er modtaget meddelelse om, at de er afgået ved døden, samt personer  

 der på grund af udvandring, umyndiggørelse eller tab af dansk indfødsret ikke  

 længere opfylder valgretsbetingelserne.
 Til vælgere, der ikke er omfattet af de kommunale edb-centralers  

 maskinelle udskrivning af valgkort, men som i overensstemmelse med  

 foranstående under pkt. a optages manuelt på valglisten af folkeregistret,  

 udsender kommunalbestyrelsen valgkort, såfremt de oplysninger, der giver  

 grundlag for optagelse på valglisten, har foreligget i folkeregistret senest  

 5.-dagen før valget.
 Med henblik på at sikre hurtig udbringning bør valgkortene frankeres med  

 almindelig brevporto, ligesom man skal opfordre kommunalbestyrelsen til at  

 orientere postvæsenet om udsendelsen i god tid forinden afleveringen til  

 postbesørgelse.
C.
INDSIGELSER VEDRØRENDE VALGLISTER OG VALGKORT Efter folketingsvalglovens § 15 påhviler det kommunalbestyrelsen senest  

 10.-dagen før valget at bekendtgøre i de stedlige dagblade eller lokalaviser,  

 at der vil blive udsendt valgkort til vælgerne.
Bekendtgørelsen skal  

 indeholde en opfordring til personer, som ikke har modtaget valgkort, men som  

 mener, at de er berettiget til at afgive stemme, samt personer, der mener, at  

 deres valgkort er fejlagtigt udfyldt, til at gøre indsigelse til  

 kommunalbestyrelsen.
I § 16 er det endvidere fastsat, at kommunalbestyrelsen  

 drager omsorg for, at sådanne indsigelser behandles uden ugrundet ophold.  

 Såfremt det herved viser sig, at valgkort uberettiget ikke er udsendt, eller  

 at det udsendte valgkort er behæftet med fejl, udfærdiges nyt valgkort, og  

 der foretages om nødvendigt tilsvarende rettelse i valglisten.
Efter  

 bestemmelsen kan sådanne rettelser foretages til og med valgdagen.
Dette  

 nødvendiggør, at der på kommunernes folkeregistre på valgdagen er personale,  

 der kan tage stilling til de fremsatte indsigelser, i hele det tidsrum, hvor  

 der kan afgives stemme.
IV.
Valgbestyrelser For hver opstillingskreds dannes en valgbestyrelse, der - bortset fra  

 hovedstadens område består af kommunalbestyrelsesmedlemmer fra de kommuner  

 eller dele af kommuner, som hører til opstillingskredsen.
 Om sammensætningen af valgbestyrelserne henvises til bestemmelserne i  

 folketingsvalglovens § 18 og for hovedstadens vedkommende § 20.
 Efter loven skal kommunalbestyrelsens valg af medlemmer til  

 valgbestyrelsen samt disses stedfortrædere ske senest, når valg er udskrevet.  

 Valgene kan således ske på et tidligere tidspunkt, herunder allerede på  

 kommunalbestyrelsens konstituerende møde.
Kandidater til valget, som er opstillet inden for vedkommende stor eller  

 amtskreds, kan ikke være formand for eller medlem af valgbestyrelsen.
Såfremt  

 formanden for kommunalbestyrelsen, der er født formand for eller medlem af  

 valgbestyrelsen, opstilles inden for stor- eller amtskredsen, indtræder  

 kommunalbestyrelsens næstformand i stedet.
Såfremt et af de øvrige medlemmer  

 af valgbestyrelsen opstilles til valget inden for amts- eller storkredsen,  

 indtræder vedkommende stedfortræder som medlem af valgbestyrelsen.
V.
Forberedelser til valget Forberedelserne til valget foretages dels af kommunalbestyrelserne, dels  

 af valgbestyrelserne.
A.
KOMMUNALBESTYRELSERNE skal træffe følgende foranstaltninger:
B.
VALGBESTYRELSERNE skal træffe følgende foranstaltninger:
Straks efter udløbet af fristen for kandidaters anmeldelse skal  

 valgbestyrelsen gennemgå de indkomne anmeldelser og påse, at disse, eventuelt  

 med vedhæftede genparter, er underskrevet af kandidaten og mindst 25, højst  

 50 stillere.
Valgbestyrelsen skal samtidig kontrollere, at stillerne er  

 vælgere og bosiddende i opstillingskredsen og ikke samtidig er stillere for  

 kandidater for andre partier eller samtidig er stiller for kandidater for et  

 parti og for en kandidat uden for partierne.
Konstateres det, at en vælger er  

 stiller for kandidater for forkellige partier eller samtidig for en kandidat  

 for et parti og en kandidat uden for partierne, lades den pågældende ude af  

 betragtning som stiller for alle vedkommende kandidater.
Såfremt valgbestyrelsen finder, at en rettidigt indleveret  

 kandidatanmeldelse ikke opfylder lovens krav til en sådan anmeldelse, således  

 at den vil være ugyldig, skal der telefonisk eller om fornødent telegrafisk  

 gives meddelelse herom til vedkommende kandidat eller til den stiller, der  

 ifølge anmeldelsen kan rettes henvendelse til om mangler.
En ny anmeldelse  

 for samme kandidat kan da indleveres, eller manglerne ved den allerede  

 indleverede anmeldelse afhjælpes inden 12 timer fra meddelelsens afgivelse  

 eller afsendelse.
Det henstilles, at meddelelse om eventuelle mangler ved  

 kandidatanmeldelserne først afgives om morgenen dagen efter konstateringen af  

 manglerne, således at kandidaten eller vedkommende stiller får reel mulighed  

 for inden for den i loven fastsatte frist at afhjælpe manglerne.
Snarest efter udløbet af den fastsatte frist skal valgbestyrelsen tage  

 stilling til, hvorvidt de nye eller berigtigede anmeldelser opfylder lovens  

 krav.
Valgbestyrelsen skal herefter omgående skriftligt indberette til den  

 stedlige amtmand, hvilke kandidater der har anmeldt sig til valg i  

 opstillingskredsen.
Denne indberetning, der for hver kandidat skal indeholde  

 de i folketingsvalglovens § 25, stk. 2, foreskrevne oplysninger, skal være  

 amtmanden i hænde senest kl. 16, 8.-dagen før valget.
For hovedstadens  

 områdes vedkommende henvises til § 20.
VI.
Kandidatanmeldelser Anmeldelse om opstillede kandidater skal som anført i afsnit V indgives  

 skriftligt til valgbestyrelsens formand senest kl. 16, 11.-dagen før valget.  

 Anmeldelsen skal indeholde oplysning om kandidatens fulde navn, personnummer,  

 stilling og bopæl.
En kandidat, der ikke ønsker at blive opført på  

 stemmesedlerne med sit fulde navn, kan i anmeldelsen tilkendegive, på hvilken  

 måde navnet ønskes opført.
På stemmesedlerne skal dog altid anføres  

 kandidatens slægtsnavn (efternavn) samt mindst et fornavn (mellemnavn) eller  

 forbogstav.
En kandidat kan således ikke opføres alene under et fornavn eller  

 et mellemnavn eller alene under et slægtsnavn.
Såfremt en kandidat i videre  

 kredse er kendt under et navn, der ikke er optaget på dåbs- eller  

 fødselsattest, eller som kandidaten ikke har opnået tilladelse til at føre,  

 vil et sådant navn kunne opføres på stemmesedlerne i en parentes efter  

 kandidatens fornavn eller slægtsnavn, f. eks.
Gerda (Tosti) Nielsen eller  

 Marne Johanne Knudsen (Manne Østergaard). Et fornavn og mellemnavn, der er  

 optaget på dåbs- eller fødselsattest, kan derimod ikke opføres i en parantes  

 efter kandidatens slægtsnavn (efternavn). En kandidat kan således ikke  

 opføres som Søren Østergård Andersen (Søren Østergård). Anførelse af bopæl  

 eller stillingsbetegnelse må kun finde sted i tilfælde, hvor to kandidater  

 opføres på stemmesedlerne med samme navn.
Om stemmesedlernes udseende  

 henvises iøvrigt til afsnit VII.
I anmeldelsen skal der endvidere gives meddelelse om, hvilket parti den  

 pågældende slutter sig til, eller om kandidaten står uden for partierne.  

 Anmeldelsen skal endelig indeholde navn, fødselsdato, stilling og bopæl på  

 mindst 25, højst 50 i opstillingskredsen bosiddende stillere, samt oplysning  

 om hvilken stiller, der foruden kandidaten kan rettes henvendelse til,  

 såfremt det ved valgbestyrelsens gennemgang af kandidatanmeldelsen viser sig,  

 at anmeldelsen er behæftet med mangler.
Anmeldelsen skal være underskrevet  

 såvel af kandidaten selv som af stillerne.
Stillerne skal underskrive enten  

 på den originale anmeldelsesblanket eller på en egentlig genpart af denne,  

 der skal indeholde de i folketingsvalglovens § 25 foreskrevne oplysninger om  

 bl. a. kandidatens navn, personnummer, stilling, bopæl og opstillingskreds,  

 samt hvilket parti kandidaten evt. slutter sig til.
Det er altså ikke  

 tilstrækkeligt, at stillerne underskriver en løs erklæring om at ville være  

 stiller for vedkommende kandidat.
Såfremt stillernes underskrifter afgives på  

 genparter af anmeldelsen, skal disse genparter være sammenhæftet med  

 anmeldelsen, når denne indleveres.
Ingen kan være stiller for kandidater for mere end et parti, men opstilles  

 der 2 eller flere kandidater for samme parti i samme opstillingskreds  

 (sideordnet opstilling), kan de samme vælgere virke som stillere for de  

 sideordnet opstillede kandidater.
Uanset at de i samme opstillingskreds  

 opstillede kandidater for samme parti kan benytte de samme stillere inden for  

 opstillingskredsen, må hver enkelt kandidat indgive sin selvstændige  

 anmeldelse.
Anmeldelse af flere kandidater på samme anmeldelsesblanket skal  

 derfor afvises af valgbestyrelserne.
En indgivet kandidatanmeldelse kan af kandidaten tilbagekaldes over for  

 formanden for opstillingskredsens valgbestyrelse senest kl. 12, 8.-dagen før  

 valgdagen.
En stiller kan ikke trække sit tilsagn om at virke som stiller for  

 kandidaten tilbage, efter at kandidatanmeldelsen er indleveret til formanden  

 for opstillingskredsens valgbestyrelse.
Senest kl. 16, 8.-dagen før valget kan et parti skriftligt anmelde til den  

 stedlige amtmand, hvilke af de opstillede kandidater det godkender som  

 partiets kandidater i amtskredsen.
Anmeldelsen skal være ubetinget og må ikke  

 begrænses til bestemte opstillingskredse inden for amtskredsen.
Partiet kan  

 således ikke godkende en kandidat i en kreds, men forkaste vedkommende i en  

 anden kreds.
Foretager et parti ikke anmeldelse, betragtes de kandidater, der  

 har sluttet sig til partiet, som godkendt af dette.
Kandidater, der ikke er  

 godkendt af et parti, betragtes som opstillet uden for partierne.
Er der opstillet flere kandidater for samme parti i samme opstillingskreds  

 (sideordnet opstilling), kan partiet inden for samme frist skriftligt anmelde  

 til amtmanden, hvilken af de opstillede kandidater der er partiets nominerede  

 kandidat i opstillingskredsen.
Der kan kun anmeldes en kandidat som nomineret  

 i hver opstillingskreds.
Nomineringen har udelukkende betydning for  

 kandidaternes indbyrdes rækkefølge ved opførelsen på stemmesedlen og ikke for  

 partistemmernes fordeling.
 Endelig kan partiet inden for samme tidsfrist skriftligt anmelde en  

 bestemt rækkefølge for de opstillede kandidater (partiliste) til amtmanden.
Snarest muligt efter fristens udløb giver amtmanden valgbestyrelsen i hver  

 opstillingskreds skriftlig meddelelse om, hvilke kandidater der har anmeldt  

 sig til valg i samtlige opstillingskredse inden for amtskredsen.
I denne  

 meddelelse, der tjener som grundlag for stemmesedlernes trykning, opføres  

 navnene på kandidater, der er godkendt af et parti, som har anmeldt  

 partiliste, i den på partilisten angivne rækkefølge.
Er partiliste ikke  

 anmeldt, opføres kandidaternes navne i alfabetisk rækkefølge med angivelse  

 af, i hvilken opstillingskreds de enkelte kandidater er nomineret, såfremt en  

 anmeldelse herom er foretaget.
Såfremt to eller flere kandidater af samme navn er opstillet i  

 amtskredsen, skal der efter navnet ske tilføjelse af de pågældendes bopæl  

 eller stilling på en sådan måde, at forveksling af kandidaterne ikke vil  

 kunne finde sted.
Angående disse regler henvises i øvrigt til bestemmelserne  

 i folketingsvalglovens §§ 22 og 25.
 Det understreges, at forannævnte tidsfrister nøje skal overholdes.  

 Valgbestyrelserne har således ingen beføjelse til at se bort fra selv mindre  

 overskridelser af tidsfristerne.
 For hovedstadens område skal anmeldelse om nominerede kandidater samt  

 partiliste m. v. indgives til Københavns magistrat henholdsvis Frederiksberg  

 kommunalbestyrelse, jfr. folketingsvalglovens § 25, stk. 5.
VII.
Stemmesedlerne Stemmesedlerne tilvejebringes ved valgbestyrelsens foranstaltning, jfr.  

 folketingsvalglovens §§ 19 og 20. Stemmesedlerne skal være af karton eller  

 svært papir (f. eks.
D.f.P. hvid kardus glittet tertia 628 i 135 g/ m2).
De nærmere regler om stemmesedler findes i folketingsvalglovens § 32 samt  

 indenrigsministeriets bekendtgørelse nr. 419 af 23. september 1980 om  

 stemmesedler til brug ved folketingsvalg, hvortil henvises.
Bekendtgørelsen  

 er optaget som bilag 1. Endvidere er som bilag 2 optaget et udsnit af en  

 stemmeseddel i naturlig størrelse fra folketingsvalget i 1979. Reglerne om,  

 hvorledes de enkelte kandidater skal betegnes på stemmesedlen, er omhandlet i  

 afsnit VI.
VIII.
Stemmeafgivningen Stemmeafgivningen finder sted ved personligt fremmøde, jfr. dog afsnit IX  

 om brevstemmeafgivning.
På samtlige afstemningssteder begynder afstemningen kl. 9 og fortsætter  

 til kl. 20. Afstemningen slutter, når der efter kl. 20 ikke melder sig  

 vælgere for at afgive stemme, uanset at der gives opfordring dertil.
I  

 kommuner med under 6.000 indbyggere kan kommunalbestyrelsen bestemme, at  

 afstemningen afbrydes mellem kl. 13 og kl. 15. En sådan bestemmelse har  

 virkning for samtlige afstemningssteder i kommunen.
Afstemningen foregår ved, at vælgerne henvender sig til valglisteføreren i  

 den rækkefølge, hvori de møder.
Vælgeren afleverer her sit valgkort, og når  

 valglisteføreren har fundet vælgerens navn på valglisten, afkrydses  

 valglisten ud for vælgerens navn.
Samtidig med afkrydsningen kan der  

 foretages en fortløbende nummerering ud for vælgerens navn og en tilsvarende  

 nummerering på valgkortet.
Besiddelse af et valgkort er ikke nogen betingelse  

 for at afgive stemme.
Har vælgeren ikke medbragt sit valgkort, udfærdiges  

 derfor et valgkort, der henlægges sammen med de valgkort, der i øvrigt er  

 modtaget.
Valgkortet vil normalt være tilstrækkeligt bevis for vælgerens  

 identitet.
Såfremt der er begrundet tvivl om identiteten, søges denne  

 fastslået.
Dette kan ske ved at udspørge om navn, bopæl og eventuelt tillige  

 fødselsdato.
Derpå udleveres til vælgeren en stemmeseddel, der ved  

 udleveringen ikke må være sammenfoldet.
Efter folketingsvalglovens § 59 a er en afgivet brevstemme ikke til hinder  

 for, at vælgeren afgiver stemme ved personligt fremmøde på valgdagen.  

 Forinden der til en vælger, der har afgivet brevstemme, må udleveres en  

 stemmeseddel, skal den afgivne brevstemme fremtages, og en valgstyrer skal  

 påføre brevstemmeomslaget en påtegning om, at brevstemmen er annulleret,  

 ligesom en antegning herom skal gøres i valglisten.
Sådanne annullerede  

 brevstemmer henlægges i en bunke for sig og kommer ikke videre i betragtning.
Efter at have modtaget stemmesedlen skal vælgeren straks gå ind i  

 stemmerummet, hvor ingen anden må være til stede, jfr. dog nedenfor om blinde  

 og svagsynede vælgere.
Stemmeafgivningen sker ved at mærke stemmesedlen med  

 et kryds enten ved partibetegnelsen eller ud for navnet på den kandidat, der  

 ønskes valgt.
Når stemmesedlen er afkrydset, sammenfolder vælgeren den,  

 således at andre ikke kan se, hvorledes der er stemt, hvorefter vælgeren i en  

 tilforordnet vælgers påsyn egenhændigt nedlægger stemmesedlen i stemmekassen.
Efter folketingsvalglovens § 35, stk. 10, skal der ydes fornøden bistand  

 ved afstemningen til de vælgere, der ikke er i stand til at afgive stemme på  

 den foreskrevne måde.
Der er samtidig hjemlet adgang til at foretage  

 nødvendige lempelser i den foreskrevne fremgangsmåde.
Vælgere, der på grund  

 af manglende førlighed eller lignende årsag ikke kan bevæge sig ind i  

 stemmelokalet, vil således kunne afgive stemme umiddelbart uden for lokalet.  

 Disse vælgere bør betjenes af to valgstyrere eller tilforordnede vælgere, og  

 de afgivne stemmesedler bør nedlægges i en transportabel stemmekasse.
Det bør  

 nøje iagttages, at stemmeafgivningen sker på betryggende måde, således at de  

 pågældende vælgere ikke udsættes for nogen påvirkning med hensyn til,  

 hvorledes de skal stemme, ligesom det må påses, at ingen får lejlighed til at  

 gøre sig bekendt med, hvorledes der er stemt.
 Blinde og svagsynede vælgere kan forlange, at der ydes dem bistand ved  

 stemmeafgivningen enten af en tilstedeværende person, som udpeges af vælgeren  

 selv, eller af to valgstyrere eller tilforordnede vælgere.
Hvis en stemmeseddel efter udlevering til vælgeren, men inden nedlægning i  

 stemmekassen, findes ubrugelig, eller har vælgeren afkrydset stemmesedlen  

 forkert eller gjort den ubrugelig, kan den pågældende vælger ved henvendelse  

 til valgbordet få stemmesedlen ombyttet med en anden.
Ministeriet skal  

 henstille, at vælgerne gøres bekendt hermed, f. eks. ved opslag i  

 stemmerummene.
Efter folketingsvalglovens § 35, stk. 3, kan valgstyrerne bestemme, at der  

 i afstemningslokalet ikke må opholde sig andre end de til stemmeafgivning  

 fremmødte, bortset fra medlemmer af valgbestyrelsen, valgstyrerne og de  

 tilforordnede vælgere.
Valgstyrerne kan endvidere begrænse antallet af  

 tilstedeværende vælgere, såfremt den uforstyrrede afvikling af afstemningen  

 kræver dette.
De opstillede kandidater, samt for hver kandidat en af  

 kandidaten til valgstyrerne opgivet vælger, har dog ret til at opholde sig på  

 afstemningsstedet.
Det påhviler valgstyrerne at påse, at vælgerne ikke udsættes for  

 påvirkning gennem valgagitation i valglokalerne eller i de umiddelbare  

 adgangsveje hertil f. eks. gange, trapper, skolegårde og lignende.
Uddeling  

 af propagandamateriale og ophængning af valgplakater må således ikke finde  

 sted i de nævnte lokaliteter, og der må ej heller på anden måde udøves  

 egentlig valgagitation.
Valgstyrerne bør herved alene skride ind i tilfælde  

 af manifestationer af en vis pågående karakter.
Således vil det forhold, at  

 vælgere, der møder op for at afgive stemme, bærer emblemer, mærkater eller  

 lignende, hvorpå er trykt en opfordring til at stemme på et bestemt parti  

 eller en bestemt kandidat, ikke i sig selv i almindelighed give grundlag for  

 indskriden fra valgstyrerne.
Derimod skal de personer, der deltager i valgets  

 afvikling, helt undlade at bære sådanne opfordringer eller andre kendetegn,  

 der angiver en tilknytning til et bestemt parti eller lignende.
Valgstyrerne  

 påser iøvrigt, at vælgerne har uforstyrret adgang til og fra  

 afstemningslokalerne.
Der må ikke foretages indsamlinger af nogen art,  

 vælgerundersøgelser og lignende, medmindre der forud er indhentet en  

 erklæring fra indenrigsministeriet om, at ministeriet ikke har indvendinger  

 herimod, uanset om der fra anden side er givet tilladelse til indsamlingen,  

 undersøgelsen m. v.
Når stemmeafgivningen er ophørt, underskriver hver valglistefører sin  

 valgliste.
Derefter sammenbindes de ikke udleverede stemmesedler og de ved  

 ombytning tilbageleverede stemmesedler.
Valglisterne, valgkortene, de nævnte stemmesedler og stemmekasserne  

 bringes derpå under behørigt opsyn til det sted, hvor stemmeoptællingen skal  

 foretages.
Nøglerne til stemmekasserne overgives tillige med valglisterne,  

 valgkortene, stemmekasserne og de ikke nedlagte stemmesedler til  

 valgstyrerne.
IX.
Brevstemmeafgivning A.
BREVSTEMMEBERETTIGET Berettiget til af afgive brevstemme er de vælgere, der er forhindret i at  

 møde frem på afstemningsstedet i det tidsrum, i hvilket afstemningen finder  

 sted.
Stemmemodtageren skal ikke foretage nogen undersøgelse af, hvorvidt  

 denne betingelse er opfyldt, idet vælgeren i forbindelse med  

 brevstemmeafgivningen skal afgive en skriftlig erklæring om at være  

 forhindret i at møde frem på afstemningsstedet på valgdagen.
En vælger, der  

 afgiver en sådan erklæring, er derfor fuldt berettiget til at afgive stemme.
B.
BREVSTEMMESTEDER Brevstemmeafgivning kan kun finde sted på følgende afstemningssteder: 1)  

 Vælgere, som opholder sig inden for landets grænser, kan afgive stemme på et  

 hvilket som helst folkeregister, også folkeregistret i den kommune, hvor de  

 optages på valglisten. 2) Vælgere, der er indlagt på offentlige eller private  

 sygehuse, kan afgive stemme på sygehuset.
Afstemningen foranstaltes af  

 sygehusets administrerende leder.
De nærmere regler er fastsat i  

 indenrigsministerets cirkulære af 7. januar 1974 om stemmeafgivning på  

 sygehuse og offentlige helbredelses- og plejeinstitutioner. 3) Vælgere, der  

 er indlagt eller optaget - på andre offentlige helbredelses- eller plejeinstitutioner, - på private alderdoms- og plejehjem, med hvilke en kommunalbestyrelse har  

 indgået aftale om indlæggelse i henhold til den sociale lovgivning, - i beskyttede boliger, der drives af en kommune, en amtskommune eller af  

 en selvejende institution, med hvilken en kommunalbestyrelse har indgået  

 aftale i henhold til den sociale lovgivning, kan afgive stemme på institutionen efter regler fastsat af  

 indenrigsministeren.
Afstemningen afholdes ved det stedlige folkeregisters  

 foranstaltning.
Dog kan kommunalbestyrelsen bemyndige lederne af de  

 førstnævnte offentlige helbredelses- eller plejeinstitutioner til at  

 foranstalte afstemningens gennemførelse på institutionen.
En sådan  

 bemyndigelse kan gives indtil videre.
De nærmere regler om  

 brevstemmeafgivning på de nævnte institutioner er indeholdt i  

 indenrigsministeriets cirkulærer af 7. januar 1974 (sygehuse og offentlige  

 helbredelses- og plejeinstitutioner), 8. januar 1974 (private alderdoms- og  

 plejehjem) og 5. december 1977 (beskyttede boliger). 4) Vælgere, der er  

 indsat i kriminalforsorgens institutioner, kan afgive stemme på institutionen  

 efter regler fastsat af indenrigsministeren, jfr. indenrigsministeriets  

 cirkulære af 9. januar 1974 om stemmeafgivning i kriminalforsorgens anstalter  

 og arresthusene. 5) Vælgere, der er bosat på afsides beliggende øer, der ikke  

 udgør et selvstændigt afstemningsområde, kan afgive stemme hos en af  

 kommunalbestyrelsen udpeget valgberettiget person. 6) Vælgere, der opholder  

 sig her i landet, og som på grund af sygdom eller manglende førlighed ikke  

 vil kunne møde frem på afstemningsstedet på valgdagen, kan efter regler  

 fastsat af indenrigsministeren, jfr. indenrigsministerets cirkulære af 6.  

 december 1977 om stemmeafgivning i hjemmene, afgive brevstemme i hjemmet,  

 medmindre vælgeren har adgang til at afgive brevstemme på en af de  

 institutioner eller boliger, der er nævnt foran under 3).
Begæring om at afgive brevstemme i hjemmet skal være folkeregistret i  

 opholdskommunen i hænde senest kl. 12, fjorten dage før valgdagen.
Der er  

 ikke i folketingsvalgloven foreskrevet nogen pligt for kommunalbestyrelserne  

 til forud for valget at foretage bekendtgørelse af muligheden for at afgive  

 stemme i hjemmet samt om, hvorledes vælgerne kan rekvirere  

 begæringsformularen.
Indenrigsministeriet skal imidlertid henstille, at  

 kommunalbestyrelserne foretager sådan bekendtgørelse i stedlige dagblade  

 eller lokalaviser. 7) Vælgere, der opholder sig på Færøerne, kan afgive  

 stemme på de færøske folkeregistre.
Indenrigsministeriet har herudover  

 bemyndiget kontorchefen ved rigsombudet, landfogeden og sysselmændene på  

 Færøerne til at fungere som stemmemodtagere. 8) Vælgere, der opholder sig i  

 Grønland, kan afgive stemme på de grønlandske folkeregistre.  

 Indenrigsministeriet har herudover bemyndiget følgende til at være  

 stemmemodtagere: Intendanten i Grønnedal, forbindelsesofficererne på  

 forsvarsområderne ved Sdr.
Strømfjord og Thule, stationslederne på Station  

 Nord, Danmarkshavn, Mestersvig, Narssarsuaq, Prins Christian Sund og Kulusuk  

 samt havnekontrolløren i Færingehavn og chefen for slædepatruljen Sirius. 9)  

 Vælgere, som opholder sig uden for landets grænser, kan afgive stemme på en  

 dansk diplomatisk eller konsulær repræsentation i udlandet (dog ikke i  

 Schweiz, hvor myndighederne ikke tillader stemmeafgivning til valg i  

 udlandet). Indenrigsministeriet har endvidere bemyndiget chefen for Dansk  

 Kontingent til De forenede Nationers styrke på Cypern, kontingentets  

 underafdelingschefer, og ældste danske officer ved FNs observatørgruppe til  

 overvågelse af våbentilstanden mellem Indien og Pakistan til at fungere som  

 stemmemodtagere.
C.
BREVSTEMMEMATERIALET Ved stemmeafgivningen skal anvendes det af indenrigsministeriet  

 fremstillede stemmemateriale, der består af en stemmeseddel indlagt i en blå  

 konvolut, et følgebrev samt en gul konvolut, et såkaldt omslag, i hvilken  

 stemmematerialet skal fremsendes til vedkommende kommunalbestyrelse.  

 Restoplag af brevstemmemateriale fra kommunale valg, fra folkeafstemninger og  

 fra valg til Europa-Parlamentet kan ikke anvendes ved folketingsvalg.
 For færøske og grønlandske vælgere, der afgiver stemme her i landet til  

 henholdsvis Færøerne og Grønland, anvendes samme stemmemateriale som for  

 andre danske vælgere.
D.
TIDSRUM FOR BREVSTEMMEAFGIVNING Vælgere, der afgiver brevstemme her i landet, kan efter  

 folketingsvalglovens § 56, stk. 1, stemme de sidste 3 uger før valgdagen, dog  

 senest næstsidste søgnedag før valgdagen.
Bestemmelsen medfører, at  

 folkeregistrene uanset normal lørdagslukning må holdes åbne for  

 stemmeafgivning i hvert fald i nogle timer de lørdage, der falder inden for  

 den nævnte periode.
 Vælgere, der afgiver brevstemme på Færøerne, i Grønland eller i udlandet,  

 kan tidligst stemme 3 måneder før valgdagen.
Søfolk på danske skibe i udenrigsfart kan afgive brevstemme fra dagen  

 efter et folketingsvalg med gyldighed for førstkommende folketingsvalg.  

 Søfolk, der har afgivet brevstemme tidligere end 3 måneder før valgdagen, er  

 ikke afskåret fra at afgive en ny brevstemme inden for den almindelige frist  

 på 3 måneder for vælgere, der befinder sig i udlandet.
Tilsvarende gælder for  

 medsejlende ægtefæller til søfolk på danske skibe i udenrigsfart.
Færøske vælgere, der afgiver stemme her i landet til Færøerne, kan  

 tidligst stemme 3 måneder før valgdagen.
Grønlandske vælgere, der afgiver  

 stemme her i landet til Grønland, kan tidligst stemme 6 uger før valgdagen.
E.
STEMMEMODTAGERE Følgende personer fungerer som brevstemmemodtagere:
F.
BREVSTEMMEAFGIVNINGEN Ved brevstemmeafgivning skal der tilvejebringes mulighed for, at vælgerne  

 kan få adgang til uset af andre - at udfylde deres stemmesedler.  

 Brevstemmeafgivningen bør så vidt muligt finde sted i et særligt lokale.
Det  

 er ikke nødvendigt at indrette egentlige stemmerum.
Det er tilstrækkeligt, at  

 vælgerne kan få adgang til et enligtstående bord eller lignende, hvor de  

 ugenert kan udfylde stemmesedlerne.
Stemmerum og afstemningsbord m. v. skal  

 være anbragt på en sådan måde, at der kan føres kontrol med, at vælgerne ikke  

 fjerner sig med den modtagne stemmeseddel m. v.
Såfremt stemmeafgivningen  

 ikke kan finde sted som foran beskrevet, påhviler det stemmemodtagerne at  

 træffe foranstaltninger til, at vælgerne kan afgive stemme ugenert, og at  

 vælgerne ikke kan fjerne sig med stemmesedlen m. v.
 Når vælgeren har forevist fornøden legitimation (valgkort,  

 personnummerbevis, førerbevis, skattekort, sygesikringsbevis eller lignende),  

 udleverer stemmemodtageren en stemmeseddel indlagt i en blå konvolut, et  

 følgebrev samt en gul konvolut (omslag).
Straks efter at have modtaget stemmesedlen med tilhørende konvolut,  

 følgebrev og omslag skal vælgeren afgive sin stemme.
Stemmeafgivningen sker  

 ved, at den pågældende vælger - uden overværelse af andre - på stemmesedlen  

 skriver navnet og/ eller bogstavbetegnelsen på et af de partier, der har  

 opstillet kandidater i den amts- eller storkreds, hvor vælgeren er opført på  

 valglisten. Ønsker vælgeren at stemme på en bestemt kandidat, der er  

 opstillet i kredsen, skriver vælgeren dennes navn på stemmesedlen, eventuelt  

 med tilføjelse af partinavnet eller bogstavbetegnelsen.
Når stemmesedlen er  

 udfyldt, indlægger vælgeren den i den dertil hørende konvolut og tilklæber  

 denne, hvorefter vælgeren udfylder det samtidigt udleverede følgebrev og  

 underskriver dette i overværelse af stemmemodtageren.
Stemmemodtageren underskriver derefter egenhændigt attesten på  

 følgebrevet.
Foruden dato og stemmemodtagerens navn og stilling skal attesten  

 forsynes med et embedsstempel eller - såfremt et sådant ikke forefindes - med  

 navnet på den attestudstedende myndighed, institution, skib eller lignende.
Er vælgeren ikke i stand til egenhændigt at udfylde stemmesedlen eller at  

 underskrive følgebrevet, skal stemmemodtageren yde den fornødne bistand.  

 Stemmemodtageren bør herved så vidt muligt være assisteret af en hertil  

 bemyndiget person.
Er der ydet bistand ved udfyldelsen af stemmesedlen og/  

 eller vælgerens underskrift på følgebrevet, skal dette fremgå af følgebrevet.  

 Stemmemodtageren må i sådanne tilfælde ikke underskrive med vælgerens navn,  

 men skal underskrive for vælgeren med sit eget navn.
Endvidere bør den af  

 stemmemodtagerne, der har ydet bistand, ikke attestere følgebrevet.
Når vælgeren har stemt, og følgebrevet er udfyldt og attesteret, lægger  

 vælgeren konvolutten med stemmesedlen og følgebrevet i omslaget, som vælgeren  

 tilklæber og adresserer til kommunalbestyrelsen i den kommune, hvor  

 vedkommende er opført på valglisten.
Endvidere udfylder vælgeren rubrikken på  

 omslagets bagside med tydelig angivelse af sit navn, fødselsdato samt bopælen  

 i den nævnte kommune.
Det henstilles herved, at stemmemodtagerne i hvert  

 enkelt tilfælde påser, at vælgeren udfylder denne rubrik.
Stemmemodtageren indsender uden unødigt ophold omslaget til den pågældende  

 kommunalbestyrelse.
For at brevstemmemateriale straks kan udskilles fra anden  

 post til kommunalbestyrelsen, skal fremsendelsen ske i de originale gule  

 omslag, der ikke må nedlægges i andre kuverter.
Der må således ikke foretages  

 en samlet fremsendelse af afgivne brevstemmer til samme kommune.
Porto for  

 forsendelsen betales af den myndighed m. v., som stemmemodtageren  

 repræsenterer.
 De afgivne brevstemmer skal være de pågældende kommunalbestyrelser i hænde  

 så betids, at kommunalbestyrelsen kan drage omsorg for, at de er fremme hos  

 vedkommende valgstyrere i god tid inden valghandlingens påbegyndelse.
G.
VALGSTYRERNES KONTROL AF BREVSTEMMER De indsendte brevstemmer samles af kommunalbestyrelsen, der indfører  

 afsenderens navn og bopæl samt tidspunktet for modtagelsen i en særlig bog  

 samt forsyner brevstemmen med et løbenummer.
Brevstemmer, der modtages inden  

 valg er udskrevet, skal opbevares aflåset.
Så snart valg er udskrevet, eftersender kommunalbestyrelsen de  

 brevstemmer, der er modtaget fra vælgere, som inden valgets udskrivelse har  

 anmeldt flytning til en anden kommune, til den nye bopælskommune.
De  

 brevstemmer, hvor en sådan eftersendelse vil blive aktuel, vil i det  

 væsentlige hidrøre fra søfolk i udenrigsfart samt disses medsejlende  

 ægtefæller, som efter folketingsvalglovens § 56, stk. 3, kan afgive stemme  

 fra dagen efter det senest forudgående folketingsvalg.
Da der således kan  

 forløbe et langt tidsrum mellem afgivelse af brevstemme og valget, vil der  

 være mulighed for, at de pågældende vælgere har skiftet adresse flere gange.  

 Forinden sådanne brevstemmer eftersendes, bør kommunalbestyrelsen derfor søge  

 den aktuelle bopæl fastslået i CPR.
De modtagne brevstemmer sendes uåbnede til valgstyrerne for det  

 afstemningsområde, hvor vedkommende vælger er stemmeberettiget.  

 Kommunalbestyrelsen bør forinden have sikret sig, at brevstemmer fra vælgere  

 med ophold i udlandet, jfr. folketingsvalglovens § 2, sendes til det  

 afstemningssted, hvor disse vælgere efter kommunalbestyrelsens beslutning er  

 optaget på valglisten.
Brevstemmerne skal være valgstyrerne på  

 afstemningsstedet i hænde inden afstemningens begyndelse.
I  

 folketingsvalgloven er der hjemmel til, at valgstyrerne allerede dagen før  

 valgdagen kan foretage den fornødne undersøgelse af de indkomne brevstemmer.  

 Kommunalbestyrelserne bør derfor videresende de modtagne brevstemmer til  

 valgstyrerne så betids, at undersøgelsen af de indkomne brevstemmer, hvor der  

 er behov derfor, kan begynde dagen før valgdagen.
 Straks efter modtagelsen åbnes omslagene af valgstyrerne, der for hvert  

 enkelt af omslagene undersøger, om den person, fra hvem omslaget hidrører, er  

 opført på valglisten.
 Viser det sig, at den pågældende ikke er opført på valglisten, eller  

 oplyses det, at vælgeren inden valgdagen er afgået ved døden, lægges den  

 uåbnede konvolut tillige med følgebrevet på ny ind i omslaget og kommer ikke  

 videre i betragtning.
Såfremt den samme vælger rettidigt har afgivet mere end en brevstemme, er  

 det alene den først afgivne, der kommer i betragtning.
Eventuelt senere  

 afgivet brevstemme forsynes med en påtegning herom og kommer ikke videre i  

 betragtning.
Søfolk på danske skibe i udenrigsfart samt disses medsejlende  

 ægtefæller, der i henhold til folketingsvalglovens § 56, stk. 3, har afgivet  

 stemme tidligere end 3 måneder før valget, har dog adgang til at afgive en  

 brevstemme senere end 3 måneder før valget.
I sådanne tilfælde er det den  

 sidst afgivne stemme, der kommer i betragtning.
Såfremt de nævnte vælgere  

 tidligere end 3 måneder før valget har afgivet mere end en brevstemme, er det  

 dog alene den først afgivne af disse stemmer, der kommer i betragtning.
Ved  

 afgørelsen af, hvornår en brevstemme er afgivet, skal følgebrevets datering  

 anvendes.
Såfremt omslaget indholder andet eller mere end et følgebrev og en  

 konvolut, eller hvis der er grund til at antage, at omslag, følgebrev eller  

 konvolut ikke hører til de ved indenrigsministeriets foranstaltning  

 tilvejebragte, eller at der ved deres udfyldning, attestation, underskrift  

 eller indsendelse ikke er gået frem, som foreskrevet, lægges den uåbnede  

 konvolut tillige med følgebrevet ligeledes på ny ind i omslaget og kommer  

 ikke videre i betragtning.
Det bemærkes herved, at vælgere, der under  

 midlertidigt ophold på Færøerne afgiver brevstemme til deres  

 hjemstedskommune, anvender det til brug for færøske vælgere fremstillede  

 stemmemateriale.
Efter at have konstateret, at brevstemmen er afgivet af en person, der er  

 stemmeberettiget, sætter valgstyrerne et mærke ved vælgerens navn på  

 valglisten samtidig med, at valgkort udfærdiges.
Det mærke, der sættes ved  

 vælgerens navn, skal adskille sig fra den afmærkning, der foretages i  

 valglisten ved navnet på vælgere, der afgiver stemme ved personligt fremmøde.  

 Såfremt en vælger møder op på valgdagen for at benytte sig af sin ret til i  

 stedet for en tidligere afgivet brevstemme at afgive en ny stemme, vil det  

 herved være muligt på grundlag af valglisten at konstatere, at den allerede  

 afgivne stemme var en brevstemme.
De konvolutter, som herefter kommer i betragtning, opbevares sammen med  

 det tilhørende følgebrev og omslag af valgstyrerne, indtil stemmeafgivningen  

 er afsluttet om aftenen.
Konvolutterne nedlægges derefter i en stemmekasse og  

 blandes med de øvrige stemmesedler og må først åbnes, når det for  

 optællingens skyld er nødvendigt.
 Brevstemmer, der modtages af valgstyrerne efter afstemningens begyndelse,  

 forsynes med påtegning herom, hvorefter de henlægges uåbnede og kommer ikke  

 siden i betragtning.
X.
Stemmeoptællingen Efter afstemningens afslutning - altså på selve valgaftenen - skal  

 valgstyrerne og de tilforordnede vælgere optælle, hvor mange stemmer der er  

 afgivet for hvert af de på stemmesedlerne opførte partier og for hver  

 kandidat uden for partierne.
 Optællingen, der foregår offentligt, sker efter følgende regler:
Efter at stemmesedlerne er udtaget af stemmekasserne, blandes de og  

 fordeles mellem de fornødne antal optællingshold af valgstyrere og  

 tilforordnede vælgere.
Optællingsholdene samler herefter stemmesedler afgivet  

 for samme parti eller for samme kandidat udenfor partierne i bunker for sig  

 og optæller derefter, hvor mange stemmer der ved afstemningen er afgivet for  

 hvert af de på stemmesedlerne opførte partier og for hver kandidat uden for  

 partierne.
En stemmeseddel er afgivet for det parti, inden for hvis felt  

 vælgeren har sat kryds.
Hvor der er tvivl om en stemmeseddels gyldighed eller  

 om, på hvilket parti der er stemt, medregnes stemmesedlen ikke i optællingen,  

 men lægges foreløbig til side.
Formanden for valgstyrerne deltager ikke  

 personligt i denne del af optællingen, men påser, at den foregår under  

 betryggende former.
 Når de enkelte optællingshold har tilendebragt optællingen af de  

 stemmesedler, der er fordelt til holdet, afgives optællingsresultatet tillige  

 med de som tvivlsomme henlagte stemmesedler til formanden for valgstyrerne.
Valgstyrerne afgør derpå, om de tvivlsomme stemmesedler skal anses for  

 gyldige eller ej.
Om bedømmelse af stemmesedlerne henvises til afsnit XI.
Såfremt en stemmeseddel kasseres, anføres grunden hertil i  

 afstemningsområdets valgbog, således at det med tydelighed fremgår, af  

 hvilken grund hver enkelt kasseret stemmeseddel er kendt ugyldig.
Det er dog  

 ikke nødvendigt, at der for de typer mangler, der erfaringsmæssigt medfører  

 flest ugyldige stemmesedler, skal foretages en særskilt beskrivelse af  

 ugyldighedsgrunden for hver enkelt kasseret stemmeseddel.
Det vil være  

 tilstrækkeligt i stedet at angive, hvor mange stemmesedler der er erklæret  

 ugyldige på grund af en sådan mangel.
 Valgstyrerne opgør derefter resultatet af afstemningen ved sammenlægning  

 af de enkelte optællingsholds resultater og ved til disse at lægge de af  

 valgstyrerne godkendte tvivlsomme stemmesedler.
Efter stemmeoptællingens afslutning indføres resultatet i  

 afstemningsområdets valgbog, der underskrives af valgstyrerne, og udfaldet  

 bekendtgøres for de tilstedeværende.
Derefter sammenpakkes valgmaterialet i  

 særskilte pakker som nærmere foreskrevet i afstemningsområdets valgbog.
XI.
Bedømmelse af stemmesedler Afgørelse om, hvorvidt en stemmeseddel skal erklæres ugyldig, træffes for  

 den enkelte opstillingskreds af valgbestyrelsen med forbehold af folketingets  

 endelige godkendelse af valget, jfr. folketingsvalglovens § 54. Om den  

 hidtidige praksis med hensyn til bedømmelse af tvivlsomme stemmesedler kan  

 anføres følgende:
A.
ALMINDELIGE STEMMESEDLER Efter folketingsvalglovens § 35, stk. 5, foretages afstemningen ved at  

 mærke stemmesedlen med et kryds enten ved partibetegnelsen eller ud for  

 navnet på den kandidat, som ønskes valgt.
Det forudsættes således i  

 valgloven, at vælgeren kun sætter et kryds på stemmesedlen.
Det følger dog af  

 folketingsvalglovens § 39, stk. 3, vedrørende opgørelsen af personlige  

 stemmer og partistemmer, at en stemmeseddel er gyldig, selvom der på  

 stemmesedlen er anbragt to eller flere kryds, når blot disse kryds er anbragt  

 inden for samme partifelt.
Også stemmesedler, der er afmærket med et stort  

 kryds over hele partifeltet, er efter nævnte lovbestemmelse gyldige  

 (partistemmer).
 Efter folketingsvalglovens § 37, stk. 3, er en stemmeseddel ugyldig:
 AD LOVBESTEMMELSENS NR. 1: »når det ikke med sikkerhed fremgår,  

 hvilket af partierne eller hvilken kandidat uden for partierne vælgeren har  

 villet give sin stemme«.
Typisk ugyldige stemmesedler af denne art er stemmesedler forsynet med  

 kryds i flere partifelter eller med kryds uden for partifelterne, samt  

 stemmesedler der er afkrydset således, at krydsets skæringspunkt står lige i  

 tværstregen mellem 2 partifelter.
Også overstregede stemmesedler eller  

 stemmesedler med kryds over flere partifelter må anses for ugyldige, hvorimod  

 det kan være tvivlsomt, hvorvidt stemmesedler, der er forsynet med et kryds,  

 hvis »arme« strækker sig udover partifeltet, bør anses for  

 ugyldige.
Hvor langt krydsets skæringspunkt skal være fra de adskillende  

 streger, og hvor langt »armene« af et kryds kan gå ind over stregen  

 til et andet partifelt, må bero på et konkret skøn i hvert enkelt tilfælde.
Det kan også være tvivlsomt, hvorvidt stemmesedler, hvor der foruden et  

 almindeligt kryds findes et udstreget eller et udvisket kryds, bør anses for  

 ugyldige.
Ved en gennemgang af stemmesedler efter folketingsvalget i 1964  

 godkendte folketingets udvalg til prøvelse af valgene stemmesedler, hvor det  

 almindelige kryds og det overstregede eller udviskede kryds var anbragt inden  

 for samme partifelt, som partistemmer.
I samme forbindelse godkendte udvalget  

 stemmesedler, der foruden et almindeligt kryds ud for et partinavn eller et  

 kandidatnavn var forsynet med en skråstreg ud for et andet kandidatnavn i  

 samme partifelt, som partistemme.
Er det udstregede eller udviskede kryds  

 eller er skråstregen anbragt uden for det partifelt, hvor det øvrige kryds er  

 sat, bør stemmesedlen efter indenrigsministeriets opfattelse kasseres.
 AD LOVBESTEMMELSENS NR. 2: »når beskaffenheden af stemmesedlen giver  

 grund til at antage, at stemmesedlen ikke er en af de tilforordnede udleveret  

 og på valgstedet afkrydset stemmeseddel«.
Denne bestemmelse har ikke i praksis givet anledning til tvivl.
Det skal  

 dog nævnes, at en stemmeseddel, som en almindelig vælger, dvs. en vælger, der  

 ikke manglede sin førlighed, havde afkrydset uden for stemmerummet i alle  

 tilstedeværendes påsyn, er betragtet som ugyldig.
 AD LOVBESTEMMELSENS NR. 3: »når der på stemmesedlen findes skrevet,  

 tegnet eller på anden måde anbragt noget, hvorved det findes forsætligt  

 tilkendegivet, hvem den stemmende er, eller der overhovedet ved en behandling  

 ud over den afstemningen følgende findes forsætligt af vælgeren at være givet  

 stemmesedlen et særpræg«.
De fleste tilfælde af ugyldige stemmesedler har relation til denne del af  

 lovbestemmelsen.
Det afhænger naturligvis af de konkrete omstændigheder, om  

 det særlige præg ved stemmesedlen kan anses for at være givet forsætligt, men  

 som en almindelig hovedregel må man være ret streng ved bedømmelsen af  

 stemmesedlerne, dels fordi det ellers bliver svært at trække en grænse, og  

 dels fordi faren for misbrug er til stede.
Også her kan nævnes en række typisk ugyldige stemmesedler.
Det gælder  

 således stemmesedler, hvor vælgeren har skrevet et navn, selv om det er et af  

 kandidaternes navne, og endvidere stemmesedler, der er forsynet med påskrift  

 af anden art.
I disse tilfælde må det antages, at det er med forsæt, at  

 stemmesedlen er givet et særpræg.
Derimod er det mere tvivlsomt, om  

 stemmesedler, hvor krydset er påført med et andet skriveredskab end den i  

 stemmerummene anbragte sorte blyant, bør kasseres.
Efter  

 indenrigsministeriets opfattelse må der ved afgørelse af dette spørgsmål i de  

 enkelte tilfælde lægges vægt på, om det anvendte skriveredskab kan anses for  

 et sædvanligt skriveredskab.
Som sædvanligt skriveredskab anser  

 indenrigsministeriet fyldepen, kuglepen, fiberpen, blyant, herunder  

 farveblyant, og lignende.
Det må endvidere kræves, at den farve, som benyttes  

 i det anvendte skriveredskab, ikke er særpræget.
Efter folketingsvalget i  

 1964 godkendte folketingets udvalg til prøvelse af valgene en stemmeseddel,  

 der var afkrydset med en rød kuglepen.
Indenrigsministeriet finder herudover,  

 at stemmesedler, hvor krydset er sat med eksempelvis sort, blå eller grøn  

 farve, i almindelighed bør godkendes.
Er der derimod anvendt en helt  

 usædvanlig farve, bør stemmesedlen kasseres.
Stemmesedler, der i stedet for et almindeligt kryds er afmærket med et  

 regelmæssigt dobbeltkryds, dvs. et kryds bestående af 2 eller flere  

 dobbeltstreger, er efter praksis anset for gyldige.
Også stemmesedler, der er  

 afmærket med et V-formet mærke, vil efter omstændighederne kunne anses for  

 gyldige.
Derimod må stemmesedler, der er afmærket med en lodret eller vandret  

 streg ud for et navn eller med et bogstav, f. eks. »A«, anses for  

 ugyldige, idet stemmesedlen ikke er afmærket med et kryds som foreskrevet i  

 valgloven.
Stemmesedler udfyldt ved påklæbning må ligeledes anses for ugyldige.  

 Endvidere må stemmesedler, som vælgeren har udfyldt på gyldig måde, men  

 hvoraf et eller flere stykker er afrevet, anses for ugyldige, med mindre  

 afrivningen er sket ved stemmesedlens udtagning af stemmekassen.
I  

 sidstnævnte tilfælde må stemmesedlen anses for gyldig, såfremt der ikke er  

 tvivl om, hvor vælgeren har villet sætte sit kryds.
Såfremt et kryds er sat  

 med fyldepen eller lignende, og blækket ved sammenfoldning har smittet af,  

 kan stemmesedlen ikke kasseres på grund af »forsætligt særpræg«,  

 men det kan muligvis være tvivlsomt, hvilket kryds der skal anses for det  

 originale, således at det ikke kan ses, for »hvilket parti vælgeren har  

 villet give sin stemme«.
B.
BREVSTEMMESEDLER Efter folketingsvalglovens § 58, stk. 1, foregår brevstemmeafgivningen  

 ved, at vælgeren på stemmesedlen anfører enten navnet eller  

 bogstavbetegnelsen på et af de partier, der har kandidater opstillet i den  

 amts- eller storkreds, hvor vælgeren er opført på valglisten. Ønsker vælgeren  

 at stemme på en bestemt kandidat, der er opstillet i kredsen, skriver  

 vælgeren dennes navn på stemmesedlen, eventuelt med tilføjelse af partinavnet  

 eller bogstavbetegnelsen.
 Efter § 62 er disse stemmesedler ugyldige:
 Da brevstemmeafgivning kan finde sted på et tidspunkt, hvor det ikke med  

 sikkerhed vides, hvilke partier der deltager i valget, og ej heller hvilke  

 kandidater der er opstillet til valget, vil en sådan stemmeafgivning være  

 behæftet med flere fejlmuligheder end en stemmeafgivning på valgdagen, og man  

 kan ved afgørelsen af en brevstemmes gyldighed derfor ikke være helt så  

 streng som ved bedømmelsen af almindelige stemmesedler.
Har vælgeren på brevstemmesedlen kun anført navnet på en person, som ikke  

 er opstillet i den pågældende amts- eller storkreds, må stemmesedlen være  

 ugyldig, selv om navnet kan henføres f. eks. til et kendt folketingsmedlem,  

 der måtte være opstillet i en anden amts- eller storkreds.
Er der derimod på  

 brevstemmesedlen skrevet en bogstavbetegnelse eller navnet på et i valget  

 deltagende parti og tillige anført et navn, der ikke kan henføres til en af  

 partiet i amts- eller storkredsen opstillet kandidat, må stemmesedlen anses  

 for gyldig (partistemme). Eksempelvis skal anføres, at folketingets udvalg  

 til prøvelse af valgene ved den forannævnte gennemgang af stemmesedler  

 godkendte en brevstemme udfyldt med »De uafhængige, Iver Poulsen«,  

 uanset at Iver Poulsen ikke var opstillet i vedkommende amtskreds.
Derimod  

 erklærede udvalget en stemmeseddel, der kun var påført »Iver  

 Poulsen«, ugyldig, idet der på stemmesedlen hverken var anført navnet på  

 en i amtskredsen opstillet kandidat eller bogstavbetegnelse eller navnet på  

 et af de i valget deltagende partier.
Med samme begrundelse gav udvalget  

 efter folketingsvalget i 1977 udtryk for, at brevstemmesedler, hvorpå der  

 alene var påført »S«, »VS« eller »SF« skulle  

 forkastes.
XII.
Indberetning fra afstemningsstederne Umiddelbart efter stemmeoptællingens afslutning på hvert afstemningssted  

 skal formanden for valgstyrerne telefonisk indberette resultatet af  

 optællingen til opstillingskredsens valgbestyrelse.
Disse indberetninger skal  

 indeholde oplysning om antallet af stemmer i afstemningsområdet for hvert  

 parti og for hver kandidat uden for partierne samt om det samlede antal  

 afgivne gyldige stemmer.
XIII.
Indberetning til indenrigsministeriet På grundlag af en samlet opgørelse af de fra de enkelte afstemningssteder  

 modtagne indberetninger foretager formanden for hver valgbestyrelse omgående  

 telefonisk indberetning til indenrigsministeriet om det samlede resultat for  

 hele opstillingskredsen.
Indberetningen om resultatet af folketingsvalget  

 skal indeholde oplysning om antallet af de stemmer, der i opstillingskredsen  

 er tilfaldet hvert parti og hver kandidat udenfor partierne, og om det  

 samlede antal afgivne gyldige stemmer i kredsen.
Ministeriet vil ved hvert valg tilrettelægge en særlig ordning vedrørende  

 indtelefonering af afstemningsresultaterne.
Valgbestyrelserne vil forud for  

 valgene blive underrettet om den nærmere fremgangsmåde.
XIV.
Valgbestyrelsens opgørelse af valget Senest dagen efter at valget har fundet sted, skal valgbestyrelsen samles  

 på opstillingskredsens valgsted for at foretage den endelige opgørelse af  

 stemmeafgivningens udfald i hele opstillingskredsen, jfr.  

 folketingsvalglovens § 39.
Den endelige opgørelse af folketingsvalget skal omfatte en optælling af,  

 hvor mange stemmer der i hele opstillingskredsen er tilfaldet hvert enkelt  

 parti og hver kandidat uden for partierne samt tillige en optælling af, hvor  

 mange personlige stemmer hver enkelt af de i kredsen opstillede kandidater  

 har opnået.
Såfremt valgbestyrelsen beslutter det, kan de to optællinger  

 finde sted under et.
 Opgørelsen af, hvor mange stemmer der skal henføres til hver enkelt  

 kandidat (personlige stemmer), og hvor mange stemmer der i øvrigt er afgivet  

 for partiet (partistemmer), sker efter følgende regler:
 PERSONLIGE STEMMER: Har vælgeren sat kryds ud for navnet på en kandidat  

 eller såvel ud for navnet på en kandidat som ud for partibetegnelsen for det  

 parti, denne tilhører, og i øvrigt ikke foretaget afmærkning på stemmesedlen,  

 anses stemmesedlen som afgivet for denne kandidat.
PARTISTEMMER: Har vælgeren sat kryds ud for partibetegnelsen eller ud for  

 navnet på flere kandidater eller anbragt kryds over hele partifeltet eller i  

 øvrigt foretaget afkrydsning på en sådan måde, at det ikke med sikkerhed  

 fremgår, hvilken af partiets kandidater vælgeren har villet give sin stemme,  

 anses stemmesedlen som afgivet for partiet og henføres til den kandidat, som  

 partiet har godkendt i opstillingskredsen.
Er der i samme opstillingskreds  

 opstillet to eller flere af partiet godkendte kandidater (sideordnet  

 opstilling), fordeles partistemmerne mellem disse kandidater i forhold til  

 deres personlige stemmetal.
Er der i stor- eller amtskredsen opstillet flere  

 af partiet godkendte kandidater, men ingen i vedkommende opstillingskreds,  

 henføres partistemmerne i opstillingskredsen ikke til nogen kandidat, men  

 sammenlægges med de personlige stemmer ved opgørelsen af samtlige stemmer for  

 partiet.
 Resultatet af den foretagne opgørelse indføres i valgbogen.
Ifølge folketingsvalglovens § 40, stk. 2, skal valgbestyrelsens formand  

 senest dagen efter, at den endelige opgørelse har fundet sted, sende en  

 fuldstændig afskrift af valgbogen bilagt en annulleret stemmeseddel til  

 indenrigsministeriet.
I stedet for afskrift af valgbogen kan dog indsendes  

 tydelig fotokopi i to eksemplarer, som hver for sig er forsvarligt  

 sammenhæftet.
Ministeriet skal henstille, at valgbogsafskrifterne færdiggøres  

 samme dag, som den endelige opgørelse finder sted, og at de straks derefter  

 som ekspresforsendelse afsendes til indenrigsministeriet.
XV.
Opbevaring og kassation af valgmaterialet Det påhviler valgbestyrelsens formand at drage omsorg for, at  

 stemmematerialet sammenbindes og forsegles som foreskrevet i valgbogen.  

 Stemmesedlerne og valgkortene opbevares, indtil folketinget har godkendt  

 valget, jfr. folketingsvalglovens § 54. Derefter skal de tilintetgøres.  

 Valglisterne tilbageleveres til de respektive kommuner.
Kommunalbestyrelserne  

 tilintetgør samtlige valglister, når folketinget har godkendt valget.
 Der henvises endvidere til indenrigsministeriets cirkulære af 20. december  

 1979 om visse ændringer som følge af registerlovens ikrafttræden, hvorefter  

 valglister ikke må udleveres til politiske partier m. v.
XVI.
Vederlag til valgstyrere og tilforordnede vælgere Der tilkommer valgstyrerne og de tilforordnede vælgere diæter for deres  

 virksomhed på valgdagen.
Diæterne er af samme størrelse som de diæter, der i  

 henhold til lov om kommunernes styrelse ydes for udførelse af andre kommunale  

 hverv.
For så vidt angår beregningen af diætbeløbene henvises til  

 indenrigsministeriets bekendtgørelse nr. 231 af 30. april 1976 om diæter for  

 varetagelse af kommunale hverv.
Ifølge bekendtgørelse nr. 361 af 11. juli  

 1975 fra ministeriet for skatter og afgifter anses diæterne for B-indkomst,  

 hvorfor der ikke skal tilbageholdes kildeskat.
Det følger af de almindelige  

 regler om, at der ikke udover borgmestervederlaget kan udbetales honorarer  

 eller vederlag af kommunens kasse til borgmesteren, jfr.  

 indenrigsministeriets cirkulære af 21. januar 1972, at der ikke kan udbetales  

 diæter til kommunalbestyrelsens formand for dennes varetagelse af hvervet som  

 valgstyrer.
 Der er ikke hjemmel til at yde erstatning for dokumenteret mistet  

 arbejdsfortjeneste til valgstyrere og tilforordnede vælgere i forbindelse med  

 valghandlinger.
XVII. Øvrigt Formularer til brug ved valget samt brevstemmematerialet fås hos Barfod  

 & I.
Chr.
Petersen A/ S, Fabriksparken 56, 2600 Glostrup, telefon (02) 45  

 15 16.
INDENRIGSMINISTERIET, DEN 27. OKTOBER  

 1980 HENNING RASMUSSEN /Vilh.
Brockmeyer Bilag 1.
 Bekendtgørelse nr. 419 af 23. september 1980 om stemmesedler til brug ved  

 folketingsvalg.
(udelades her.) Bilag 2.
Bemærkninger til den viste stemmeseddel Som eksempel er valgt et udsnit i naturlig størrelse af en stemmeseddel  

 fra folketingsvalget i 1979 fra Frederiksborg amtskreds.
Da der i denne  

 amtskreds kun er 4 opstillingskredse, har det været muligt at holde en  

 afstand mellem de streger, der adskiller de enkelte kandidaters navne, på 7,5  

 mm.
På stemmesedler fra amtskredse med 9 eller 10 opstillingskredse vil det  

 måske ikke være muligt at holde denne afstand mellem stregerne, hvorfor den  

 vil kunne nedsættes til 5 mm.
Samtidig vil afstanden mellem stregerne, der er  

 anbragt over og under partiets bogstav- og partibetegnelse, kunne nedsættes  

 fra 1,5 cm til 1 cm.
 Der er kun medtaget det antal partier, som er nødvendigt for at illustrere  

 de forskellige opstillingsformer.
 SIDEORDNET OPSTILLING MED NOMINERING (A):
Alle kandidater er opført med halvfede typer.
Den nominerede kandidat  

 øverst; de øvrige kandidater i alfabetisk rækkefølge efter slægtsnavn  

 (efternavn).
 KREDSVIS OPSTILLING (C):
 Kredsens kandidat øverst med halvfede typer; de øvrige kandidater med  

 almindelige typer i alfabetisk rækkefølge.
 SIDEORDNET OPSTILLING UDEN NOMINERING (E):
 Alle kandidater er opført med halvfede typer i alfabetisk rækkefølge.
 OPSTILLING MED PARTILISTE (F):
 Kredsens kandidat øverst med halvfede typer; de øvrige kandidater med  

 almindelige typer i partilistens rækkefølge.
Den klamme, der efter tidligere lovgivning angav sideordnet opstilling, er  

 udeladt på den viste stemmeseddel.
Efter lov nr. 145 af 30. april 1980 skal  

 klamme ikke længere benyttes.
