 Udtalt, at adgangen til at jordfæste aske uden brug af urne alene  

 benyttes, såfremt den, der har anmodet om foretagelse af ligbrændingen,  

 udtrykkeligt har udtalt ønske herom eller givet samtykke hertil.
 Kirkeministeriets skrivelse af 14. juli 1987 til stiftsøvrigheden over  

 Fyens stift.
 I skrivelse af 13. februar 1987 udtalte ministeriet i en sag om  

 begravelser i urnefællesgraven på Kerteminde kirkegård, at jordfæstelse af  

 aske uden brug af urne forudsætter, at afdødes pårørende har erklæret sig  

 indforstået med en sådan fremgangsmåde.
Herefter har Stiftsøvrigheden i skrivelse af 25/6/1987 udbedt sig en  

 udtalelse fra ministeriet med hensyn til, om det ikke må anses for mest  

 korrekt, at der ved en ændring af bekendtgørelse nr. 593 af 1. december 1975  

 om begravelse og ligbrænding tilvejebringes hjemmel for en sådan  

 forudsætning.
Stiftsøvrigheden har i denne forbindelse foreslået at samtykke  

 fra de pårørende foreligger skriftligt.
I denne anledning skal man meddele, at ministeriet må anse det for en  

 selvfølge, at den hjemlede adgang i bekendtgørelsens § 12, 3. pkt., til at  

 jordfæste aske uden brug af urne alene benyttes, såfremt den eller de  

 personer, der har anmodet om foretagelse af ligbrændingen, udtrykkeligt har  

 udtalt ønske herom eller givet samtykke hertil.
I modsat fald må de  

 pågældende kunne gå ud fra, at der forholdes med asken, således at den  

 opsamles i en urne, der herefter nedsættes i jorden.
 På den givne foranledning vil ministeriet ved en eventuel revision af  

 bekendtgørelsen tage under overvejelse at præcisere, at jordfæstelse af aske  

 kan ske uden brug af urne, såfremt der fremsættes anmodning herom.
