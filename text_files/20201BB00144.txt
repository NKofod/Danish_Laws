Fremsat den 4. februar 2021 af Peder Hvelplund (EL), Christian Juhl (EL) og Søren Søndergaard (EL) Forslag til folketingsbeslutning om donation af overskydende covid-19-vacciner til COVAX Folketinget pålægger regeringen at donere eventuelle overskydende uåbnede covid-19-vaccinedoser til COVAX-initiativet med henblik på at bidrage til den globale distribution af vacciner særlig til lavindkomstlande.
Bemærkninger til forslaget WHO opfordrer verdens lande og vaccineproducenter til at sikre en fair global distribution af covid-19-vacciner.
Det bør Danmark bidrage til ved at sikre, at alle overskydende vacciner i videst muligt omfang doneres og distribueres til særlig lavindkomstlande.
 For at sikre, at flest muligt af verdens borgere særligt i lavindkomstlande kan blive vaccineret, skal Danmark træffe en principbeslutning om at donere overskydende covid-19-vacciner til COVAX-initiativet, som med WHO i spidsen arbejder for at distribuere vacciner globalt til særlig verdens lavindkomstlande.
Det gælder for alle de EU-aftaler om indkøb af covid-19-vacciner, som Danmark har tiltrådt, at vi har mulighed for at videresælge eller donere de vacciner, som vi køber.
Danmark har på nuværende tidspunkt indgået aftaler om køb af vaccinedoser til op mod 23 millioner mennesker, såfremt alle de pågældende vacciner godkendes af EMA (Det Europæiske Lægemiddelagentur).
Det danske behov for vacciner vurderes på nuværende tidspunkt at være til 5 millioner. mennesker.
Selv hvis det skulle vise sig nødvendigt at tilbyde genvaccination af befolkningen på grund af begrænset immunitet over tid, er der således potentielt indkøbt langt flere vacciner, end der er behov for i en dansk kontekst.
Det bemærkes, at det givetvis ikke vil være alle vacciner, som er egnede til donation.
 Regeringen skal derfor træffe en principbeslutning om at donere overskydende covid-19-vacciner, om muligt ved at overdrage købsretten til de forudbestille vacciner til andre lande, så vaccinerne kan overdrages direkte fra produktionsfaciliteten.
Dertil pålægges regeringen at forpligte sig til at udarbejde en konkret plan for donation af overskydende vacciner, så snart situationen tillader det og tidsnok inden vaccinernes udløb.
Planen skal tage højde for alle relevante sundhedsfaglige forhold, så vaccinernes effekt ikke kan betvivles og øvrige sundhedsmæssige hensyn ikke tilsidesættes, ligesom det danske behov for vacciner skal være opfyldt.
 Af hensyn til COVAX og modtagerlandenes planlægningsgrundlag i en global meget omfattende vaccinationsdistributionsplan bør Danmark allerede nu tage denne principbeslutning og ikke vente, til det kan være for sent.
Skriftlig fremsættelse Peder Hvelplund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om donation af overskydende covid-19-vacciner til COVAX.
(Beslutningsforslag nr.
B 144) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
