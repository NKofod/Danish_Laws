Fremsat den 18. november 2009 af beskæftigelsesministeren (Inger Støjberg) Forslag til Lov om overførsel af en del af Arbejdsmarkedets Feriefonds formue til statskassen § 1. Arbejdsmarkedets Feriefond overfører 450 mio. kr. til statskassen.
 Stk. 2. Beskæftigelsesministeren fastsætter nærmere regler om overførslen.
 § 2. Loven træder i kraft den 1. januar 2010.
 § 3. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Som led i aftalen af 5. november 2009 om udmøntning af globaliseringspuljen mellem regeringen (Venstre og Det Konservative Folkeparti), Socialdemokraterne, Dansk Folkeparti og Radikale Venstre iværksættes en forstærket indsats for flere praktikpladser, som blandt andet finansieres via opsparede midler fra Arbejdsmarkedets Feriefond.
2. Gældende ret 2.1. Arbejdsmarkedets Feriefond Arbejdsmarkedets Feriefond blev stiftet ved lov nr. 268 af 22. maj 1974 om ændring af ferieloven (Arbejdsmarkedets Feriefond m.v.). Feriefonden er en offentligretlig selvejende institution under Beskæftigelsesministeriets ressort.
Beskæftigelsesministeriet fører et almindeligt sektortilsyn med Arbejdsmarkedets Feriefond, ligesom ferielovens § 46 giver Beskæftigelsesministeriet en række konkrete beføjelser i forhold til Arbejdsmarkedets Feriefond.
2.2. Fondens midler Fondens midler er fastsat ved lov og består dels af afkastet af fondens formue, renteindtægterne af FerieKonto efter at driften af FerieKonto og statens andel er betalt, og uhævede og forældede feriepenge.
 Fondens formue var ultimo 2008 ca. 1,25 mia. kr., og efter modregning af tilsagn om støtte ca. 0,66 mia. kr.
2.3. Fondens formål Fonden støtter efter ferieloven ferieformål for lønmodtagere særligt familier med børn og særligt gennem støtte til institutioner eller organisationer, der tilvejebringer feriemuligheder for lønmodtagere, i form af aktivitets- og oplevelsesmuligheder.
Fondens vedtægter bliver fastsat af beskæftigelsesministeren, der ligeledes udpeger fondens bestyrelse.
Efter at Arbejdsmarkedets Feriefonds støtte til feriecentre er indstillet, har feriecentrene indfriet deres nominelle lån hos Arbejdsmarkedets Feriefond til markedsværdi.
Derved er fondens egenkapital fra 2006 uventet blevet fordoblet med mere end en ½ mia. kr.
Fondens støtte har i de senere år fået en langt mere almennyttig karakter, som ikke er specielt rettet mod ferieformål og feriemuligheder for lønmodtagere, men for alle i en mere bred forstand, herunder aktivitets- og oplevelsesmuligheder, forbedring af tilgængelighed i naturen, bevarelse og restaurering af historiske bygninger og mindesmærker m.v.
Finansiering af praktikpladser er ikke omfattet af fondens formål.
3. Lovforslagets indhold Det foreslås, at Arbejdsmarkedets Feriefond overfører 450 mio. kr. til statskassen.
Forslaget har til formål at anvende 450 mio. kr. af Arbejdsmarkedets Feriefonds formue til medfinansieringen af aftalen om en forstærket indsats for flere praktikpladser til unge.
Arbejdsmarkedets Feriefond vil som hidtil fortsat modtage renter af Feriekonto i det omfang, der er renter tilbage, efter at driften af FerieKonto og statens andel af renterne er betalt, samt uhævede og forældede feriepenge i samme omfang.
Fondens formål vil også fortsat være at støtte ferieformål for lønmodtagere gennem fondens midler.
 Da der kun skal overføres en del af fondens midler til statskassen, skønnes det, at fonden ud af de tiloversblevne midler fortsat kan leve op til dens formål og fortsætte sin virksomhed, idet navnlig ferie for mindrebemidlede grupper med børn fortsat kan tilgodeses.
4. Økonomiske og administrative konsekvenser for det offentlige Statskassen får tilført 450 mio. kr., som stammer fra Arbejdsmarkedets Feriefonds formue.
 Forslaget indeholder ikke ændringer af den gældende ferielov og vil derfor ikke give anledning til økonomiske eller administrative konsekvenser for offentlige arbejdsgivere.
Forslaget medfører, at 450 mio. kr. af Arbejdsmarkedets Feriefonds formue overføres til statskassen.
Fondens formue mindskes dermed.
Fondens tab kan blive lidt større end 450 mio. kr. i forbindelse med realisering af obligationerne.
 5. Økonomiske og administrative konsekvenser for erhvervslivet mv.
 Forslaget indeholder ikke ændringer af den gældende ferielov og skønnes derfor ikke at give anledning til økonomiske eller administrative konsekvenser for erhvervslivet.
 Forslaget har ingen konsekvenser for de private feriefonde.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Lovforslaget har været sendt i høring hos Dansk Arbejdsgiverforening, Sammenslutningen af Landbrugets Arbejdsgiverforeninger, Landsorganisationen i Danmark, FTF, Akademikernes Centralorganisation, Finanssektorens Arbejdsgiverforening, Ledernes Hovedorganisation, Kristelig Fagforening, Kristelig Arbejdsgiverforening, KL, Danske Regioner, Centralorganisationernes Fællesudvalg, Kommunale Tjenestemænd og Overenskomstansatte, Kooperationen, Frie Funktionærer, Business Danmark, Producentforeningen, Arbejdsmarkedets Feriefond, FerieKonto, Rigsrevisionen og Personalestyrelsen.
Bemærkninger til lovforslagets enkelte bestemmelser Til § 1 Det foreslås, at 450 mio. kr. af Arbejdsmarkedets Feriefonds formue overføres til statskassen til brug for medfinansiering af en forstærket indsats for flere praktikpladser til unge.
Staten får således en ekstraordinær indtægt i finansåret 2010.
Efter forslaget får beskæftigelsesministeren bemyndigelse til at fastsætte nærmere regler om, hvordan overførslen skal finde sted.
Det forventes, at beskæftigelsesministeren vil fastsætte retningslinjer for indbetalingen til statskassen.
Beløbet kan ikke ændres.
 Der henvises i øvrigt til de almindelige bemærkninger til pkt. 3.
Til § 2 Det foreslås, at loven træder i kraft den 1. januar 2010.
Til § 3 Det foreslås, at loven ikke skal gælde for Færøerne og Grønland svarende til ferielovens geografiske anvendelsesområde.
