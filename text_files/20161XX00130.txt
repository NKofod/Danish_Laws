Skriftlig fremsættelse (9. november 2016) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til lov om ændring af lov om Sund og Bælt Holding A/S (Oprettelse af nyt selskab til varetagelse af betalingsanlæg på brugerfinansieret infrastruktur, vilkår for A/S Femern Landanlæg, adgang til anvendelse af finansielle transaktioner m.v.) (Lovforslag nr.
L 61) Det overordnede formål med lovforslaget er at give Sund og Bælt Holding A/S mulighed for at oprette et selskab, som kan varetage opgaven med etablering, drift og vedligehold af betalingsanlæg på andre forbindelser end dem, der allerede findes i regi af Sund og Bælt-koncernen.
 Dette selskab vil kunne byde på operatøropgaven på den kommende faste fjordforbindelse ved Frederikssund samt på andre opgaver vedrørende betalingsanlæg i relation til transport og infrastruktur.
Der foreslås samtidig en fordeling af opgaverne vedrørende vedligeholdelse af og reinvestering i jernbanelandanlægget i tilknytning til den kommende faste forbindelse på Femern Bælt mellem Banedanmark og A/S Femern Landanlæg.
Med ændringen gives der mulighed for, at opgaverne på A/S Femern Landanlægs del af jernbanetilslutningsanlægget helt eller delvist kan overdrages til Banedanmark.
Endvidere foretages en opdatering af flere af lovens bestemmelser i form af mindre præciseringer ud fra det erfaringsgrundlag, man har oparbejdet i de 10 år, loven har været i kraft, ligesom der justeres i og optages bestemmelser om de selskaber, som siden lovens vedtagelse er blevet oprettet i overensstemmelse hermed.
Der foretages blandt andet en udvidelse af den personkreds, som hæfter for betaling ved en uretmæssig benyttelse af Storebæltsforbindelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
