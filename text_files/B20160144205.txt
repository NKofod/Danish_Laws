Bekendtgørelse om forretningsorden for Ekspertrådet for økonomisk risikoafdækning i forbindelse med geotermiboringer I medfør af § 2, stk. 5, i lov nr. 736 af 1. juni 2015 om en ordning for økonomisk risikodækning i forbindelse med geotermiboringer fastsættes:
Kapitel 1 Rådet § 1. Rådet består af en formand og op til 5 medlemmer, der udpeges ud fra deres personlige egenskaber af energi-, forsynings- og klimaministeren.
Stk. 2. Rådets medlemmer skal i mellem sig have den fornødne indsigt i og erfaring inden for henholdsvis reservoir- og geologiske forhold, boreteknologi, fjernvarme økonomi og jura.
Formanden påser, at bestyrelsen til enhver tid besidder de fornødne kompetencer.
Rådets medlemmer er uafhængige og kan ikke modtage eller søge instruktion fra ministeren.
 § 2. Rådets medlemmer udpeges for en periode på 4 år.
 Stk. 2. Hvis formanden eller et andet medlem udtræder inden periodens udløb, kan afløseren udpeges for en periode på mindre end 4 år.
 § 3. Rådet er beslutningsdygtigt, når mindst 3 medlemmer, herunder formanden, er til stede.
Stk. 2. Ved formandens fravær til et møde vælger rådet en mødeleder, der fungerer som stedfortræder for formanden under mødet.
Når en stedfortræder er udpeget efter 1. pkt., er Rådet beslutningsdygtigt efter stk. 1.
§ 4. Der tilstræbes størst mulig enighed om beslutningerne.
Hvis der ikke opnås enighed, træffes der beslutning ved almindelig stemmeflerhed.
I tilfælde af stemmelighed, er formandens stemme udslagsgivende.
 § 5. I sager af hastende karakter kan formanden bestemme, at rådet træffer afgørelse ved skriftlig votering, herunder eventuelt ved elektronisk votering.
Kapitel 2 Formandens opgaver § 6. Formanden tilrettelægger og leder rådets møder.
 Stk. 2. Rådets møder afholdes på formandens foranledning, og efter behov som formanden finder det nødvendigt.
Stk. 3.  Den årlige mødefrekvens angives i rådets årlige beretning.
Når mindst tre medlemmer fremsætter ønske herom, kan der afholdes møder til behandling af nærmere angivne sager.
 § 7. Møderne indkaldes af formanden med mindst 4 ugers varsel.
Stk. 2. Forud for mødet udsendes en dagsorden, der angiver de punkter, der skal behandles.
Eventuelt bilagsmateriale udsendes så vidt muligt mindst 1 uge før mødet.
Sager, der kræver en hurtig afgørelse, kan dog forelægges rådet skriftligt på selve mødet.
 Stk. 3. Ethvert medlem kan kræve en sag sat på dagsordenen.
 § 8. Kontakt til pressen varetages af formanden.
Kapitel 3 Rådets opgaver og kompetencer § 9. Rådet afgør ansøgninger om deltagelse i ordningen for økonomisk risikodækning i forbindelse med geotermiboringer, jf. § 2 i lov nr. 736 af 1. juni 2015.
 Stk. 2. Ansøgninger behandles i den rækkefølge de modtages.
 § 10. Rådets afgørelser om tilsagn og afslag skal meddeles ansøgere skriftligt og begrunde de forhold og hensyn, der har været medbestemmende for afgørelsen.
§ 11. Rådet udarbejder årligt en beretning til energi-, forsynings- og klimaministeren.
Beretningen skal give et overblik over rådets samlede virksomhed samt evaluere risikoafdækningsordningen i forhold til lovens formål.
 Stk. 2. Rådet afgiver i forbindelse med årsberetningen et årligt regnskab til energi-, forsynings- og klimaministeren for sin virksomhed efter bestemmelserne for statens regnskabsaflæggelse.
 Stk. 3.  Årsberetningen offentliggøres på rådets hjemmeside.
 § 12. Rådet udarbejder et budget samt en overordnet plan for det kommende års aktiviteter, som danner grundlag for antallet af godkendte ansøgninger og for sekretariatets administrative dispositioner.
Kapitel 4 Sekretariatet § 13. Sekretariatet for Rådet varetages af Energistyrelsen.
Sekretariatet udarbejder beslutningsgrundlag og indstillinger samt varetager den daglige administration af garantiordningen efter retningslinjer fastsat af Rådet.
§ 14. Sekretariatet deltager på rådets møder og har taleret.
Sekretariatet udarbejder referater af rådets møder.
Referaterne skal indeholde oplysning om de forhold og hensyn, der har været bestemmende for afgørelserne.
Referaterne underskrives af formanden på rådets vegne.
 Stk. 2. Inden referatet underskrives af formanden på Rådets vegne, udsendes det til kommentering hos rådsmedlemmerne.
§ 15. Sekretariatet er underlagt rådets instruktionsbeføjelse i alle sager, der vedrører rådets virksomhed.
Sekretariatet inddrager andre relevante myndigheder efter nærmere aftale med rådet.
Kapitel 5 Habilitet og fortrolighed § 16. Formanden og medlemmer skal underrette Rådet, når der foreligger situationer, der kan give anledning til inhabilitet herunder også forhold, hvorom der kan rejses tvivl.
§ 17. Rådet træffer beslutning om, hvorvidt formanden eller et medlem har en sådan interesse i et spørgsmål, at vedkommende er udelukket fra at deltage i rådets behandling af sagen.
Beslutningen træffes i overensstemmelse med reglerne i forvaltningslovens kapitel 2 om inhabilitet samt reglerne herom i forretningsordenen.
 § 18. I tilfælde af inhabilitet er vedkommende udelukket fra at deltage i rådets behandling af sagen og skal forlade mødelokalet under behandlingen.
 § 19. Rådets stillingtagen til spørgsmål om inhabilitet skal fremgå af referatet af mødet.
§ 20. Alt Rådsmateriale er til medlemmernes personlige og fortrolige brug.
Materialet opbevares forsvarligt, eventuelt hos sekretariatet.
Alt fortroligt materiale, som den pågældende har i besiddelse i sin egenskab af Rådsmedlem, skal tilbageleveres til sekretariatet eller makuleres ved Rådshvervets ophør.
Kapitel 6 Ændringer, ikrafttræden og offentliggørelse § 21. Energi-, forsynings- og klimaministeren fastsætter Rådets forretningsorden.
Rådet kan foreslå relevante ændringer til forretningsordenen.
Rådets forretningsorden offentliggøres på rådets hjemmeside.
 § 22. Bekendtgørelsen træder i kraft den 1. januar 2017.
