 Nævnet fandt, at indklagede, der havde påtaget sig at assistere  

 klageren med udarbejdelse af regnskaber m.v. til brug for Told og Skat samt  

 opgørelse, som kunne danne grundlag for udbetaling af dagpenge fra  

 arbejdsløshedskasse, og endnu ikke under sagen var fremkommet med det aftalte  

 materiale, uagtet han havde modtaget et betydeligt a conto honorar, havde  

 tilsidesat god revsisorskik.
 Endvidere fandt nævnet, at indklagede ved ikke at fremkomme med den af  

 klageren ønskede specifikation af faktura, havde tilsidesat de pligter, som  

 stillingen som registreret revisor medfører.
 Indklagede blev herfor pålagt en bøde på 20.000 kr.
 Under denne sag har advokat Henrik Seligmann på vegne Elisabete Madsen ved  

 skrivelse af 30. januar 1996 anmodet nævnet om at tage stilling til en klage  

 over registreret revisor Bjørn Kuster.
 Erhvervs- og Selskabsstyrelsen har oplyst, at Bjørn Kuster har været  

 optaget i Revisorregistret siden den 15. november 1988.
Ifølge klageskrivelsen indgik klagerens firmaer Rene Linier ApS, Rene  

 Linier Service ApS og klagerens personlige virksomhed Rene Linier i  

 slutningen af 1992/begyndelsen af 1993 aftale med indklagede om assistance  

 ved udarbejdelse af regnskaber m.v. som følge af, at Told & Skat stillede  

 krav om antagelse af revisorbistand.
På dette tidspunkt var firmaernes  

 regnskabsbilag beslaglagt af politiet, hvorfor indklagedes gennemgang af  

 bilagene i en vis udstrækning blev foretaget hos Told & Skat.
 Efter at være trådt i betalingsstandsning ophørte klagerens firmaer, og  

 klageren blev til sidst erklæret personlig konkurs.
 Klageren rykkede efterfølgende indklagede adskillige gange for regnskaber  

 og resultater af det udførte arbejde, idet hun bl.a. skulle anvende  

 materialet for at kunne dokumentere forskellige oplysninger til brug for  

 udbetaling af arbejdsløshedsunderstøttelse fra ASE.
 Den 29. september 1995 skrev klagerens advokat, Henrik Seligmann, til  

 indklagede bl.a.: »Som bekendt har De ydet regnskabsmæssig assistance  

 til firmaerne Rene Linier ApS, Rene Linier Service ApS og til Rene Linier v/  

 Elisabete Madsen.
Som det ligeledes er Dem bekendt, er anpartsselskaberne lukket gennem  

 skifteretten, og det af Elisabete Madsen personligt drevne selskab er  

 erklæret konkurs.
Konkursen nærmer sig såvidt jeg har forstået på advokat Ole  

 Høyer, som er kurator, sin afslutning. ...
 Elisabete Madsen har, som De er bekendt med, allerede sidste år, hvor De  

 fra Elisabete Madsen modtog blanketter, problemer med at opnå  

 arbejdsløshedsunderstøttelse fra ASE.
Dette kræver, at De udleverer de regnskaber, som De for længst er betalt  

 for at udarbejde.
Regnskaberne for Rene Linier ApS er i den forbindelse uden  

 betydning, men såvel regnskaberne for Rene Linier Service ApS som  

 regnskaberne for Rene Linier v/ Elisabete Madsen er nødvendige for at min  

 klient kan komme videre.
 Såvidt min klient bekendt er der fra firmaets side til Dem indbetalt kr.  

 180.000,- i honorarer, hvilket beløb efter min klients opfattelse mere end  

 rigeligt dækker det arbejde, medens De påstår at have yderligere et mindre  

 tilgodehavende og på den baggrund holder såvel regnskaber som bilag tilbage.
 I den forbindelse kan det tilføjes, at der min klient bekendt ikke  

 nogensinde er udleveret noget regnskabsmateriale fra Deres side for de  

 udarbejdede honorarer.
 Min klient kræver at regnskaberne udleveres til mig omgående, at  

 bilagsmaterialet udleveres til mig omgående.
 Jeg har i første omgang sendt nærværende brev til advokat Ole Høyer med  

 anmodning om, at denne tiltræder, at jeg på vegne Elisabete Madsen modtager  

 regnskaber og bilagsmaterialet ».
Ifølge klagerens advokat tiltrådte advokat Ole Høyer som kurator, at  

 klagers advokat fremsatte kravene på Elisabete Madsens vegne.
Indklagede  

 besvarede herefter brevet af 29. september 1995 ved følgende skrivelse af 3.  

 oktober 1995 til advokat Ole Høyer:
 » Vedr.: Elizabete Madsen, Rene Linier u/ konkurs.
 Vedlagt fremsendes .... alle resterende bilag, som har ligget hos mig på  

 loftet.
Jeg har talt med E.
Madsen og er p.t. ved at udarbejde de opgørelser, som  

 kan danne grundlag for udbetaling af dagpenge fra ASE.
Disse opgørelser  

 fremsendes snarest til ASE med kopi til Elizabete Madsen ».
Den lovede fremsendelse af opgørelsen til ASE samt aflevering af et  

 regnskab o.l. er imidlertid ifølge klageren aldrig sket.
Klager har derimod  

 efterfølgende adskillige gange været i telefonisk kontakt med indklagede, som  

 hver gang lovede at vende tilbage til sagen.
Dette er ikke sket.
 Der har i øvrigt ikke været nogen kontakt mellem parterne siden  

 indgivelsen af klagen.
 Klageren har anført 2 klagepunkter:
 1. Indklagede har ikke som lovet udleveret noget materiale i form af  

 regnskaber o.l. eller fremsendt opgørelse til ASE.
 2. Indklagede har ikke udstedt noget regnskab over sit arbejde eller  

 udfærdiget opgørelse over, hvad det udbetalte a conto honorar dækker.
 Klageren har i denne anledning anmodet nævnet om at pålægge indklagede at  

 fremlægge det omhandlede materiale samt en specifikation over det af ham  

 udførte arbejde og beregnede honorar.
 Indklagede er ikke fremkommet med noget indlæg under sagen.
 Disciplinærnævnet skal udtale:
Indledningsvis bemærkes, at nævnet ikke har kompetence til at pålægge en  

 indklaget revisor at foretage (eller undlade) en bestemt handling.
Nævnet kan  

 alene tage stilling til, hvorvidt en indklaget revisor ved udøvelsen af sin  

 virksomhed har tilsidesat de pligter, som stillingen medfører og - i givet  

 fald - ikende indklagede en disciplinær sanktion.
 Med hensyn til de anførte klagepunkter bemærkes i øvrigt følgende, idet  

 nævnet - da indklagede ikke har svaret på nævnets henvendelser - i det hele  

 må lægge klagerens sagsfremstilling til grund for bedømmelsen:
Ad 1. klagepunkt Det fremgår af sagen, at indklagede, til trods for at han allerede i 1992/  

 1993 påtog sig at assistere klageren med udarbejdelse af regnskaber m.v. til  

 brug over for Told og Skat, ligesom han bl.a. i oktober 1995 lovede snarest  

 at udarbejde og fremsende de opgørelser, som kunne danne grundlag for  

 udbetaling af dagpenge til klageren fra en arbejdsløshedskasse, endnu ikke er  

 fremkommet med det aftalte materiale, uagtet han allerede har modtaget et  

 ganske betydeligt a conto honorar.
Når en registreret revisor har påtaget sig en opgave af den foreliggende  

 karakter, påhviler det ham imidlertid bl.a. at udføre sit hverv med den  

 hurtighed, som hvervets beskaffenhed tillader, og i overensstemmelse med god  

 revisorskik, jf. § 4 a, stk. 2, i loven om registrerede revisorer.
Såfremt  

 revisor mangler oplysninger eller materiale fra klienten for at kunne udføre  

 sin opgave, bør revisor således snarest oplyse klienten herom.
Hvis de  

 manglende oplysninger m.v. ikke fremkommer, må revisor orientere klienten om  

 konsekvenserne og enten udarbejde de pågældende opgørelser m.v. på det  

 foreliggende grundlag med de nødvendige forbehold eller afstå fra opgaven.
 Indklagede har efter de foreliggende oplysninger ikke forholdt sig i  

 overensstemmelse hermed og har derved tilsidesat god revisorskik.
Ad 2. klagepunkt I henhold til § 2 i bekendtgørelse nr. 779 af 21. november 1990 om  

 faktureringsregler for bogførings-, regnskabs- og revisionsvirksomhed og  

 dermed ligestillet virksomhed skal en revisor udfærdige en faktura for sit  

 udførte arbejde i overensstemmelse med bekendtgørelsens § 3. I medfør af  

 bekendtgørelsens § 4, stk. 3, kan klienten endvidere begære fakturabeløbet  

 specificeret i overensstemmelse med et time- sagsregnskab, jf. § 4, stk. 2.
 Uanset at det ikke er dokumenteret, at klageren forinden sagens  

 fremsendelse til nævnet har anmodet indklagede om at udarbejde et time-  

 sagsregnskab, findes indklagede i hvert fald efter modtagelsen af kopi af  

 klagerens skrivelser til nævnet i januar og november 1996 at måtte være klar  

 over, at klageren ønskede en sådan specifikation.
 Da indklagede efter det oplyste endnu ikke er fremkommet hermed, findes  

 han også på dette punkt at have tilsidesat de pligter, som stillingen som  

 registreret revisor medfører.
 Sammenfattende finder nævnet, at indklagede i medfør af § 11 a, stk. 1, i  

 loven om registrerede revisorer bør pålægges en bøde på 20.000 kr.  T h i  

 b e s t e m m e s :
 Registreret revisor Bjørn Kuster pålægges en bøde på 20.000 kr.
