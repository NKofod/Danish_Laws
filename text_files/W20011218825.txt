 Nævnet udtalte, at en lederartikel i sagens natur altid vil  

 bestå af mere vurderende, kommenterende og subjektive betragtninger end  

 almindelige artikler, og der må derfor indrømmes en høj  

 grad af frisprog i sådanne artikler.
Tre medlemmer fandt under hensyntagen til ovennævnte, at  

 lederartiklen, - der ikke indeholdt nye faktiske oplysninger i forhold til en  

 samme dag i bladet trykt artikel om samme sag, - ikke havde et sådant  

 indhold, at bladet havde tilsidesat god presseskik.
Disse medlemmer lagde i  

 den forbindelse tillige vægt på, at klageren var citeret i den  

 artikel, som blev bragt samme dag som den påklagede lederartikel.
 Et medlem fandt, at udsagnene i lederen omkring klagers person og  

 embedsførelse var af en sådan karakter, at bladet ved  

 offentliggørelsen af disse havde handlet i strid med god  

 presseskik.
I overensstemmelse med stemmeflertallet udtalte Pressenævnet ikke  

 kritik af bladet.
Dissens.
Kendelse fra Pressenævnet i sag nr.  

 31/2001 Fængselsinspektør [K] har klaget til  

 Pressenævnet over en lederartikel bragt i B.T. den 9. januar 2001, idet  

 han mener, at god presseskik er tilsidesat.
Udover den påklagede  

 lederartikel indeholdt bladet endvidere en artikel om de nærmere  

 omstændigheder i forbindelse med, at en indsat fra Statsfængslet  

 i Jyderup havde fået tilladelse til som led i en uddannelse at deltage  

 i to ekskursioner til udlandet.
Af lederartiklen med overskriften "Uansvarlig  

 fængselsinspektør" fremgår, at "Det er dog en ualmindelig tåbelig måde  

 at styre et fængsel på, som inspektøren for  

 Statsfængslet i Jyderup i dag kan opvise.
At give en indsat fange med  

 en dom på to år mulighed for fjorten dages fuld frihed på  

 skiferie er en meningsløs provokation over for den almindelige  

 retsopfattelse.
 At forsøde et fængselsophold med så  

 luksuriøs en feriemulighed er tæt på at gøre  

 fængselsopholdet meningsløst.
 Et moderne fængselsvæsen skal ikke  

 anlægges på, at de indsatte skal vantrives eller lide  

 unødigt under afsoningen.
 Der kan også være god mening i at give  

 indsatte mulighed for at uddanne sig og dermed forbedre deres muligheder for  

 at leve et lovlydigt liv efter løsladelsen.
I sjældne tilfælde kan indsatte vel også  

 - som led i et vigtigt uddannelsesforløb - gives mulighed for en  

 udlandsrejse.
Men helt særlige betingelser må være til  

 stede.
 Det eksempel, B.T. kan berette om i dag, omhandler en  

 uddannelse, der ikke giver kompetence.
 Det er en uddannelse, som driftige udbydere finder  

 på at tilbyde unge, der skal fordrive tiden, inden de kan blive optaget  

 på en eftertragtet uddannelse.
Kursusudbyderne har indlagt de attraktive skirejser som en  

 form for lokkemad til kurset.
Man kan formentligt rejse  

 spørgsmålet, om den form for fornøjelsespræget,  

 ikke-kompetencegivende uddannelse overhovedet bør have de offentlige  

 tilskud, som daghøjskolestatus formentlig berettiger til.
 Det ligner en ikke helt ukendt form for spekulation i  

 offentlige midler.
Men når de slet skjulte fornøjelsesrejser  

 bliver til præmier for indsatte, bliver situationen grotesk.
Det burde  

 den ansvarlige, fængselsinspektør [K], helt klart kunne se.
 For mennesker, der bliver ofre for forbrydelser, er den  

 form for letsindighed eller ligegyldighed med elementære  

 retfærdighedsprincipper dybt krænkende.
Man kan næppe fortænke en indsat i at  

 søge adgang til så behagelige afbrydelser fra det triste  

 fængselsliv.
Men de ansvarlige myndigheder opfører sig  

 tåbeligt og destruktivt.
De ødelægger den tillid til retssystemet, der  

 er den allervigtigste forudsætning for, at det kan fungere, som det  

 skal." I artiklen er der med fede typer indsat følgende  

 tekst:
"For mennesker, der bliver ofre for forbrydelser er  

 den form for letsindighed eller ligegyldighed med elementære  

 retfærdighedsprincipper dybt krænkende." Klageren har anført, at lederen indeholder et langt  

 angreb på klagerens person med navns nævnelse.
Bladet har med  

 indholdet af lederartiklen overtrådt straffelovens § 267, stk. 2, jf.  

 stk. 1, og punkt A.3 i de vejledende regler for god presseskik.
Dels  

 indeholder artiklen både urigtige beskyldninger for  

 "uansvarlig" embedsførelse og ringeagtsytringer, nemlig  

 "ualmindelig tåbelig", "letsindig",  

 "ligegyldig" og "destruktiv". Dels har bladets  

 lederskribent langt fra undersøgt sagen så grundigt, som de  

 presseetiske regler kræver.
Det fremgår oven i købet af  

 den øvrige reportage i bladet, at man ved henvendelse til Direktoratet  

 for Kriminalforsorgen - klagers overordnede myndighed - havde kunne få  

 bekræftet, at den i lederen kritiserede afgørelse var i  

 overensstemmelse med reglerne.
Klageren har nærmere anført, at lederens  

 overskrift "uansvarlig fængselsinspektør" udtrykker  

 kritik af en person og ikke af en praksis.
Teksten indledes derefter med  

 ordene: "Det er dog en ualmindelig tåbelig måde at styre et  

 fængsel på, som inspektøren for Statsfængslet i  

 Jyderup i dag kan opvise". Dette er også en kritik af en person og  

 ikke gældende ret.
Senere skriver lederskribenten, at situationen  

 bliver "grotesk", når de "slet skjulte  

 fornøjelsesrejser bliver til præmier for de indsatte", og  

 at "Det burde den ansvarlige, fængselsinspektør [K], helt  

 klart kunne se". Dette er også en kritik mod klagers person og  

 ikke mod gældende ret.
Klager anser disse udsagn som beskyldninger, som  

 intet har med "frisprog" at gøre, der vil kunne anses for  

 berettiget i lederen.
 Klageren har videre anført, at det er en  

 skærpende omstændighed, at krænkelserne optrådte i  

 bladets lederspalte, som må antages i særlig grad at være  

 udtryk for velovervejet tankevirksomhed hidrørende fra bladets  

 redaktionelle ledelse.
Klageren har herudover anført, at uanset hvor  

 spektakulær og tåbelig en myndighedsafgørelse kan tegne  

 sig i pressens øjne, må pressen respektere, at den besluttende  

 myndighed er bundet af det relevante retsgrundlag, herunder administrativ  

 praksis på området.
I det foreliggende tilfælde var praksis  

 klar og utvetydig.
Selv om lederskribenten ikke skulle vide dette, burde  

 oplysningerne fra Direktoratet for Kriminalforsorgen have givet et fingerpeg  

 herom.
Hvis bladet havde undersøgt spørgsmålet  

 grundigere, ville bladet ikke have været i tvivl om, at klagers  

 afgørelse i juridisk forstand var den eneste rigtige.
Herefter kunne  

 bladet i lederen have forholdt sig politisk til den gældende praksis.
Klageren har anført, at hans lederposition  

 angår ledelsesretten i forhold til personalet, og at han i relation til  

 gældende praksis i konkrete sager ikke har nogen ledende position i  

 "fængselsvæsnet", dvs. i Direktoratet for  

 Kriminalforsorgen, hvis ledende embedsmænd sammen med den politisk  

 ansvarlige minister fastlægger praksis.
Klager har ikke klaget over, at  

 hans navn er nævnt i bladet, men at lederskribenten ved at nævne  

 klagers navn gør lederen til et personangreb og ikke en kritik af  

 gældende ret.
Klageren har desuden anført, at når en  

 praksis er klar og entydig - og har været det igennem 10 år, - er  

 denne praksis en så væsentlig og afgørende retskilde, at  

 den enkelte retsanvender må føle sig bundet heraf, hvorfor  

 klager ikke havde noget valg, når det lå fast, at ekskursionen  

 var væsentlig for uddannelsen.
Det var i øvrigt slet ikke  

 vurderingen af ekskursionens "væsentlighed", som optog  

 bladets leder.
Det var dels tilladelsen til den pågældende  

 uddannelse, som ikke var klagers afgørelse og dels selve ekskursionen,  

 som var genstand for kritik.
Bladet sammenblander politik og jura.
Selv om  

 klager eventuelt også selv havde samme opfattelse som bladet, kunne  

 klager naturligvis ikke træffe en afgørelse, der var stridende  

 mod praksis, dvs. gældende ret, på området.
Det ville  

 være embedsmisbrug at træffe afgørelse efter egne  

 personlige holdninger i strid med gældende ret.
Klageren har endvidere anført, at han ikke mener,  

 at Pressenævnet skal afgøre spørgsmålet om  

 overtrædelse af straffelovens § 267, stk. 2, jf. stk. 1, men at dette  

 ikke betyder, at nævnet slet ikke kan "tage stilling" hertil.  

 Pressenævnet skal afgøre, om bladet har handlet i strid med god  

 presseskik og skal herunder tage stilling til, om lederen den 9. januar 2001  

 indeholdt oplysninger, som var skadelige, krænkende eller virkede  

 agtelsesforringende for nogen, jf. punkt A.3 i de vejledende regler for god  

 presseskik.
Det må i den forbindelse ikke være uden interesse for  

 nævnet præjudicielt at tage stilling til, om lederens indhold har  

 rummet strafbare ærekrænkelser.
Når man nærmer sig  

 området for strafbare ærekrænkelser, er der ikke  

 længere tale om "frisprog". I sag nr. 14/1999, som bladet  

 henviser til, var det ikke tilnærmelsesvis så grove udtryk, der  

 blev anvendt.
Klageren har yderligere anført, at han er enig i,  

 at der ikke er en pligt til at forelægge vurderende kritik for den, der  

 kritiseres, hvis det faktuelle grundlag for kritikken har været  

 forelagt.
Det faktuelle grundlag for den kritik, der kom til udtryk i lederen  

 var mangelfuldt, blandt andet fordi det ikke havde været forelagt for  

 klager.
Man havde forsøgt at få oplysninger om selve substansen  

 i sagen, men på grund af klagers tavshedspligt måtte klager  

 afstå fra at udtale sig herom.
Det fremgår også klart af  

 reportagen, at klager ikke udtaler sig om "sagen", som bladet  

 anfører over for nævnet.
Det må være vigtigt, at der  

 bag vurderinger som "uansvarlig fængselsinspektør" og  

 "ualmindelig tåbelig måde at styre et fængsel  

 på" også hører faktuelle oplysninger om, hvem der var  

 ansvarlig for de afgørelser, som blev kritiseret, og hvordan en  

 korrekt embedsførelse i en sådan sag burde være.
Disse  

 oplysninger forsømte bladet at fremskaffe.
Bladet skriver da  

 også flere gange i udtalelsen, at klager "må antages"  

 at være ansvarlig for afgørelsen.
Klageren har sammenfattende anført, at klager er  

 blevet betegnet som blandt andet " uansvarlig" og  

 "tåbelig" på grund af en afgørelse, som klager  

 ikke har truffet, nemlig tilladelsen til uddannelsen, og en korrekt  

 afgørelse, som klager traf ud fra en fast og langvarig praksis, nemlig  

 tilladelsen til ekskursionen.
Selv om bladet på grund af  

 tavshedspligten ikke kunne få oplysninger om substansen i sagen, kunne  

 man godt have fået tilstrækkelige oplysninger om  

 afgørelseskompetencen og om gældende ret til, at man kunne have  

 givet kritikken den rigtige adresse - dvs. til dem, der er (politisk)  

 ansvarlig for gældende ret.
Sådanne oplysninger indhentede man  

 imidlertid ikke i tilstrækkeligt omfang.
Den ene oplysning, man fik af  

 Direktoratet for Kriminalforsorgen, valgte man at se bort fra, nemlig  

 bekræftelsen af, at der kunne gives tilladelse til ekskursioner -  

 også til udlandet.
 Bladet har anført, at for så vidt angår  

 spørgsmålet om overtrædelse af straffelovens § 267, kan  

 Pressenævnet ikke tage stilling til dette forhold, jf.  

 medieansvarslovens § 43, stk. 1, nr. 1. Bladet finder ikke, at lederartiklen  

 udgør en overtrædelse af god presseskik eller er i strid med de  

 vejledende regler om god presseskik.
Bladet har videre anført, at man på baggrund  

 af en artikel i bladet samme dag om indsattes deltagelse i udlandsrejser i  

 lederartiklen har fremsat kritik af den gældende praksis og af den  

 konkrete afgørelse.
Kritikken er rettet mod "de ansvarlige  

 myndigheder" samt mod klageren, som må antages at have truffet  

 eller være ansvarlig for den konkrete afgørelse.
Bladet har endvidere gjort gældende, at omtalen af  

 klageren må anses for berettiget.
Den konkrete afgørelse, som  

 bladet kritiserer, må anses for truffet af klageren, der indtager en  

 ledende stilling i fængselsvæsenet.
Personer, der indtager  

 betydelige offentlige poster, må generelt tåle offentlig omtale  

 og må også tåle at blive identificeret med de  

 afgørelser, de træffer.
Bladet har i den forbindelse henvist til  

 nævnets afgørelse i sag nr. 44/2000.
Bladet har i relation til klagers tidligere henvisning til  

 en ca. 10 år gammel afgørelse fra Direktoratet for  

 Kriminalforsorgen samt til klagers oplysning om, at hans afgørelse er  

 i overensstemmelse med gældende ret, anført, at en  

 myndighedsperson ikke med henvisning til en ældre afgørelse i en  

 anden konkret sag kan fralægge sig ansvaret for senere  

 afgørelser.
Det fremgår af klagers udtalelser til bladet, der  

 blev citeret i artiklen i bladet, at klager har indflydelse på, i  

 hvilke tilfælde der skal bevilges frihed.
Vurderingen af, om en  

 udlandsrejse er et "væsentligt" eller  

 "nødvendigt" led i et studium, kan ikke være  

 nøje reguleret af retsregler, men må af den  

 pågældende myndighed vurderes i hvert enkelt tilfælde.
Der  

 er derfor ikke tale om, at tilladelsen til den konkrete rejse, der omtales i  

 bladet, kan have været en nødvendig følge af de  

 retsregler, der gælder for klagers virke.
Bladet har desuden anført, at bladet ikke kan  

 være afskåret fra at fremsætte kritik af konkrete  

 tilfælde af myndighedsudøvelse, blot fordi myndighedernes  

 mulighed for at træffe en anden afgørelse kan være  

 begrænset.
Bladet er ikke enig i - som anført af klageren - , at  

 det kun er berettiget at fremsætte kritik af en afgørelse, hvis  

 der på retligt grundlag kan påpeges mangler ved  

 afgørelsen.
Pressens opgave er ikke at tage stilling til retlige  

 forhold, og det kan ikke være uberettiget for pressen at kritisere  

 afgørelser, der er i overensstemmelse med gældende ret.
Bladet  

 har ikke i lederartiklen anført, at den konkrete afgørelse var  

 i strid med praksis - tværtimod er den konkrete sag udtrykkeligt omtalt  

 som et "eksempel".
Bladet har herudover gjort gældende, at den  

 fremsatte kritik ikke går længere end berettiget.
Det må  

 tillægges betydning, at kritikken angår et forhold af betydelig  

 offentlig interesse - indsattes udgang fra fængslet - , og at  

 lederartiklen indeholder en afbalanceret gennemgang af og stillingtagen til  

 den generelle praksis og den konkrete sag.
Lederartiklens emne er den  

 generelle praksis for indsattes udgang.
Bladet er ikke enig i, at man i  

 lederartiklen - som anført af klager - "gik til angreb på  

 klager i stedet for at kritisere gældende ret." Bladet har endvidere anført, at kritikken er  

 fremsat i en lederartikel, og at klager samme dag, som lederartiklen blev  

 bragt, er citeret for sin opfattelse af sagen i artiklen om den konkrete sag.  

 Lederartiklen adskiller sig ikke fra sædvanlige lederartikler, hvori  

 der ofte fremsættes kritik af offentlige myndigheder og  

 myndighedspersoners varetagelse af deres opgaver.
Bladet har i den  

 forbindelse henvist til nævnets afgørelse i sag nr. 14/1999.
Bladet har herudover anført, at sprogbrugen i  

 lederartiklen er i overensstemmelse med sædvanlig og acceptabel  

 sprogbrug i artikler af denne art.
Pressen er berettiget til at omtale sager  

 i en skærpet form og til at stille de omtalte forhold klart op.
Den  

 konkrete udformning af en artikel er et redaktionelt skøn, som kun  

 mediet kan foretage.
Bladet har endvidere anført, at det er berettiget i  

 en lederartikel at omtale en myndigheds praksis eller en konkret  

 afgørelse på den måde, bladet har gjort.
De udtryk, der  

 anvendes i lederartiklen, er alle forskellige udformninger af det synspunkt,  

 at den konkrete afgørelse om en indsats udgang fra fængslet og  

 den generelle praksis herom var uhensigtsmæssig og burde ændres.  

 Den skærpede sprogbrug i lederartiklen tager udelukkende sigte på  

 myndighedernes adfærd, herunder klagers varetagelse af hvervet som  

 fængselsinspektør, og vedrører således ikke en  

 persons private forhold.
Bladet har afslutningsvis anført, at man har  

 været i forbindelse med klager, og han er i artiklen om den konkrete  

 sag citeret for sit syn på sagen.
Lederen indeholder ikke faktuelle  

 oplysninger, der kan være skadelige for klager, men indeholder en  

 vurdering og kritik af de fremkomne oplysninger om myndighedernes praksis,  

 herunder klagers afgørelse.
Det er ikke efter reglerne om god  

 presseskik pligt til at forelægge vurderende bemærkninger af  

 denne karakter for den person, som bemærkningerne (blandt andet)  

 vedrører.
Hvis en lederartikel indeholder faktuelle oplysninger eller  

 faktuelt baserede beskyldninger mod en person, kan der være krav om  

 forelæggelse for den pågældende, jf. nævnets kendelse  

 i sag nr. 16/1999. Dette er imidlertid ikke tilfældet i denne sag.
Det  

 er endvidere ikke sædvanligt at forelægge denne form for kritik i  

 lederartikler for dem, kritikken vedrører.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Kirsten Dyregaard.
 Pressenævnet udtaler:
 Det bemærkes indledningsvis, at nævnet ikke  

 har kompetence til at tage stilling til, om bladet i forhold til klager har  

 overtrådt straffelovens § 267.
 Oplysninger, som kan være skadelige, krænkede  

 eller virke agtelsesforringende for nogen, skal efterprøves i  

 særlig grad, inden de bringes, først og fremmest ved  

 forelæggelse for den pågældende.
 En lederartikel vil i sagens natur altid bestå af  

 mere vurderende, kommenterende og subjektive betragtninger end almindelige  

 artikler, og der må derfor indrømmes en høj grad af  

 frisprog i sådanne artikler.
 Tre medlemmer - Axel Kierkegaard, Finn Rowold og Tage  

 Clausen - udtaler:
Vi finder under hensyntagen til ovennævnte, at  

 lederartiklen, - der ikke indeholder nye faktiske oplysninger i forhold til  

 en samme dag i bladet trykt artikel om samme sag, - ikke har et sådant  

 indhold, at bladet har tilsidesat god presseskik.
Vi har i den forbindelse  

 tillige lagt vægt på, at klageren er citeret i den artikel, som  

 blev bragt samme dag som den påklagede lederartikel.
 Et medlem - Kirsten Dyregaard - udtaler:
 Jeg finder, at udsagnene i lederen omkring klagers person  

 og embedsførelse er af en sådan karakter, at bladet ved  

 offentliggørelsen af disse har handlet i strid med god presseskik.
 I overensstemmelse med stemmeflertallet udtaler  

 Pressenævnet ikke kritik af bladet.
 Afsagt den 15. august 2001.
