Nr BTL 259 Betænkning over Forslag til lov om behandling af krav om tilbagebetaling  

 af arbejdsmarkedsbidrag m.v.   

 Nr L 259 1991-92, 1. samling Afgivet af Skatteudvalget Afgivet: 19920505 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Societetet, Berning, Schluter og Hald, advokatfirma, De Danske Husmoderforeninger, Finansrådet, Det Danske Handelskammer, Kampagnen mod AMBI og Bureaukratiets Overgreb, KG Jensen/Coopers & Lybrand og Lindholt, Holger, advokat.
 Der er af skatteministeren stillet et ændringsforslag, hvorom henvises til  

 de ledsagende bemærkninger.
 Herefter vil et mindretal (Socialdemokratiets og Det Radikale  

 Venstres medlemmer af udvalget) stemme hverken for eller imod lovforslaget og  

 det stillede ændringsforslag.
 Et andet mindretal (Venstres, Det Konservative Folkepartis,  

 Centrum-Demokraternes og Kristeligt Folkepartis medlemmer af udvalget)  

 indstiller lovforslaget til vedtagelse med det stillede  

 ændringsforslag.
Et tredje mindretal (Socialistisk Folkepartis medlemmer af  

 udvalget) vil stemme hverken for eller imod lovforslaget.
Mindretallet kan  

 dog stemme for det stillede ændringsforslag.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet kan ikke stemme for det stillede ændringsforslag.
 Fremskridtspartiet finder det uansvarligt at afgive betænkning på et  

 tidspunkt, hvor der fortsat mangler svar på en række spørgsmål.
 ÆndringsforslagAf skatteministeren , tiltrådt af et flertal  

 (V, KF, SF, CD og KRF):
 Ny paragraf 1) Efter § 5 indsættes som ny paragraf:
»§ 01. Bidrag beregnet efter lov om arbejdsmarkedsbidrag § 7,  

 § 8, stk. 1, nr. 1, og § 9, stk. 1, nr. 1, som i medfør af nævnte lov  

 forfalder til betaling efter den 31. marts 1992, men som er indbetalt af den  

 bidragspligtige denne dato eller tidligere, tilbagebetales senest 1 måned  

 efter denne lovs ikrafttræden.« Bemærkninger Til nr. 1 For virksomheder, der efter den nu ophævede lov om  

 arbejdsmarkedsbidrag har opgjort deres arbejdsmarkedsbidrag kvartalsvis,  

 forfaldt bidraget for sidste kvartal i 1991 den 1. april 1992 med sidste  

 rettidige indbetalingsdag den 21. april 1992. Samme forfalds- og  

 indbetalingsterminer gjaldt for arbejdsmarkedsbidraget for 1991 for  

 virksomheder, der har opgjort bidraget på kalenderårsbasis.
Som anført i bemærkningerne til lovforslag nr.
L 260 om ændring af  

 toldloven og momsloven (afkortning af kredittider) er der ikke hjemmel til at  

 oppebære og inddrive arbejdsmarkedsbidrag, der forfalder til betaling efter  

 den 31. marts 1992.
 Enkelte virksomheder har imidlertid, uanset de nævnte forfalds- og  

 indbetalingsterminer, indbetalt sidste rate af arbejdsmarkedsbidraget  

 vedrørende 1991 inden EF-Domstolens dom vedrørende arbejdsmarkedsbidraget.
Retligt set må spørgsmålet om tilbagebetaling af sådanne indbetalinger før  

 dommen bedømmes på samme måde som andre beløb, der er indbetalt efter loven  

 om arbejdsmarkedsbidrag.
Udgangspunktet er derfor, som det fremgår af  

 lovforslagets bemærkninger, at staten ikke har pligt til at tilbagebetale  

 beløb, der er indbetalt inden dommen.
 Det kan imidlertid forekomme urimeligt, såfremt virksomheder, der har  

 indbetalt før forfaldstiden, ikke uden videre skal kunne beholde sidste rate  

 af arbejdsmarkedsbidraget på samme måde som alle de virksomheder, der har  

 ladet indbetaling afvente forfaldsdagens indtræden.
 Ud fra sådanne rimelighedsbetragtninger finder regeringen derfor, at der  

 bør tilvejebringes en særlig hjemmel til, at sådanne virksomheder får  

 tilbagebetalt indbetalte arbejdsmarkedsbidragsbeløb vedrørende sidste rate.
 Det foreslås derfor, at der i lovforslaget indsættes en bestemmelse,  

 hvorefter arbejdsmarkedsbidrag, der først forfalder efter den 31. marts 1992,  

 men som er indbetalt denne dato eller tidligere, tilbagebetales senest 1  

 måned efter lovens ikrafttræden.
Den foreslåede særlige tilbagebetalingsordning vedrører alene de nævnte  

 førtidige indbetalinger af arbejdsmarkedsbidrag vedrørende sidste rate og  

 berører således ikke alle øvrige indbetalinger af arbejdsmarkedsbidrag.
Her  

 må virksomhederne følge den fremgangsmåde, som lovforslaget lægger op til, og  

 anmelde deres krav over for told- og skatteregionen med henblik på, at Told-  

 og Skattestyrelsen og i sidste instans domstolene kan træffe afgørelse i  

 overensstemmelse med dansk rets almindelige regler om, hvorvidt der skal ske  

 tilbagebetaling.
 Det kan i øvrigt også tænkes, at nogle virksomheder har indbetalt sådanne  

 arbejdsmarkedsbidrag efter den 31. marts 1992. Det er ikke fundet nødvendigt  

 at medtage en særlig lovbestemmelse om tilbagebetaling af sådanne beløb, idet  

 det som nævnt følger af EF-Domstolens dom, at staten er uberettiget til at  

 opkræve eller oppebære disse beløb efter dommens afsigelse.
 Der kan også være grund til at anføre, at EF-dommen ikke medfører nogen  

 ændringer i forhold til de begunstigende dele af arbejdsmarkedsbidragsloven.  

 Udbetaling af bidragsgodtgørelse efter lovens § 17 (»negativ ambi«)  

 kræver således ikke tilvejebringelse af ny lovhjemmel hertil, ligesom der  

 fortsat kan ske udbetaling af for meget betalt arbejdsmarkedsbidrag i  

 forbindelse med reguleringer af forkerte bidragsafregninger for tiden før  

 oktober 1991.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Peder Sass (S) Stavad (S) Ove Fich (S) Jes Lunde (SF) Jens Thoft (SF) Bente  

 Juncker (CD) Aagaard (KF) Pernille Sams (KF) Peter Brixtofte (V) nfmd.  

Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Tillægsbetænkning afgivet af Skatteudvalget Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Herefter vil et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) stemme hverken  

 for eller imod lovforslaget ved 3. behandling.
 Et mindretal (Venstres, Det Konservative Folkepartis,  

 Centrum-Demokraternes og Kristeligt Folkepartis medlemmer af udvalget)  

 indstiller lovforslaget til vedtagelse i den affattelse, hvori det  

 foreligger efter 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse .
Mindretallet har ved betænkningsafgivelsen den 5. maj 1992 gjort opmærksom  

 på, at det er uansvarligt at afgive betænkning på et tidspunkt, hvor der  

 fortsat mangler svar på en række spørgsmål.
Mindretallet ønsker forud for 3.  

 behandling at anføre følgende:
 Ved afgivelsen af tillægsbetænkningen er der fortsat væsentlige uafklarede  

 spørgsmål, der efterlader et foruroligende, men tydeligt billede af lovsjusk.
Mange af regeringens svar på de udvalgsspørgsmål, der er stillet, er klart  

 utilfredsstillende eller direkte undvigende.
For eksempel fremgår det af  

 besvarelsen af spørgsmål 129, at lovforslaget i forbindelse med vurderingen  

 af dets eventuelle lovmedholdelighed i forhold til EF-retten ikke har været  

 forelagt Udenrigsministeriet til vurdering.
Af andre besvarelser, bl.a.  

 besvarelsen af spørgsmål 130, fremgår, at regeringen ikke har den fjerneste  

 mening om, hvor mange virksomheder der vil rejse krav om tilbagebetaling af  

 ambi, endsige hvilke beløb staten vil blive dømt til at udrede.
Det er heller ikke under udvalgets arbejde med lovforslaget lykkedes at  

 formå regeringen til at fremkomme med blot antydningen af et skøn over,  

 hvilke administrative udgifter lovforslaget vil medføre.
Det er således  

 absolut muligt, at Folketinget med åbne øjne her vedtager en lovgivning, der  

 dels er stridende mod EF-retten, dels har omfattende ikkeforudsete økonomiske  

 konsekvenser, ligesom det meget vel kan tænkes, at der ved domstolene og de  

 administrative myndigheder vil opstå ekstreme besværligheder ved  

 retsanvendelsen.
 Baggrunden for lovforslaget er som bekendt EF-Domstolens dom af 31. marts  

 1992, der fastslog, at loven om arbejdsmarkedsbidrag er i strid med  

 EF-retlige regler.
På denne baggrund anførte skatteministeren ved fremsættelsen den 3. april  

 d.å., at lovforslaget skal fastsætte nærmere regler for behandlingen af  

 ansøgninger om tilbagebetaling af betalte ambibidrag.
Den lovtekniske  

 fremgangsmåde, regeringen valgte, består i en henvisning til dansk rets  

 almindelige regler, jf. lovforslagets § 1.
Af bemærkningerne til lovforslaget fremgår ikke, hvilke retsregler  

 regeringen har haft i tankerne ved sin henvisning til dansk rets almindelige  

 regler.
Under udvalgsbehandlingen er det oplyst, at spørgsmålet om  

 tilbagesøgning af uretmæssigt opkrævede afgifter ikke er nærmere lovreguleret  

 i dansk ret.
Af besvarelsen af udvalgsspørgsmålene 63 og 65 fremgår, at  

 henvisningen til »dansk rets almindelige regler« således reelt er  

 en anmodning fra Folketinget til domstolene om at løse det problem, staten er  

 blevet påført som følge af regeringens ansvarsløse optræden, da  

 arbejdsmarkedsbidraget i 1987, mod Fremskridtspartiets advarsler, blev  

 vedtaget.
Som det vil erindres, gjorde ikke kun Fremskridtspartiet, men også  

 Handelskammeret og andre i 1987 regeringen tydeligt opmærksom på, at  

 ambibidraget kunne være stridende mod EF-retten.
Alligevel blev lovgivningen  

 om dette bidrag hastet igennem på ganske få dage og med et helt  

 utilstrækkeligt udvalgsarbejde som baggrund.
Det står i dag fast, at  

 regeringen fortiede forhold af væsentlig betydning over for Folketinget, og  

 der behandles i den anledning i Folketinget for tiden et forslag om  

 tiltalerejsning ved Rigsretten mod skatteminister Anders Fogh Rasmussen.
Med disse forhold som baggrund forekommer det for det første meget  

 utilfredsstillende, at regeringen med støtte af et snævert flertal reelt har  

 valgt at opgive at rydde op efter sig i sagen om de uretmæssige  

 ambiopkrævninger.
Dernæst er det yderligere utilfredsstillende, at regeringen  

 ikke har bestræbt sig på at udforme loven således, at der i det mindste er  

 fastlagt principper, domstolene kan holde sig til.
Situationen er reelt den,  

 at det politiske flertal er kørt fast i ambisagen og nu blot beder til, at  

 domstolene kan rede trådene ud.
De højesteretsafgørelser, der er henvist til i besvarelsen af  

 udvalgsspørgsmål 52, er ikke meget i overensstemmelse med regeringens  

 synspunkter, i alt fald ikke for den overvejende del af det helt ubestemte  

 antal retssager, der nu kan forventes rejst.
Det må forbavse, at regeringen  

 har så dårlig en sag, at den kun kan påberåbe sig retsafgørelser, der fører  

 til det modsatte resultat af det, regeringen ønsker.
Den ene af de domme, regeringen henviser til (højesteretsdommen fra 1952),  

 lagde afgørende vægt på, at den pågældende virksomhed havde opnået en højere  

 pris for sine varer, der nøje modsvarede de af Landbrugsministeriet med  

 urette opkrævede afgifter.
I de talrige sager, der vil blive rejst med krav  

 om tilbagebetaling af ambibidrag, vil virksomhederne tværtimod i betydeligt  

 omfang kunne dokumentere, at de netop ikke har været i stand til at overvælte  

 ambibidraget på efterfølgende omsætningsled.
Højesteretsdommen peger således  

 klart i retning af, at staten bør tabe langt størstedelen af de retssager,  

 der rejses.
Også den anden dom, skatteministeren henviser til (højesteretsdommen fra  

 1965), fastslog, at Landbrugsministeriet måtte tilbagebetale uretmæssigt  

 opkrævede afgifter i det omfang, den pågældende virksomhed ikke kunne antages  

 at have opnået dækning i efterfølgende omsætningsled.
Endelig bygger også  

 højesteretsdommen fra 1970 på tilsvarende præmisser.
 Sammenfattende kan højesteretspraksis tages som udtryk for den  

 retstilstand, at uretmæssigt opkrævede afgifter skal tilbagebetales,  

 medmindre det godtgøres, at den, der har betalt afgiften, faktisk har  

 overvæltet afgiften på efterfølgende omsætningsled.
Der er altså intet i de retsafgørelser, regeringen påberåber sig, der kan  

 tages som udtryk for, at staten generelt skulle kunne regne med frifindelse i  

 de talrige sager, der vil blive rejst.
Uanset om antallet af sager bliver  

 fire-, fem- eller sekscifret, taler alle faktiske og retlige forhold for, at  

 staten vil blive dømt i meget stort omfang.
 Et administrativt, retsplejemæssigt og provenumæssigt kaos kan forudses.  

 Regeringen og dens flertal vil ikke indse dette.
På den baggrund, der her er anført, er det yderst kritisabelt og helt  

 uforståeligt, at regeringen ikke har villet følge opfordringer fra  

 erhvervslivet, herunder ikke mindst fra Handelskammeret, om at indgå i en  

 dialog med erhvervslivet om at finde holdbare løsninger, måske baseret på  

 kompromismodeller, der kunne have fungeret i det mindste rimeligt  

 tilfredsstillende for de berørte virksomheder.
Den åbne indbydelse til  

 dialog, som Handelskammeret lagde frem, har slet ikke haft regeringens  

 interesse, jf. den fornærmede besvarelse af udvalgets spørgsmål 44  

 »Forhandlinger med Handelskammeret ... kan regeringen selvsagt ikke gå  

 ind i«.
 Regeringen har i stedet muret sig inde i sit lovgivningstekniske  

 elfenbenstårn, hvor dramatiske fejl kaldes »at tage chancer«, store  

 fejl kaldes »at rydde op«, og mindre fejl er hverdagskost.
En meget lang række øvrige eksempler på ufyldestgørende besvarelser af  

 udvalgsspørgsmål kunne fremdrages.
Besvarelsen af udvalgets spørgsmål 118 og  

 talrige andre besvarelser indeholder således ikke noget egentligt svar, men  

 alene helt indholdsløse udsagn eller cirkelslutninger.
Der er ikke  

 tilnærmelsesvis klart nok redegjort for administrative konsekvenser eller for  

 de byrder, erhvervslivet, dets rådgivere, domstolene og hele det  

 administrative system vil blive påført.
Fremskridtspartiet ønsker, så tydeligt det er muligt, at advare  

 Folketingets flertal mod at vedtage dette lovforslag.
Forslaget vil føre til  

 kaos, ikke kun på de få områder, det har været muligt af fremdrage i et  

 tillægsbetænkningsbidrag, men også på talrige andre forudsigelige og  

 ikkeforudsigelige områder.
Ambiskandalen ville i et normalt fungerende  

 parlamentarisk retssamfund føre til, at regeringen tog sin afsked.
Det er  

 rystende, at en skandale som denne her i landet tværtimod fører til, at  

 regeringen og dens håndgangne flertal blot yderligere forværrer og  

 komplicerer de selvskabte problemer gennem vedtagelsen af dette lovforslag.
