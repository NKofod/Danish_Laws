Nr BTB 35 Betænkning over Forslag til folketingsbeslutning om en miljøstøtteordning  

 for Østlandene   

 Nr B 35 1989-90, 1. samling Afgivet af Miljø- og Planlægningsudvalget Afgivet: 19900131 Udvalget har behandlet beslutningsforslaget i en række møder og har herunder stillet spørgsmål til miljøministeren, som denne har besvaret skriftligt.
 Miljøministeren har om den danske støtte til Østlandene oplyst følgende:
 Regeringen har besluttet at ville støtte reformprocesserne i Østeuropa  

 inden for en indikativ ramme på 300 mio. kr. fordelt over 3 år fra 1989 til  

 91 svarende til 100 mio. kr. pr. år.
Til grund for regeringens beslutning lå det til Folketingets medlemmer den  

 4. oktober 1989 fremsendte notat: »Vestlig støtte til reformprocessen i  

 Østlandene med særligt henblik på Polen og Ungarn: Mulige danske  

 initiativer«.
Det tilkendegives heri, at på baggrund af de meget store  

 belastninger af miljøet i de østeuropæiske lande bør det ved ydelsen af dansk  

 støtte generelt sikres, at denne gives med henblik på investeringer, som  

 fremmer en miljømæssigt forsvarlig udvikling.
Ved udgangen af 1989 er de første 50 mio. kr. blevet bevilget.
Bevillingen  

 er fordelt med 40 mio. kr. til den etablerede Investeringsfond for Østlandene  

 (IØ-fonden) og 10 mio. kr. til den såkaldte Østlandepuljen.
 IØ-fonden skal virke i et nært administrativt samarbejde med  

 Industrialiseringsfonden for Udviklingslandene (IFU) og skal medvirke ved  

 etableringen af joint ventures i Østlandene i samarbejde med danske  

 virksomheder.
Østlandepuljen er afsat til iværksættelse af en række projektforslag,  

 herunder rådgivning inden for bl.a. miljø, arbejdsmiljø, energi, landbrug og  

 uddannelse.
Puljen administreres af Det Interministerielle Østlandeudvalg  

 (IMØ-udvalget), der tager stilling til finansiering af støtteprojekter, der  

 opfylder den overordnede målsætning for de danske initiativer.
 Hertil kommer etableringen af en investeringsgarantiordning, således at  

 virksomheder hjemmehørende i Danmark inden for en beløbsramme på 1 mia. kr.  

 vil kunne få garanti mod tab som følge af politiske risici i forbindelse med  

 investeringer i Østlande.
Ud over de nationalt etablerede støtteordninger arbejder regeringen i  

 nordisk regi, hvor Nordisk Ministerråd (miljøministre) den 13. november 1989  

 principgodkendte et forslag om etablering af et nordisk risikokapitalselskab  

 med en grundkapital på 342 mio. dkr., som særlig skal finansiere joint  

 ventures og lignende nordiske projekter i Østeuropa.
Projekter med  

 miljøeffekter for Norden vil blive orienteret.
Forslaget vil blive forelagt  

 som ministerrådsforslag ved Nordisk Råds session i Reykjavik i februar-marts  

 1990.
 I øvrigt vil Nordisk Investeringsbanks eksisterende  

 projektinvesteringslåneordning kunne anvendes til finansiering på  

 kommercielle vilkår af miljøinvesteringer i Østeuropa.
 På europæisk plan koordineres de vestlige landes støtteindsats i forhold  

 til Østeuropa gennem den såkaldte G-24-gruppe, der omfatter de 24 OECD-lande  

 inklusive EF-landene.
G-24-samarbejdet omfatter flere initiativer.
Et af disse er en støtteplan  

 for Polen og Ungarn, hvor der skal afsættes 600 mio.
ECU eller ca. 4,8 mia.  

 dkr.
Miljøministeriet er repræsenteret i G-24-koordinationsgruppen vedrørende  

 miljø. I denne gruppe har ministeriet indflydelse på retningslinjerne for  

 tildeling af midler til projekter til Polen og Ungarn.
Under de forberedende  

 møder er der opnået forståelse for de danske synspunkter om vigtigheden af,  

 at der indarbejdes miljøaspekter og miljøvurderinger i samtlige projekter,  

 der støttes.
 Kommissionen har engageret to europæiske konsortier af rådgivningsfirmaer,  

 hvor danske firmaer er repræsenteret, til at forestå det praktiske arbejde  

 med at bedømme projektforslags egnethed samt føre kontrol med de godkendte  

 projekters gennemførelse.
 Miljøministeriets repræsentant har været i Polen med Kommissionens  

 Fact-Finding-Mission med henblik på at identificere egnede projekter, det vil  

 bl.a. sige miljøprojekter, og deltog på samme måde den 22.-26. januar 1990 i  

 Ungarn.
Endelig kan nævnes, at det på Det Europæiske Råds møde i Strasbourg den  

 8.-9. december 1989 godkendtes i princippet at oprette Den Europæiske Bank  

 for Genopbygning og Udvikling.
Der stiles mod en grundkapital på 10 mia.
ECU.
Som det fremgår, er der i de forskellige regier, som Danmark er involveret  

 i, tilvejebragt en række finansieringskilder og støtteordninger.
For at kunne  

 udnytte disse har Miljøministeriet derfor intensiveret det bilaterale  

 miljøsamarbejde med de østeuropæiske lande med henblik på konkret rådgivning  

 og vejledning, kortlægning af behov for forureningsbekæmpende indsats,  

 udformning af konkrete projekter og formidling af kontakter til vestlige  

 (danske) virksomheder.
 Miljøministeriet drøftede således i november 1989 med de polske  

 myndigheder bl.a. undervisning inden for miljø- og energiområdet.  

 Energistyrelsen, Undervisningsministeriet og Miljøstyrelsen er for øjeblikket  

 ved at udarbejde forslag til, hvorledes sådanne projekter kan etableres.
 Miljøstyrelsen er endvidere i samarbejde med Energistyrelsen ved at  

 forberede et energi- og miljøseminar i Danmark om den polske energisituation.
 I forbindelse med den polske vicemiljøminister Henryk Slotas besøg i  

 København den 9. januar 1990 blev det aftalt at intensivere miljøsamarbejdet  

 mellem Polen og Danmark bl.a. gennem en fælles miljøaftale med henblik på  

 generel informationsudveksling og initiativer til projekter primært om  

 organisationsopbygning, luftforurening, spildevand og affald.
 En aftale forventes underskrevet i løbet af kort tid, og det overvejes i  

 den forbindelse i ministeriet at tilbyde polakkerne et udlån af en gruppe  

 »eksperter« fra ministeriet.
I september 1989 blev det i forbindelse med miljøministerens besøg i DDR  

 besluttet at intensivere den vedtagne arbejdsplan inden for rammerne af den  

 eksisterende miljøaftale fra 1985. Arbejdet inden for denne ekspertkomite  

 forløber planmæssigt med et til to møder årligt.
Fra DDR's side har der været  

 stor interesse for samarbejde med Danmark vedrørende forureningsbekæmpelse  

 fra energiproduktion.
Endelig er der på styrelses- og virksomhedsniveau  

 oprettet kontrakter mellem Danmark og DDR.
Miljøministeriet var i december 1989 med en delegation fra  

 Udenrigsministeriet i Ungarn med henblik på at identificere projekter.
De  

 ungarske miljømyndigheder gav udtryk for ønsket om besøg af en dansk  

 miljøerhvervsdelegation.
Et sådant besøg, hvori deltager repræsentanter for  

 Miljøministeriet, forberedes i øjeblikket og forventes at skulle finde sted  

 den 7.-12. februar 1990.
Endvidere arbejdes der ihærdigt på i internationalt konventionsarbejde at  

 nedbringe forureningen fra Østlandene.
Det gælder Helsingforskonventionen  

 (vedrørende beskyttelse af havmiljøet i Østersøen), Genevekonventionen  

 (vedrørende langtransporteret grænseoverskridende luftforurening),  

 Pariskonventionen (vedrørende forhindring af landbaseret forurening af  

 Nordsøen med videre) og Nordsøkonferencerne.
De meget vidtgående beslutninger inden for Helsingfors- og  

 Genevekonventionen og Nordsøkonferencen 1987-88 om en halvering af landenes  

 belastning af havområderne og væsentlig reduktion af luftforurening vil blive  

 gennemført inden 1995. Det danske konventionsarbejde søger at holde landene  

 fast på de fælles beslutninger.
For tiden er det derfor næppe formålstjenligt  

 eller særlig realistisk at søge tilslutning til yderligere initiativer inden  

 for konventionsområdet.
Det kan ligeledes oplyses, at Pariskonventionen på dansk initiativ har  

 foreslået DDR og Tjekkoslovakiet at tiltræde konventionen.
Herudover deltager  

 DDR som observatør på den 3. Nordsøkonference.
Endelig bemærkes, at Miljøministeriet overvejer, om der er mulighed for  

 gennem en 3-års-periode at yde en økonomisk støtte til den internationale  

 naturbeskyttelsesunion IUCN's særlige program for Østeuropa.
IUCN er en  

 organisation, der som medlemmer har både regeringer, statslige og  

 forskningsmæssige institutioner samt internationale og nationale  

 interesseorganisationer.
Et økonomisk bidrag til IUCN's Østeuropaprogram vil  

 have et dobbelt formål, nemlig at medvirke til, at både  

 interesseorganisationer og de naturbeskyttelsesmæssige aspekter, som ellers i  

 den aktuelle situation risikerer ikke at komme i betragtning, bliver  

 inddraget i miljøarbejdet i Østlandene.
Ungarn har i øvrigt for nylig  

 tiltrådt Europarådskonventionen om beskyttelse af vilde dyr og planter samt  

 naturlige levesteder (Bernkonventionen), og Polen forventes at ratificere  

 denne konvention i løbet af relativt kort tid.
Det er på denne baggrund regeringens opfattelse, at der såvel nationalt  

 som på nordisk og europæisk plan er tilvejebragt en række betydningsfulde  

 finansieringskilder og støtteordninger, som tilsammen løber op i  

 milliardbeløb, og som vil kunne bruges til at fremme en miljømæssigt  

 forsvarlig udvikling.
Det er derfor efter regeringens opfattelse nu opgaven  

 at komme i gang med den konkrete indsats i Østeuropa for at rette op på  

 miljøproblemerne.
Det drejer sig i første omgang om konkret rådgivning og  

 vejledning af de nationale myndigheder med hensyn til opbygning af miljølove  

 og en miljøorganisation, om kortlægning af behovet for forureningsbekæmpende  

 indsats, udformning af konkrete projekter og formidling af kontakter til  

 vestlige (danske) virksomheder.
 Det bør således nøje overvejes, om der konkret skal sættes ind med rene  

 miljøforanstaltninger som f.eks. rensningsanlæg, eller om nedslidningen af  

 det østeuropæiske energi- og produktionsapparat er så fremskreden, at det vil  

 være mere hensigtsmæssigt at sætte ind på genopbygning af dette på et  

 miljømæssigt forsvarligt grundlag.
Regeringen vil løbende følge udviklingen og behovet for støtte, herunder  

 vurdere omfanget af en særlig miljøstøtteordning for Østeuropa på op til 100  

 mio. kr. årligt i en 5-årig periode.
Regeringen vil inden udgangen af  

 folketingsåret 1989-90 give Folketinget en første status for samarbejdet med  

 Østlandene på miljøområdet.
Man bør imidlertid efter regeringens opfattelse gøre sig klart, at det  

 økonomiske bidrag, som Danmark ifølge sagens natur kan yde til finansieringen  

 af genopbygningen af Østeuropa og løsningen af miljøproblemerne er relativt  

 beskedent.
Den danske indsats bør derfor koncentreres på områder, hvor  

 knowhow og teknologi kan anvendes i vurderingen af genopbygningsprojekterne  

 generelt, således at man drager nytte af de erfaringer, vi har indhentet i  

 Danmark, og sikrer, at genopbygningen ikke medfører forøgede  

 forureningsproblemer.
 Herefter indstiller et flertal (udvalget med undtagelse af  

 Fremskridtspartiets medlem) forslaget til vedtagelse med de af  

 flertallet stillede ændringsforslag.
Flertallet finder det nødvendigt med en dansk indsats for bedre miljø også  

 i Østeuropa.
Den økologiske trussel i Østeuropa er stor og miljøødelæggelsen  

 omfattende.
Det er derfor på høje tid, at der træffes foranstaltninger til  

 sikring af miljøet i denne del af Europa.
En aktiv dansk indsats vil ikke bare gavne miljøet, men samtidig give nye  

 muligheder for danske virksomheder.
Dansk industri og rådgivningsvirksomhed  

 kan deltage aktivt i de projekter m.v., der kan igangsættes under  

 miljøstøtteordningen.
 Flertallet ønsker miljøstøtteordningen etableret pr. 1. januar 1991,  

 således at der årligt i en 5-årig periode afsættes op til 100 mio. kr.  

 Flertallet erklærer sig fremtidig villig til inden ordningens ikrafttræden at  

 medvirke til at fremskaffe dækning for udgifterne ved støtteordningens  

 gennemførelse.
Ordningen administreres af Miljøministeriet, der bistås af en rådgivende  

 miljøkomite.
Flertallet lægger vægt på, at ordningen administreres således,  

 at der tages hensyn til den øvrige internationale indsats på området.
Med  

 henblik på ordningens ikrafttræden pr. 1. januar 1991 nedsættes den  

 rådgivende komite pr. 1. juli 1990.
 Et mindretal inden for flertallet (Socialistisk Folkepartis medlemmer af  

 udvalget) finder, at ordningen burde træde i kraft den 1. juli 1990, og har  

 erklæret sig rede til at tilvejebringe de fornødne midler hertil inden for  

 finanslovens rammer samt om nødvendigt ved pålæg af afgifter på kapitel  

 5-godkendelser.
For så vidt angår komiteens sammensætning finder mindretallet, at behovet  

 for ændringer og udbygninger af Østlandenes energisystemer tilsiger, at de  

 folkelige organisationer og institutioner, der beskæftiger sig med vedvarende  

 energi, får sæde i komiteen.
Mindretallet har forstået flertallet således, at  

 begrebet grønne organisationer også omfatter de nævnte organisationer og  

 institutioner for vedvarende energi.
Et andet mindretal inden for flertallet (Centrum-Demokraternes medlem af  

 udvalget) vil endvidere pege på, at midlerne til støtteordningen primært bør  

 komme via omprioriteringer inden for Miljøministeriets budgetter.  

 Mindretallet beklager i øvrigt, at det ikke er politisk muligt at gennemføre  

 forslaget til igangsættelse allerede i indeværende år.
Af hensyn til danske  

 industrivirksomheders og rådgivningsvirksomheders konkurrenceevne over for  

 udenlandske virksomheder ville en tidlig igangsættelse af fonden have været  

 væsentlig.
Mindretallet ville derfor have været indstillet på at finde de  

 fornødne midler inden for finanslovens miljømæssige rammer.
 Et mindretal (Fremskridtspartiets medlem af udvalget) kan ikke  

 støtte, at der oprettes en særlig miljøstøtteordning for Østlandene med et  

 årligt tilskud på 100 mio. kr. løbende i en femårig periode.
 Nu har de kommunistiske regimer i 40 år brugt en stor del af deres  

 økonomiske ressourcer på at opruste militært i form af angrebsvåben og  

 -styrker på bekostning af befolkningens levestandard og i særdeleshed på  

 bekostning af miljøet.
 Når disse gamle kommunister nu pludselig inden for de sidste tre måneder  

 angiver, at de er blevet demokrater, så vil et flertal i Folketinget i en  

 form for østeuropæisk hysteri pludselig til at betale Østlandenes 40 år gamle  

 forurening uden at stille nogen som helst betingelser i form af krav om  

 kraftige militære nedskæringer.
 I denne fuldstændig ukritiske gavebodsmentalitetsholdning, som overgår  

 selv Frelsens Hær, der trods alt har et spinkelt håb om, at modtagerne til  

 gengæld for ydelsen vil bekende sig til den kristne tro og derfor blive bedre  

 mennesker, vil et flertal i Folketinget kaste 500 mio. kr. i grams til en  

 flok gamle kommunister, der påstår, at de er blevet demokrater i løbet af tre  

 måneder.
 Disse selvbestaltede almisseuddelinger sker på trods af de kendsgerninger,  

 at befolkningerne i Østeuropa først og fremmest har brug for mad og bedre  

 levevilkår.
 Miljøministeren ønsker at optræde som en miljøpolitisk Florence  

 Nightingale for lånte fjer, idet det ikke er ubekendt, at Danmark i forvejen  

 skylder 300 mia. kr. til udlandet.
Hvis de danske miljøfirmaer ønsker at afsætte deres miljørigtige varer til  

 Østlandene, så er de meget velkommen til dette, og der vil i den forbindelse  

 formentlig blive tale om byttehandler, f.eks. kul for miljøteknologi.
Ifølge  

 Industrirådet er der ikke den store interesse hos de danske miljøfirmaer for  

 sådanne afsætninger.
Fremskridtspartiet finder det helt urimeligt, hvis miljøministeren vil til  

 at betale miljøstøtten til Østeuropa enten ved optagelse af nye danske lån  

 eller endnu værre i form af nye miljøafgifter, som vil blive pålagt danske  

 erhvervsvirksomheder.
Det vil ligeledes være urimeligt, hvis miljøstøtten til  

 de gamle kommunister skal betales gennem en gødningsafgift pålagt den frie  

 danske bondestand, som i forvejen er hårdt ramt af miljøministerens tidligere  

 felttog.
 Fremskridtspartiet noterer sig, at miljøministeren er gået behændigt uden  

 om at foreslå beløbet dækket ind gennem reelle besparelser i Miljøministeriet  

 eller nedbringelser i ulandsbistanden.
 De gange, hvor miljøministeren har foreslået miljøafgifter, har  

 begrundelsen altid været, at beløbet skulle forbedre statsbudgettet.
 Fremskridtspartiet mener, at såfremt der ikke er dækning for udgifterne,  

 må vedtagelse af miljøstøtten betragtes som et brud på selve ånden i  

 finanslovforliget.
 Med disse ord skal mindretallet indstille forslaget til forkastelse.
Ændringsforslag Til teksten Af et flertal (S, KF, V, RV, CD og KRF), tiltrådt af et  

mindretal (SF):
 1) Nr. 1 affattes således:
»1. Der oprettes en særlig miljøstøtteordning for Østlandene, således  

 at der årligt i en 5-årig periode afsættes op til 100 mio. kr.  

 Støtteordningen etableres pr. 1. januar 1991.« Af et flertal (udvalget med undtagelse af FP):
 2) Nr. 3 affattes således:
»3. Støtteordningen administreres af Miljøministeriet, som bistås af  

 en rådgivende komite.
Komiteen nedsættes pr. 1. juli 1990 og sammensættes af  

 repræsentanter for bl.a.:
- Miljøstyrelsen, - Energistyrelsen, - Danmarks miljøundersøgelser, - de grønne organisationer, - Arbejderbevægelsens Erhvervsråd, - de rådgivende virksomheders organisationer og - Industrirådet.« 3) Nr. 4 udgår.
Bemærkninger Til nr. 1 Med ændringsforslaget tilsigtes at afpasse støtteordningens omfang til det  

 konstaterede behov inden for et beløb på op til 100 mio. kr. pr. år.
Samtidig  

 tilsigter ændringsforslaget at opnå størst mulig fleksibilitet ved  

 finansieringen af støtteordningen.
Endvidere fastsættes støtteordningens  

 ikrafttræden til 1. januar 1991, hvorved der sikres den fornødne tid til i  

 samarbejde med de østeuropæiske myndigheder at tilvejebringe et kvalificeret  

 grundlag for støttemidlernes anvendelse.
Til nr. 2 og 3 Med ændringsforslagene præciseres, at støtteordningen administreres under  

 miljøministerens ansvar og med bistand fra en rådgivende komite.
