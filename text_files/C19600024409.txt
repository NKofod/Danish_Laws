 Vedlagt fremsendes nogle eksemplarer af udenrigsministeriets  

 bekendtgørelse af 7. juni 1960 vedrørende den i Haag den 1. marts 1954  

 vedtagne konvention angående civilprocessen, (Lovtidende C nr. 33).
 Konventionen er indtil nu foruden af Danmark ratificeret af Belgien,  

 Finland, Frankrig, Holland, Italien, Luxembourg, Norge, Schweiz, Sverige,  

 Forbundsrepublikken Tyskland samt Østrig.
 I forholdet mellem de stater, der har ratificeret konventionen, træder  

 denne i stedet for Haagercivilproceskonventionen af 17. juli 1905, jfr.  

 konventionens art. 29. Iøvrigt forbliver konventionen af 1905 i kraft, og de  

 i henhold til denne konvention indgåede særaftaler er gældende i samme omfang  

 som hidtil.
 Konventionen har i det væsentlige samme indhold som konventionen af 1905.  

 Man henleder dog opmærksomheden på følgende ændringer:
 Danmarks ratifikation af konventionen er sket med forbehold om, at Danmark  

 modsætter sig direkte forkyndelse og besørgelse af retsanmodninger i henhold  

 til art. 6 og 15 ved fremmede diplomatiske eller konsulære repræsentanter.  

 Dette forbehold har dog ingen indflydelse på den mellem Danmark og Sverige  

 ved deklaration af 12. marts 1912 trufne overenskomst om ret for diplomatiske  

 og konsulære tjenestemænd til at foretage forkyndelser.
 Om fremgangsmåden ved fremsættelse af anmodninger i henhold til  

 Haagercivilproceskonventionerne henvises til justitsministeriets  

 bekendtgørelse nr. 167 af 20. maj 1932, der finder tilsvarende anvendelse i  

 forhold til de stater, der har ratificeret konventionen af 1954, dog med de  

 af denne følgende ændringer.
 Med hensyn til indbyrdes retshjælp mellem Danmark og Forbundsrepublikken  

 Tyskland og mellem Danmark, Norge og Sverige henvises i øvrigt til  

 justitsministeriets cirkulærer nr. 27 af 3. marts 1955 og nr. 160 af 14.  

 november 1958.
 Justitsministeriet, den 14. november  

 1960.
P.M.V.
Vilhelm Boas.
/P.
Christensen.
(Til domstolene, overpræsidenten i København,  

 rigsombudsmanden på Færøerne og amtmændene).
