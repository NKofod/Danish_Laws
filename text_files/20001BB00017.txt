Fremsat den 11. oktober 2000 af  

 Anni Svanholt (SF) og Jes Lunde (SF) Forslag til folketingsbeslutning om naturgenopretning af Gudenåen Folketinget opfordrer regeringen til at gennemføre  

 naturgenopretning af Gudenåen efter følgende  

 retningslinjer:
 1.	Udarbejdelse af beslutningsgrundlag for etablering af fisk- og  

 faunapassage i hele Gudenåsystemet og dermed retablering af  

 indvandringsmuligheder samt gyde- og opvækstområder for fisk.
 2.	Etablering af fri passage ved Tange Sø og Tangeværket,  

 idet fisk- og faunapassage prioriteres højere end elproduktion  

 på Tangeværket, mens der samtidigt tages hensyn til de rekreative  

 værdier og andre interesser, der er tilknyttet den 80 år gamle  

 kunstige sø, Tange Sø.
 3.	Udgifterne til naturgenopretningen finansieres af staten og de  

 berørte amter.
 4.	Der tages initiativ til etablering af en »Gudenåfond« til  

 naturgenopretning af Gudenåen.
Bemærkninger til forslaget Dette beslutningsforslag er på  

 nær en ændring i bemærkningerne, punkt 2 en  

 genfremsættelse af beslutningsforslag nr.
B 167 fra  

 folketingsåret 1999-2000, se Folketingstidende, tillæg A s. 8220  

 og 8226.
Danmark har udviklet sig til en mosaik af større  

 eller mindre områder med særlige naturområder og er i  

 høj grad påvirket af, at det arealmæssigt er et  

 landbrugsland, der i stigende grad er yderligere fraktioneret af især  

 trafikforbindelser og erhvervsområder udlagt med større eller  

 mindre omtanke.
Danmarks natur og miljø er fortsat sårbart  

 på trods af foretagne og igangværende naturgenopretningsprojekter  

 og andre indsatser mod fortidens synder.
For at sikre den biologiske  

 mangfoldighed og dermed leve op til Danmarks internationale forpligtelser i  

 biodiversitetskonventionen, Ramsarkonventionen og f.eks.
EU's habitatdirektiv  

 er det derfor nødvendigt at skabe sammenhængende  

 naturområder og biologiske korridorer.
Etablering af  

 sammenhængende naturområder og korridorer blev også  

 fremhævet i april 1999 i forbindelse med OECD s miljøvurdering  

 af Danmark.
Danmarks åforløb og sammenhængende  

 søsystemer udgør et vigtigt element heri.
 Gudenåen er Danmarks næststørste  

 vandsystem og er samtidig det mest varierede danske vandsystem, som  

 spænder fra en rigdom af kildeudspring til en rigtig flodmunding.
 Den største opstemning og dermed barriere for fisk-  

 og faunapassage i Gudenåsystemet er ved Tangeværket, hvis  

 koncession til elproduktion udløber den 8. januar 2001.
Den nødvendige revision af lovgrundlaget  

 (1918-loven) for Tangeværkets virke bør imidlertid samtidig  

 følges af en plan for, hvordan de resterende opstemninger kan  

 afbødes eller eventuelt fjernes og om, hvorvidt der alle steder er  

 yderligere behov for genopretning af hensyn til vandgennemstrømning og  

 fisk- og faunapassage.
Også dér hvor der allerede er foretaget  

 forsøg og investeringer i sådanne projekter med henblik på  

 en samlet vurdering af indsatsen.
Amter og kommuner har investeret betydelige midler i  

 rensning af spildevandet til Gudenåen.
Staten har desuden investeret i  

 naturgenopretning i Gudenåens opland og  

 afstrømningsområder, herunder retablering af fisk- og  

 faunapassage ved nogle af de menneskeskabte opstemninger af Gudenåen.  

 Der er behov for en samlet vurdering af indsatsen, og hvordan den kan  

 optimeres.
 Ved fremsættelse af beslutningsforslaget håber  

 forslagsstillerne at kunne bidrage til en offentlig debat om Gudenåens  

 fremtid og afklaring af, hvilken løsning der kan sikre fisk- og  

 faunapassage ved Tangeværket.
Bemærkninger til forslagets enkelte punkter Punkt 1 Gudenåkomiteen vurderede i december 1998, at de seks  

 vigtigste opstemninger, hvor der stadig ikke er tilfredsstillende  

 fiskepassage, er:
Hadsten Lilleå ved Løjstrup Dambrug, Gudenå ved Tangeværket, Hinge Å ved Allinggård Kraftværk, Gudenå ved Silkeborg Papirfabrik, Gudenå ved Ry Mølle og Gudenå ved Vilholt Mølle.
 Danmarks Fiskeriundersøgelser henviser i notatet  

»Vurdering af de  

 fiskerimæssige forhold i Tange Sø og Gudenåen«  (jf. fødevareministerens  

 besvarelse af spørgsmål 172 i folketingsåret 1999-2000 fra  

 Udvalget for Fødevarer, Landbrug og Fiskeri, jf. (1999-2000) alm. del  

   bilag 739 og 631) desuden til opstemningerne ved Vestbirk  

 Vandkraftværk og Klostermølle, men medregner ikke opstemningerne  

 ved Vilholt Mølle, Allinggård Kraftværk eller  

 Løjstrup Dambrug.
 Faunapassager er søgt genskabt visse steder.  

 Parallelt med Folketingets behandling i folketingsåret 2000-01 af  

 Tangeværkets fremtidige situation ønsker forslagsstillerne et  

 beslutningsgrundlag for konkrete løsningsforslag for fisk- og  

 faunapassage ved Tangeværket og derudover en præsentation af  

 løsningsforslag for andre eksisterende opstemninger af  

 Gudenåen.
Punkt 2 Koncessionen til Tangeværkets elproduktion  

 udløber den 8. januar 2001. Miljø- og energiministeren har i  

 besvarelse af spørgsmål 402 og 405 i folketingsåret  

 1999-2000 fra Miljø- og Planlægningsudvalget (jf. (1999-2000)  

 alm. del   bilag 1047 og 1080, der er optrykt som bilag 1) gjort rede for  

 ministerens ønske om at bevare Tangeværket og Tange Sø og  

 samtidig vurdere naturgenopretningen på baggrund af bl.a. dagens  

 miljø- og naturlovgivning.
Ministeren har i besvarelserne endvidere  

 givet udtryk for, at ikke mindst økonomien i en optimeret  

 naturgenopretningsløsning gør, at en sådan prioriteres  

 lavere end hensynet til Tangeværkets fortsatte drift.
Fødevareministeren har derimod i dagbladet  

 Information den 19. april 2000 givet udtryk for, at naturgenopretningen ikke  

 bør underlægges andre hensyn, men at der bør rettes op  

 på tidligere tiders ensidige fokusering på økonomi og  

 effektivitet.
Fødevareministerens indlæg i dagbladet Information  

 den 19. april 2000 er optrykt som bilag 2.
 Forslagsstillerne vil ikke på nuværende  

 tidspunkt lægge sig fast på en endelig teknisk løsning af  

 den indlysende årsag, at et endeligt beslutningsgrundlag ikke  

 eksisterer endnu.
 Den endelige løsning forudsættes finansieret  

 af staten og Viborg Amt, hvoraf staten sikrer hovedparten.
Punkt 3 Forslagsstillerne forestiller sig en samlet  

 finansieringsmodel, jf. punkt 1, hvor staten bidrager sammen med de tre  

 Gudenåamter.
Med hensyn til statens bidrag foreslås  

 særbevillinger, således at de eksisterende  

 naturgenopretningsmidler ikke berøres.
Der er tværtimod et behov  

 for styrkelse af de naturgenopretningsmidler, som i dag udhules af Skjern  

 Å-projektet.
Punkt 4 Samtidig foreslås oprettelse af en fond finansieret  

 via indsamling af private midler til naturgenopretningsprojekter med  

 tilknytning til Gudenåen.
Disse midler skal supplere, men ikke erstatte  

 de offentlige midler og indgå som finansiering af mindre projekter,  

 herunder demonstrationsprojekter, der direkte eller indirekte vil have en  

 positiv forbedrende virkning på Gudenåen, dens opland og  

 afstrømningsområde.
Bilag 1 Miljø- og energiministerens besvarelse af  

 spørgsmål 402 og 405 fra Miljø- og  

 Planlægningsudvalget, jf.
MPU 1999-2000, alm. del bilag 1047 og  

 1080 Spørgsmål 402:
 Ministeren bedes kommentere henvendelsen af 15. marts 2000  

 fra Gudenåsammenslutningen-Lakseprojekt, jf. alm. del bilag 941.
 Svar:
 Jeg har forelagt spørgsmålet for Skov- og  

 Naturstyrelsen, der har oplyst følgende, som jeg kan henholde mig  

 til:
» Den præsenterede løsningsmodel vil bl.a.  

 medføre, at ungfisk af ørred og laks, de såkaldte smolt,  

 ledes uden om Tange Sø på vandringen til havet og undgår  

 således at passere gennem søen, hvor undersøgelser har  

 vist, at smolten udsættes for en stor dødelighed, da de ender  

 som føde for rovfisk og fugle.
Endvidere vil modellen medføre  

 et større indgreb i naturen omkring Tange Sø, bl.a. vil hele  

 Gudenåens vandføring i store dele af året blive ledt uden  

 om Tange Sø og Tangeværket (i disse perioder må driften af  

 værket indstilles), og sænkning af vandstanden i søen vil  

 medføre, at søens areal reduceres.
Gennemførelse af denne model vil medføre, at  

 der indledningsvis skal udføres en række undersøgelser,  

 der skal belyse konsekvenserne af især sænkning af vandstanden i  

 søen.
En sænkning af søens vandstand vil betyde  

 sænkning af grundvandstanden omkring søen, hvilket kan  

 medføre, at der sker sætningsskader på bygninger og  

 vejanlæg og tørlægning af boringer m.v.
Modellen er i 1998 overslagsmæssigt vurderet til 65  

 mio. kr.
Heri er formentlig ikke medregnet de evt. følgeskader, som en  

 sænkning af vandstanden i Tange Sø kan medføre.« Tangeværkets koncession udløber som  

 nævnt i henvendelsen den 8. januar 2001. Ifølge koncessionsloven  

 skal Folketinget tage stilling til ophævelse af loven.
Jeg har bedt  

 Skov- og Naturstyrelsen om sammen med Viborg Amt at overveje de forskellige  

 muligheder for den fremtidige drift af værket, idet jeg lægger  

 til grund, at løsningen skal indebære, at såvel  

 Tangeværket som Tange Sø bliver bevaret.
 Jeg har vanskeligt ved at se, at  

 Gudenåsammenslutningen Lakseprojekt s forslag kan tilgodese dette,  

 hvortil kommer, at omkostningerne herved må forventes at blive mindst  

 65 mio. kr.
 Spørgsmål 405:
 Ministeren bedes oplyse, hvilken procedure ministeren  

 agter at bruge i anledning af, at koncessionen for Gudenåcentralens  

 vandkraftværk udløber den 8. januar 2001, hvorved retsgrundlaget  

 for driften af Tangeværket bortfalder den 8. januar 2001.
 Svar:
Ifølge koncessionsloven fra 1918 gælder  

 Tangeværkets koncession i 80 år fra den dag, da værket blev  

 åbnet for drift, nemlig den 8. januar 1921, og loven bestemmer, at det  

 skal fastsættes ved lov, hvordan der skal forholdes med anlægget,  

 når koncessionen udløber.
Det vil sige, at Folketinget skal tage  

 stilling til den fremtidige drift.
 Værket bør i fremtiden være reguleret  

 efter den lovgivning, som i dag gælder på området, og som  

 ikke fandtes i 1918. Det vil i første række sige  

 vandløbsloven, naturbeskyttelsesloven og energiforsyningsloven.
Jeg agter derfor i begyndelsen af den kommende  

 folketingssamling at fremsætte et lovforslag, der sikrer dette og  

 ophæver 1918-loven.
Endvidere vil forslaget indeholde en midlertidig  

 forlængelse af koncessionen i en periode for at sikre den  

 fornødne tid til at træffe afgørelse om værkets  

 fremtidige drift.
Det er min tanke, at lovforslagets bemærkninger  

 derudover skal fastsætte visse overordnede rammer for de biologiske,  

 kulturhistoriske og rekreative hensyn, som bør tages i betragtning ved  

 Viborg Amts administrative fastsættelse af vilkårene som  

 vandløbsmyndighed og myndighed efter naturbeskyttelsesloven.
Bilag 2 Gudenåen bør genoprettes  

 Information 19. april 2000, 1. sektion side 11 Der er ingen grund til ikke at lære af sine fejl,  

 når det er så tydeligt, at de er blevet begået.
Jeg taler  

 her om sagen om Tangeværket og Gudenåen, som Information har  

 skrevet en række artikler om.
Det er tydeligt, at myndighederne begik  

 fejl, da Gudenåcentralen blev anlagt i 1920, for dengang blev der  

 først og fremmest tænkt på effektivitet og  

 økonomi.
Naturligvis er det beskæmmende, at den sidste laks  

 blev fanget i Gudenåen i 1927, og derfor må vi gøre noget  

 ved sagen.
Vi skal kort sagt genskabe Gudenåens rigdom.
Målet  

 må være at få ørreder og laks til igen at trives i  

 åen ved at få dens løb til at flyde så frit som  

 muligt.
Og målet må i det hele taget være generelt at  

 forbedre naturgrundlaget.
 Tangeværket spærrer for op- og nedgang af fisk  

 fra den nederste del af Gudenåen til Tange sø. Der er oprettet  

 en fisketrappe, men laks og ørreder har svært ved at finde og  

 benytte trappen.
I Fødevareministeriet arbejder vi på to  

 fronter for at gøre fiskenes liv i området bedre.
Den  

 langsigtede løsning for at forbedre ørredbestandens forhold og  

 den mulige genkomst af laks i åen kræver, at fiskene får  

 mulighed for at komme helskindet forbi Tangeværket og Tange sø  

 samt at der er egnede gydepladser.
Et godt bytte En af de attraktive langsigtede løsninger er at  

 lave et langt omløbsstryg.
Derved genskaber vi muligheden for, at ørreder og  

 laks kan nå op til deres naturlige gydepladser.
Samtidig vil de  

 små fisk, der søger mod havet, ikke blive ædt, som  

 tilfældet er i dag.
De er nemlig godt bytte for gedder og fugle,  

 når de langsommeligt trækker ned gennem Tange Sø.
Undersøgelser viser, at dødeligheden er  

 cirka 85 procent i søen.
Det lange omløbsstryg vil derudover  

 også betyde, at laksen vil få næsten optimale gyde- og  

 opvækstområder.
En yderligere positiv gevinst ved denne løsning er,  

 at der stort set ikke vil etableres søer i den nedre del af  

 Gudenåen.
Problemet med søerne er, at vandet står stille  

 og bliver mudret og fyldt med alger.
Vandmiljøet har det altså  

 skidt i disse søer.
 Eliminering af sødannelsen muliggør  

 derudover produktion af laks og ørred i åløbet neden for  

 Gudenåcentralen.
 Det er klart, at søer er vigtige for områdets  

 natur, og her er slet ikke tale om at ændre på eller  

 sløjfe de pragtfulde Silkeborgsøer   det er udelukkende i  

 området neden for Tange Sø, at problematikken er relevant.
Selv om jeg er varm fortaler for, at vi skal genskabe  

 rigdommene i Gudenåen med denne langsigtede løsning, mener jeg  

 dog også, at vi skal gøre noget nu og her.
Det kan nemlig nemt  

 komme til at tage flere år, inden der er fundet en endelig  

 løsningsmodel.
Indtil den er på plads, er vi nødt til at  

 forbedre situationen for fiskene med en kortsigtet løsning.
Jeg har  

 tænkt mig at kræve, at der kommer effektive gitre på  

 Tangeværkets turbiner, så småfiskene bliver beskyttet langt  

 bedre end i dag, hvor de bliver knust i turbinerne.
Værkets hidtidige  

 dispensation til at sætte utilstrækkelige gitre op skal  

 således inddrages.
Passage til småfiskene Effektive gitre giver dog kun mening, hvis der samtidig  

 laves en ordentlig passage til småfiskene, så de kan komme forbi  

 turbinerne   det kunne typisk være et rør.
 Der har været mange forslag fremme om forbedring af  

 passagen for fiskene.
Der er meget stor forskel på deres reelle  

 værdi for naturforholdene.
Til gengæld er der ikke den store  

 forskel i omkostningerne.
Forslagene ligger alle gennemgående i  

 størrelsesordenen 60-70 millioner kroner.
Det er mange penge, men  

 gevinsten kan også blive meget værd.
 Kort sagt: Gudenåen er potentielt et orgie for  

 ørreder og laks   og der er ingen grund til ikke at udnytte  

 potentialet.
Skriftlig fremsættelse Anni Svanholt (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om naturgenopretning  

 af Gudenåen.
(Beslutningsforslag nr.
B 17).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
