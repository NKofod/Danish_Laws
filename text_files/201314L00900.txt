Betænkning afgivet af Erhvervs-, Vækst- og Eksportudvalget den 27. maj 2014 Betænkning over Forslag til lov om registrerede socialøkonomiske virksomheder [af ministeren for børn, ligestilling, integration og sociale forhold (Manu Sareen)]:
1. Ændringsforslag Ministeren for børn, ligestilling, integration og sociale forhold har stillet 9 ændringsforslag til lovforslaget.
2. Udvalgsarbejdet Lovforslaget blev fremsat den 26. februar 2014 og var til 1. behandling den 18. marts 2014. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og ministeren for børn, ligestilling, integration og sociale forhold sendte den 20. december 2013 dette udkast til udvalget, jf.
ERU alm. del  bilag 115. Den 26. februar 2014 sendte ministeren for børn, ligestilling, integration og sociale forhold de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Advokaterne Foldschack & Forchhammer.
 Ministeren for børn, ligestilling, integration og sociale forhold har over for udvalget kommenteret de skriftlige henvendelser til udvalget.
Deputationer Endvidere har Advokaterne Foldschack & Forchhammer mundtligt over for udvalget redegjort for deres holdning til lovforslaget.
Spørgsmål Udvalget har stillet 4 spørgsmål til ministeren for børn, ligestilling, integration og sociale forhold til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af V og LA) indstiller lovforslaget til vedtagelse med de stillede ændringsforslag.
Et mindretal i udvalget (V og LA) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af ministeren for børn, ligestilling, integration og sociale forhold, tiltrådt af et flertal (udvalget med undtagelse af V og LA):
 1) I stk. 2 og 3 ændres »Ministeriet for Børn, Ligestilling, Integration og Sociale Forhold« til: »Erhvervsstyrelsen«.
[Administrationen af loven flyttes til Erhvervsstyrelsen] Til § 8 2) Stk. 2 affattes således:
»Stk. 2. En registreret socialøkonomisk virksomhed skal indsende årsrapport efter reglerne i årsregnskabsloven.« [Etablering af overensstemmelse med frister i årsregnskabsloven] Nyt kapitel 3) Efter kapitel 3 indsættes som nyt kapitel:
»Kapitel 01 Tilsyn § 01. Erhvervsstyrelsen fører tilsyn med fonde og andre selvejende institutioner, der er registreret som socialøkonomiske virksomheder efter denne lov, i det omfang de ikke er undergivet tilsyn efter 1) § 1, stk. 1, i lov om fonde og visse foreninger eller tilsyn som nævnt i samme lovs § 1, stk. 2, nr. 2, 6 eller 7, eller stk. 3, eller 2) § 1, stk. 1, eller § 2, stk. 2, i lov om erhvervsdrivende fonde eller tilsyn som nævnt i samme lovs § 3, stk. 1, nr. 3 eller 4, eller stk. 2.
Stk. 2. Ministeren for børn, ligestilling, integration og sociale forhold fastsætter efter forhandling med Erhvervsstyrelsen nærmere regler om tilsynet efter stk. 1.« [Indførelse af tilsyn med visse registrerede socialøkonomiske virksomheder, der ikke er undergivet andet tilsyn] Til § 11 4) I stk. 1 ændres »Ministeriet for Børn, Ligestilling, Integration og Sociale Forhold« til: »Erhvervsstyrelsen«.
[Administrationen af loven flyttes til Erhvervsstyrelsen] Til § 12 5) Efter »forhold skal« indsættes: »efter forhandling med Erhvervsstyrelsen«.
[Konsekvens af ændringsforslag nr. 1, hvor administrationen flyttes til Erhvervsstyrelsen] Til § 13 6) I stk. 1 indsættes efter »forhold kan«: »efter forhandling med Erhvervsstyrelsen«, og »ministeriet« ændres til: »ministeriet eller Erhvervsstyrelsen«.
[Konsekvens af ændringsforslag nr. 1, hvor administrationen flyttes til Erhvervsstyrelsen] Ny paragraf 7) Efter § 13 indsættes som ny paragraf:
»§ 02. Ministeren for børn, ligestilling, integration og sociale forhold kan efter forhandling med Erhvervsstyrelsen fastsætte regler om, at Erhvervsstyrelsen kan udstede afgørelser og andre dokumenter efter denne lov eller bestemmelser fastsat i henhold til denne lov uden underskrift, med maskinelt eller på tilsvarende måde gengivet underskrift eller under anvendelse af en teknik, der sikrer entydig identifikation af den, som har udstedt afgørelsen eller dokumentet.
Sådanne afgørelser og dokumenter sidestilles med afgørelser og dokumenter med personlig underskrift.
Stk. 2. Ministeren for børn, ligestilling, integration og sociale forhold kan efter forhandling med Erhvervsstyrelsen fastsætte regler om, at afgørelser og andre dokumenter, der udelukkende er truffet eller udstedt på grundlag af elektronisk databehandling, kan udstedes alene med angivelse af Erhvervsstyrelsen som afsender.« [Fravigelse af underskriftskrav for dokumenter udstedt af Erhvervsstyrelsen] Til § 14 8) I stk. 1 ændres »Ministeriet for Børn, Ligestilling, Integration og Sociale Forhold« til: »Erhvervsstyrelsen«, og i stk. 2 indsættes efter »forhold kan«: »efter forhandling med Erhvervsstyrelsen«.
[Konsekvens af ændringsforslag nr. 1, hvor administrationen af loven flyttes til Erhvervsstyrelsen. ] Til § 16 9) Paragraffen affattes således:
»§ 16. Afgørelser truffet af Erhvervsstyrelsen som tilsyns- eller registreringsmyndighed i henhold til denne lov eller bestemmelser fastsat i henhold til denne lov kan indbringes for Erhvervsankenævnet, senest 4 uger efter at afgørelsen er meddelt den pågældende.
Afgørelserne kan indbringes for domstolene uden først at være indbragt for Erhvervsankenævnet.
Stk. 2. Fastsættelse af fristforlængelse efter § 2, stk. 3, kan dog ikke indbringes for højere administrativ myndighed.« [Afgørelse truffet af Erhvervsstyrelsen kan indbringes for Erhvervsankenævnet] Bemærkninger Til nr. 1, 4-6 og 8 Med den foreslåede ændring gøres Erhvervsstyrelsen til registreringsmyndighed, således at en virksomheds registrering som socialøkonomisk virksomhed kan ske samme sted som registrering for at få cvr-nummer.
 Virksomhederne skal så kun henvende sig ét sted vedrørende registrering, og man kan udnytte Erhvervsstyrelsens store erfaring på området.
 Endvidere foreslås det, at ministeren for børn, ligestilling, integration og sociale forholds udstedelse af bekendtgørelser om lovens administration sker efter forhandling med Erhvervsstyrelsen.
Til nr. 2 Med den foreslåede ændring af § 8, stk. 2, gælder det, at en registreret socialøkonomisk virksomhed skal indsende årsrapporten efter reglerne i årsregnskabsloven.
 Ændringsforslaget indebærer, at de registrerede socialøkonomiske virksomheder uden ugrundet ophold efter godkendelsen af årsrapporten skal indsende den godkendte årsrapport til Erhvervsstyrelsen. Årsrapporten skal være modtaget i styrelsen senest 5 måneder efter regnskabsårets afslutning.
 Med ændringsforslaget sikres det, at der er overensstemmelse mellem frister i henholdsvis denne lov og årsregnskabsloven.
 Det skal bemærkes, at ministeren for børn, ligestilling, integration og sociale forhold efter drøftelse med Erhvervsstyrelsen efter § 12, nr. 1, i lovforslaget som fremsat kan fastsætte yderligere regler om indberetning af bl.a. årsrapporten.
Til nr. 3 Det følger af denne lovs § 4, at juridiske personer, der har eget cvr-nummer og er hjemmehørende her i landet eller i et andet EU-/EØS-land, med undtagelse af enkeltmandsvirksomheder og virksomheder etableret ved sameje kan registreres som socialøkonomiske virksomheder.
 Ovennævnte medfører således, at det er et krav for fonde og andre selvejende institutioner, at de har et cvr-nummer, før de kan være omfattet af denne lov, herunder det særlige tilsyn, som følger af dette ændringsforslag.
 Det følger af § 36 i lov om fonde og visse foreninger (fondsloven), at justitsministeren fører tilsyn med fonde, der er omfattet af denne lov.
 Det følger af fondsloven, at loven ikke omfatter fonde, med hvilke en kommune eller region har indgået aftale til opfyldelse af kommunens eller regionens forpligtelser i henhold til lov om social service og lov om dag-, fritids- og klubtilbud m.v. til børn og unge, såfremt fonden ikke varetager andre opgaver, jf. fondslovens § 1, stk. 2, nr. 2, selvejende institutioner, der som vilkår for godkendelse eller tilskud fra det offentlige er undergivet tilsyn og økonomisk kontrol af en offentlig myndighed efter anden lovgivning eller bestemmelser udstedt i henhold til anden lovgivning, jf. fondslovens § 1, stk. 2, nr. 6, og selvejende institutioner, hvis drift overvejende dækkes af statslige eller kommunale midler, og som er undergivet tilsyn af det offentlige, hvis det i institutionens vedtægter er fastsat, at det offentlige træffer bestemmelse om anvendelse af institutionens midler i tilfælde af dennes opløsning, jf. fondslovens § 1, stk. 2, nr. 7.
 Efter fondslovens § 1, stk. 3, kan fondsmyndigheden endvidere bestemme, at en fond, som på anden måde end efter denne lov er undergivet et vist statsligt, regionalt eller kommunalt tilsyn, helt eller delvis skal være undtaget fra loven.
 Det følger af ændringsforslag nr. 1 til 2. behandling af forslag til lov om erhvervsdrivende fonde (L 154), at Erhvervsstyrelsen fra den 1. december 2014 er fondsmyndighed for alle erhvervsdrivende fonde.
 Undtaget fra dette tilsyn er dog de erhvervsdrivende fonde, med hvilke en kommune eller region har indgået en aftale til opfyldelse af kommunens eller regionens forpligtelser i henhold til sociallovgivningen eller anden lovgivning, såfremt fonden ikke varetager andre opgaver af væsentligt omfang, jf. forslaget til lov om erhvervsdrivende fonde § 3, stk. 1, nr. 3, og erhvervsdrivende fonde, der som vilkår for godkendelse eller tilskud fra det offentlige er undergivet tilsyn og økonomisk kontrol af en offentlig myndighed efter anden lovgivning eller bestemmelser udstedt i henhold til anden lovgivning, jf. forslaget til lov om erhvervsdrivende fonde § 3, stk. 1, nr. 4.
 Efter den gældende lov om erhvervsdrivende fonde samt forslaget til lov om erhvervsdrivende fonde, jf. lovforslagets § 3, stk. 2, kan fondsmyndigheden endvidere bestemme, at en erhvervsdrivende fond, som på anden måde end efter denne lov er undergivet offentligt tilsyn og økonomisk kontrol, helt eller delvis skal være undtaget fra loven.
 Det skal endvidere bemærkes, at de erhvervsdrivende fonde, der har en erhvervsdrift af begrænset omfang eller en erhvervsdrift, der kun omfatter en uvæsentlig del af fondens samlede formue, ikke anses for at være erhvervsdrivende i henhold til lov om erhvervsdrivende fonde, jf. lovens § 1, stk. 3, og § 2, stk. 2, i forslag til lov om erhvervsdrivende fonde.
 Det følger af lov om erhvervsdrivende fonde § 3 og af § 4 i forslag til lov om erhvervsdrivende fonde, at Erhvervsstyrelsen i tvivlstilfælde afgør, om en fond er omfattet af lov om erhvervsdrivende fonde.
 Endvidere følger det af forslag til lov om erhvervsdrivende fonde (L 154), at en erhvervsdrivende fond ikke kan undtages fra loven, hvis stifter af fonden er tilsynsmyndighed, jf. lovforslagets § 3, stk. 2, 2. pkt.
Det foreslås i ændringsforslaget, at Erhvervsstyrelsen fører tilsyn med fonde og andre selvejende institutioner, der registreres som socialøkonomiske virksomheder, men som ikke omfattes af tilsynet efter lov om fonde og visse foreninger eller lov om erhvervsdrivende fonde eller et andet offentligt tilsyn.
Der er tale om et tilsyn, der på visse punkter minder om det tilsyn, som Erhvervsstyrelsen allerede fører med de erhvervsdrivende fonde.
 På grund af de pågældende socialøkonomiske fondes og selvejende institutioners strukturer, herunder deres størrelse, er der tale om en særligt tilpasset model for tilsynet med disse fonde og selvejende institutioner i forhold til de erhvervsdrivende fonde.
Begrundelsen for, at det skal være Erhvervsstyrelsen, der skal føre tilsyn med disse fonde og selvejende institutioner, er, at et tilsyn hermed kræver koordination mellem registrerings- og tilsynsmyndigheden.
Erhvervsstyrelsen har stor erfaring som registrerings- og tilsynsmyndighed for de erhvervsdrivende fonde.
Det findes derfor hensigtsmæssigt, at registreringen og tilsynet samles et sted, hvor der allerede er registrerings- og tilsynskompetence tilstede.
Regeringens ændringsforslag indebærer derfor, at Erhvervsstyrelsen bliver både registrerings- og tilsynsmyndighed for de socialøkonomiske virksomheder.
Med ændringsforslaget sikres det endvidere, at  fonde og andre selvejende institutioner, der registreres som socialøkonomiske virksomheder, men som ikke opfylder de kapitalkrav, der følger af lov om fonde og visse foreninger § 1, stk. 4 (1 mio. kr.), eller lov om erhvervsdrivende fonde § 31 (300.000 kr.), og som dermed ikke er omfattet af tilsynet i henhold til disse love, undergives offentligt tilsyn.
Et sådant offentligt tilsyn vurderes i praksis at ville kunne have en positiv betydning for sådanne socialøkonomiske virksomheders mulighed for  som en del af deres driftskapital  at opnå indtægter fra bl.a. private donorer, private eller offentlige fonde, offentlige støtteordninger, satspuljemidler m.v.
 Det følger af det foreslåede § 01, stk. 2, at ministeren for børn, ligestilling, integration og sociale forhold efter drøftelse med Erhvervsstyrelsen kan fastsætte regler om det særlige tilsyn, der er med fonde og andre selvejende institutioner, der er omfattet af stk. 1. Disse fonde og selvejende institutioner skal således ikke være underlagt samme tilsyn, som følger fonde, der er omfattet af henholdsvis lov om fonde og visse foreninger og lov om erhvervsdrivende fonde.
Til nr. 7 Den foreslåede bestemmelse vedrører fravigelse af underskriftkrav for dokumenter, der er udstedt af Erhvervsstyrelsen vedrørende alle forhold, der er omfattet af denne lov eller bestemmelser udstedt i medfør af denne lov.
 Den foreslåede bestemmelse svarer indholdsmæssigt til den nye § 32 b i forvaltningsloven, der blev indført i forvaltningsloven ved lov nr. 1624 af 26. december 2013. Den foreslåede bestemmelse finder anvendelse i stedet for forvaltningslovens § 32 b for dokumenter, som er udstedt af Erhvervsstyrelsen i henhold til denne lov eller bestemmelser fastsat i henhold til denne lov.
Den foreslåede bestemmelse skal ses i sammenhæng med den foreslåede § 14 vedrørende fravigelse af underskriftkrav for dokumenter, der er udstedt af bestyrelsen eller revisor m.fl.
Det findes p.t. ikke en bestemmelse i forvaltningsloven, der svarer til § 14.
 Det foreslåede stk. 1 vedrører fravigelse af underskriftkrav for dokumenter, der er udstedt af Erhvervsstyrelsen.
 Med det foreslåede stk. 1 bemyndiges ministeren for børn, ligestilling, integration og sociale forhold til efter forhandling med Erhvervsstyrelsen at fastsætte regler om, at Erhvervsstyrelsen kan udstede afgørelser og andre dokumenter efter denne lov eller bestemmelser fastsat i henhold til denne lov uden underskrift, med maskinel eller på tilsvarende måde gengivet underskrift eller under anvendelse af en teknik, der sikrer entydig identifikation af den, som har udstedt afgørelsen eller dokumentet.
For en generel gennemgang af fravigelse af krav om personlig underskrift i breve fra Erhvervsstyrelsen kan der henvises til afsnit 5.5.1. i de almindelige bemærkninger til lovforslag nr.
L 16 fremsat den 3. oktober 2012 af erhvervs- og vækstministeren, jf.
Folketingstidende 2012-13, 1. samling, A, L 16 som fremsat, side 43 f.
Med det foreslåede stk. 2 bemyndiges ministeren for børn, ligestilling, integration og sociale forhold til efter forhandling med Erhvervsstyrelsen at fastsætte regler om, at afgørelser og andre dokumenter, der udelukkende er truffet eller udstedt på grundlag af elektronisk databehandling, kan udstedes alene med Erhvervsstyrelsen som afsender som hidtil.
Bestemmelsen finder anvendelse både på dokumenter, som Erhvervsstyrelsen sender digitalt, og på dokumenter, som sendes fysisk, dvs. på papir med almindelig post, hvis dokumentet undtagelsesvis ikke sendes digitalt.
For en generel gennemgang af muligheden for at udstede dokumenter og træffe afgørelse alene på grundlag af elektronisk databehandling kan der ligeledes henvises til afsnit 5.5.1. i de almindelige bemærkninger til lovforslag nr.
L 16 fremsat den 3. oktober 2012 af erhvervs- og vækstministeren, jf.
Folketingstidende 2012-13, 1. samling, L 16 som fremsat, side 43 f.
Til nr. 9 Med den foreslåede § 16, stk. 1, gælder det, at alle afgørelser truffet af Erhvervsstyrelsen som henholdsvis tilsyns- og registreringsmyndighed i henhold til denne lov eller bestemmelser fastsat i henhold til denne lov kan indbringes for Erhvervsankenævnet.
Virksomhedens centrale ledelsesorgan kan i henhold til stk. 1, 2. pkt., beslutte, hvorvidt man finder det mest hensigtsmæssigt, at en afgørelse indbringes for domstolene eller Erhvervsankenævnet.
Det følger af den foreslåede bestemmelse, at afgørelser kan indbringes direkte for domstolene uden forudgående klagebehandling i Erhvervsankenævnet.
 Det foreslåede stk. 2 medfører, at Erhvervsstyrelsens beslutning om at fastsætte en fristforlængelse for berigtigelse af en fejl eller mangel i forbindelse med registrering af en socialøkonomisk virksomhed ikke kan indbringes for Erhvervsankenævnet.
Benny Engelbrecht (S) Julie Skovsby (S) Anne Sina (S) Mette Reissmann (S) Karin Gaardsted (S) fmd.
Peder Christensen (S) Ole Sohn (S) Ida Auken (RV) Nadeem Farooq (RV) Jeppe Mikkelsen (RV) Steen Gade (SF) Lisbeth Bech Poulsen (SF) Frank Aaen (EL) Stine Brix (EL) Uffe Elbæk (UFG) Kim Andersen (V) Michael Aastrup Jensen (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Jakob Engel-Schmidt (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Joachim B.
Olsen (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 148 Bilagsnr.
