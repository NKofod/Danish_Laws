Nr BSF 52 Forslag til folketingsbeslutning om ophævelse af navneforbud i  

 straffesager mod finansielle virksomheder Fremsat af Kirsten Jacobsen (FP) Kim Behnke (FP) Ole Donner (FP) Pia  

 Kjærsgaard (FP) Poul Nødgaard (FP) den 12. januar 1993 Folketinget pålægger regeringen at fremsætte lovforslag, der sikrer, at der i straffesager, der rejses mod pengeinstitutter, realkreditinstitutter, forsikringsselskaber, pensionskasser eller andre institutioner, der er underlagt Finanstilsynets tilsynsmyndighed, eller mod medlemmer af disses bestyrelse eller direktion, normalt ikke kan træffes beslutning om dørlukning eller om referatforbud.
Bemærkninger til forslaget Beslutningsforslaget fremsættes på baggrund af, at der på Finanstilsynets  

 foranledning af anklagemyndigheden er rejst tiltale imod en række finansielle  

 institutioner eller medlemmer af disses bestyrelse eller direktion.
 Det er således en udbredt, men ubekræftet opfattelse, at der for tiden  

 verserer straffesager imod Kreditforeningen Danmark, Nykredit, BRF og et  

 eller flere pengeinstitutter eller imod medlemmer af disse institutioners  

 ledelse eller medarbejdere, bl.a. på baggrund af overbelåningssager, men også  

 på baggrund af andre sager.
 Det har i en række tilfælde ikke været muligt for offentligheden at opnå  

 indseende i sådanne straffesager, fordi der på de tiltaltes begæring er  

 truffet beslutning om dørlukning og/eller referatforbud.
 Det er en meget beklagelig tendens, hvis realkreditinstitutter og  

 pengeinstitutter og deres ansvarlige ledelse i stigende grad skjuler sig bag  

 navneforbud i tilfælde, hvor der af anklagemyndigheden er rejst tiltale for  

 overtrædelse af straffelov, realkreditlov eller anden lovgivning.
 De finansielle virksomheder, der er undergivet Finanstilsynets kontrol,  

 banker, sparekasser, forsikringsselskaber m.fl., spiller en så vigtig rolle i  

 samfundsøkonomien, at det er helt urimeligt og helt uden for de hensyn,  

 retsplejeloven skal varetage, at disse virksomheders bestyrelse, direktører  

 og ledende medarbejdere kan skjule sig bag anonymitetens slør, når de er  

 tiltalt i straffesager.
 Retsplejelovens regler om dørlukning, referatforbud m.v. har som et  

 hovedformål at sikre personer, mod hvem der er rejst tiltale, imod ufornøden  

 krænkelse.
Heroverfor står imidlertid hensynet til, at offentligheden har en naturlig  

 interesse i at opnå indsigt i sager af den forannævnte karakter.
Det er ikke  

 acceptabelt, hvis der verserer et ikke ubetydeligt antal straffesager imod  

 f.eks. kreditforeninger, banker, forsikringsselskaber eller andre finansielle  

 institutioner m.fl. eller imod direktører, bestyrelsesmedlemmer eller ledende  

 funktionærer fra sådanne institutioner under dække af dørlukning og  

 referatforbud.
 Beslutningsforslaget pålægger derfor regeringen at fremsætte lovforslag,  

 der ophæver muligheden for dørlukning og referatforbud i sager imod  

 finansielle institutioner m.v., der er underlagt den tilsynsmyndighed, der  

 udøves af Finanstilsynet.
 Forslaget er en uændret genfremsættelse af beslutningsforslag B 5 i  

 folketingsåret 1991-92, se Folketingstidende, forhandlingerne 1991-92 sp.  

 685, 1744, 10896 og tillæg A sp. 1061 samt tillæg B sp. 2701.
