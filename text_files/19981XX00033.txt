Skriftlig fremsættelse (8. oktober  

 1998) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om orlov og lov  

 om arbejdsmarkedsuddannelser. (Lediges muligheder for selvvalgt orlov til  

 uddannelse og selvvalgt deltagelse i arbejdsmarkedsuddannelser m.m.).
(Lovforslag nr.
L 30).
 Udviklingen på arbejdsmarkedet har haft  

 en positiv tendens i længere tid, og det er glædeligt, men den  

 gunstige konjunkturudvikling har også betydet, at der er begyndende  

 flaskehalsproblemer og mangel på arbejdskraft inden for visse  

 brancher.
For at sikre, at der er et tilstrækkeligt udbud af  

 arbejdskraft, når virksomhederne har brug for det, har regeringen  

 skønnet det nyttigt at foreslå en række tilpasninger i lov  

 om orlov og lov om arbejdsmarkedsuddannelser.
Disse ændringer skal ses  

 i sammenhæng med de ændringer, der samtidig foreslås bl. a.  

 i lov om en aktiv arbejdsmarkedspolitik.
Hovedsigtet er at målrette og effektivisere  

 uddannelsesindsatsen over for ledige således, at de uddannes inden for  

 de områder, hvor der er brug for dem på arbejdsmarkedet.  

 Særlig for så vidt angår de kortuddannede ledige er det  

 vigtigt at gøre en indsats, så der sikres dem varigt  

 fodfæste på arbejdsmarkedet.
Det er derfor skønnet mest  

 hensigtsmæssigt at lægge vurderingen af, hvorvidt den ledige  

 bør deltage i en given uddannelse, over i arbejdsformidlingens  

 regi.
De foreslåede ændringer i lov om orlov og lov  

 om arbejdsmarkedsuddannelser indebærer således, at lediges adgang  

 til selv at vælge at tage uddannelsesorlov eller selv at vælge at  

 deltage i arbejdsmarkedsuddannelser, begrænses.
Fremover skal  

 længerevarende uddannelsesforløb fortrinsvis aftales med  

 arbejdsformidlingen som led i en handlingsplan, og den tilknyttede ydelse vil  

 være uddannelsesgodtgørelse.
Når det er skønnet mest hensigtsmæssigt  

 at bevare lediges adgang til selvvalgt uddannelse i en kortere periode,  

 skyldes det både hensynet til virksomhederne og til  

 arbejdsformidlingen.
Det letter ansættelsesproceduren, hvis en ledig  

 kan aftale med en kommende arbejdsgiver, at han eller hun gennemgår et  

 kortere opkvalificerende kursus, inden det nye job tiltrædes, og det er  

 en aflastning af arbejdsformidlingen, at der i disse situationer ikke  

 først skal udarbejdes en handlingsplan, før den ledige kan  

 deltage i det nødvendige kursusforløb.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 forslaget til Tingets velvillige behandling.
