 Efter forhandling med tolddepartementet skal jeg meddele følgende:
 Opmærksomheden henledes på, at § 130 (se nu § 124) i toldloven (l. 524  

 18.12.1970) ved l. 537 17.12.1971 (se nu lbkg. 659 15.12.1982) er ændret  

 således, at der ikke længere stilles krav om tiltalebegæring fra toldvæsenet,  

 før tiltale rejses.
 Denne ændring tilsigter ikke nogen omlægning af den hidtil brugte  

 ekspeditionsform, og der må lægges afgørende vægt på, at politiet og  

 anklagemyndigheden som hidtil handler i nært samarbejde med toldvæsenet,  

 således at der forinden tiltalerejsning eller henlæggelse sker forelæggelse  

 for Direktoratet for Toldvæsenet til udtalelse og eventuel beslutning med  

 henblik på, om sagen skal afgøres ved bødeforlæg eller indbringes for  

 domstolene.
I sager, hvor Direktoratet for Toldvæsenet begærer tiltale rejst som følge  

 af, at et bødeforelæg ikke er vedtaget indenfor den fastsatte tidsfrist,  

 rejses tiltale i overensstemmelse med direktoratets tiltalebegæring.
Heller  

 ikke i andre tilfælde bør de påstande, der indstilles af direktoratet, ændres  

 af anklagemyndigheden uden forhandling med toldvæsenet.
Der bør ikke gives  

 tilslutning til sagens afgørelse med vedtagelse af bøde og afgiftstilsvar,  

 der ikke er i overensstemmelse med tiltalebegæringen, eller iøvrigt ske  

 fravigelse af direktoratets påstande uden forhandling med direktoratet,  

 medmindre der under sagens behandling i retten foreligger en klar ændring i  

 det bevismæssige grundlag, som nødvendiggør afvigelse.
 For bl.a. at give Direktoratet for Toldvæsenet lejlighed til at udtale sig  

 om en eventuel anke, anmodes politimestrene om at drage omsorg for, at der  

 omgående efter dommens afsigelse tilsendes direktoratet udskrift af dommen.
 Samme retningslinier følges for så vidt angår sager om overtrædelse af  

 loven om merværdiafgift, lbkg. 512 1.12.1971 (se nu lbkg. 369 1.7.1982), hvis  

 påtalebestemmelse (§ 36) er udformet på tilsvarende måde som toldlovens §  

 130, og andre afgiftslove, der har toldvæsenet som tilsynsmyndighed, uanset  

 om påtalereglen er udformet som i toldloven og merværdiafgiftsloven eller i  

 overensstemmelse med ældre praksis tillægger toldvæsenet rådighed over sagen.
