 I henhold til § 1, stk. 1 og 2 samt § 4 i Industriministeriets  

 bekendtgørelse nr. 647 af 8. december 1982 om udstedelse og gennemførelse af  

 måletekniske bestemmelser m.v., fastsættes:
 § 1.  Ved salg af varer og levering af tjeneste- og  

 transportydelser her i landet samt inden for offentlig administration  

 anvendes det af Generalkonferencen for mål og vægt vedtagne internationale  

 enhedssystem (SI), der er gengivet i bilag I, nr. 1.1, 1.2, 1.3 og 1.4, samt  

 de i bilag I, nr. 1.5 anførte enheder.
 Stk. 2.  Ved omregning fra tidligere benyttede  

 måleenheder til det internationale systems enheder anvendes de i bilag II  

 angivne omregningsfaktorer.
 § 2.  Supplerende angivelse af yderligere enheder end  

 de i § 1, stk. 1 anførte er tilladt, dog ikke ved benyttelse af skrifttegn,  

 der er større end de skrifttegn, der benyttes ved den tilsvarende angivelse  

 af de i § 1, stk. 1 nævnte enheder.
 § 3.  I forbindelse med varer, udrustning og  

 redskaber, der er markedsført før den 1. juli 1977, kan de oprindeligt  

 benyttede enheder fortsat anvendes.
 Stk. 2.  Ved fremstilling, markedsføring og anvendelse  

 af varer, udrustning og redskaber, der er nødvendige for at supplere eller  

 erstatte dele af de i stk. 1 nævnte varer, udrustning og redskaber, kan de  

 oprindeligt benyttede enheder ligeledes anvendes.
 § 4.  Denne bekendtgørelse berører ikke anvendelse af  

 enheder, der er fastsat i internationale regeringsoverenskomster eller  

 konventioner på skibs- og luftfartens samt jernbanetrafikkens områder.
§ 5.  Dansk standard DS/ISO 2955  

 »Informationsbehandling.
Angivelse af SI- og andre enheder til brug i  

 systemer med begrænset tegnsæt« anvendes inden for det område, der  

 omfattes af standardens punkt 1.
 § 6.  Overtrædelse af §§ 1 eller 2 straffes med bøde.
 Stk. 2.  Er overtrædelsen begået af et aktieselskab,  

 anpartsselskab, andelsselskab el.lign., kan der pålægges selskabet som sådant  

 bøde.
 § 7.  Denne bekendtgørelse træder i kraft dagen efter  

 bekendtgørelsen i Lovtidende.
 Stk. 2.  Samtidig ophæves bekendtgørelse nr. 398 af 23.  

 juli 1981 om det internationale enhedssystem (SI).
