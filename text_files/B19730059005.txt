 I medfør af § 39, jfr. § 6, stk. 3, i lov nr. 291 af 18.juni 1969 om  

 tjenestemænd i staten, folkeskolen og folkekirken samt aftale af 7. november  

 1973 mellem undervisningsministeren og Danmarks Lærerforening om  

 prøvetjenestens længde fastsættes:
 § 1.  Ifølge tjenestemandslovens § 6, stk. 1, sker  

 første varige ansættelse som tjenestemand efter forudgående ansættelse på  

 prøve.
 § 2.  Ved genansættelse af en tjenestemand, der  

 tidligere har haft varig ansættelse som tjenestemand i folkeskolen eller ved  

 de i § 4 nævnte skolevæsener, kan der af ansættelsesmyndigheden kræves  

 ansættelse på prøve, jfr. § 5.
 Stk. 2.  Såfremt der ved en varigt ansat tjenestemands  

 overgang til tjenestemandsansættelse i en anden styrelse af  

 ansættelsesmyndigheden kræves ansættelse på prøve, kan der ydes  

 tjenestemanden fornøden tjenestefrihed i den hidtidige styrelse, jfr.  

 tjenestemandslovens § 58, stk. 1.
 § 3.  Ved første ansættelse er prøvetjenestens længde  

 2 år.
§ 4.  Såfremt den, der ansættes, har varig ansættelse  

 som tjenestemand i en lærerstilling eller lignende i staten, ved Københavns  

 kommunes skolevæsen eller folkeskolen på Færøerne eller i Grønland, kan  

 ansættelse ske uden forudgående ansættelse på prøve.
Eventuelt kan der  

 fastsættes en kortere prøvetjeneste, der dog ikke kan overstige 1 år.
§ 5.  Såfremt der ved genansættelse af en  

 tjenestemand, der tidligere har haft varig ansættelse som tjenestemand i  

 folkeskolen eller ved de i § 4 nævnte skolevæsener, kræves ansættelse på  

 prøve, kan prøvetiden nedsættes under hensyn til den hidtidige tjenestes  

 karakter og varighed.
Prøvetjenesten kan ikke overstige 1 år.
 § 6.  Undervisningsvirksomhed m.v. udført under en af  

 nedennævnte ansættelser kan helt eller delvis træde i stedet for  

 prøvetjeneste, såfremt de i stk. 2 nævnte betingelser er opfyldt.
 1. Prøvetjeneste i en anden tjenestemandsstilling i  

 folkeskolen i Danmark, herunder Færøerne og Grønland, eller i en af statens  

 lærerstillinger.
 2. Tjeneste som timelærer, vikar eller faglærer i  

 folkeskolen i Danmark, herunder Færøerne og Grønland, eller i en af statens  

 lærerstillinger.
 3. Tjeneste ved anerkendte private skoler,  

 eksamenskursus, skolehjem eller lignende institutioner i Danmnark, herunder  

 Færøerne og Grønland, samt ved de af Dansk Skoleforening administrerede  

 skoler i Sydslesvig.
 4. Tjeneste ved undervisningsvirksomhed i udlandet og  

 anden pædagogisk virksomhed, dog kun efter undervisningsministeriets  

 bestemmelse i det enkelte tilfælde.
Stk. 2.  For at kunne erstatte prøvetjeneste skal den i  

 stk. 1 omhandlede virksomhed 1. have ligget efter bestået eksamen, 2. have omfattet mindst 2/3 af det for vedkommende  

 stilling fastsatte pligtige timetal, eller - hvor intet bestemt løntimetal er  

 fastsat - mindst 2/3 af det for lærere i folkeskolen på vedkommende tidspunkt  

 gældende normale løntimetal, 3. efter vedkommende skolemyndigheds eller skoles skøn  

 have været tilfredsstillende og 4. have haft en sammenhængende varighed af mindst 6  

 måneder ved samme skolevæsen eller institution.
Ved vekslende timetal kan  

 enkelte måneder af en sådan ansættelse erstatte prøvetjeneste, såfremt  

 løntimetallet i disse har udgjort mindst 2/3 af fuldt timetal.
 Stk. 3.  Undervisningsvirksomhed som  

 ikke-tjenestemandsansat børnehaveklasseleder (vakancevikar) kan ved  

 ansættelse i tjenestemandsstilling som børnehaveklasseleder træde i stedet  

 for prøvetjeneste, for så vidt de i stk. 2 angivne betingelser er opfyldt.  

 Virksomhed, der kun har omfattet halvdelen af det for børnehaveklasseledere i  

 folkeskolen gældende timetal, kan dog medregnes, men der må i sådanne  

 tilfælde foretages afkortning ved omregning af virksomheden, jfr.  

 bestemmelserne i stk. 2, pkt. 2 og 4, 2. punktum.
 § 7.  Prøvetjenesten skal være effektiv.
Stk. 2.  Fravær på grund af værnepligtstjeneste, sygdom,  

 tjenstudygtighed som følge af svangerskab eller barnefødsel - herunder  

 tilstået tjenestefrihed i denne anledning - af tilsammen højst 60 dages  

 varighed medfører ikke forlængelse af prøvetjenesten.
Når sådanne fravær,  

 enkeltvis eller sammenlagt, har varet ud over 60 dage, forlænges  

 prøvetjenesten med 1 måned pr. påbegyndt 30 dages fravær ud over 60 dage.
 Stk. 3.  Fravær, der er en umiddelbar følge af  

 tilskadekomst i tjenesten, medfører kun forlængelse af prøvetjenesten,  

 såfremt det - alene eller sammenlagt med eventuelle fravær som nævnt i stk. 2  

 af højst 60 dages varighed - overskrider et tidsrum af 180 dage; i så fald  

 forlænges prøvetjenesten med 1 måned pr. påbegyndt 30 dages fravær ud over  

 180 dage.
 Stk. 4.  Såfremt der bevilges en på prøve ansat  

 tjenestemand tjenestefrihed mod afholdelse af vikarudgifter til deltagelse i  

 de af Danmarks Lærerhøjskole, Danmarks Højskole for legemsøvelser eller de  

 anerkendte sløjdlærerskoler arrangerede kursus, og tjenestefriheden sammen  

 med eventuelle fravær i henhold til stk. 2 overskrider 60 dage, forlænges  

 prøvetjenesten efter den i samme stk. nævnte regel.
 Stk. 5.  Såfremt der i medfør af tjenestemandslovens §  

 58, stk. 1, bevilges en på prøve ansat tjenestemand tjenestefrihed uden løn,  

 forlænges prøvetjenesten tilsvarende.
Stk. 6.  Såfremt der i medfør af tjenestemandslovens §  

 58, stk. 3, bevilges en på prøve ansat tjenestemand nedsat tjenestetid,  

 medregnes denne fuldt ud i prøvetjenesten, for så vidt den udgør 2/3 af fuld  

 tjenestetid eller derover.
I andre tilfælde forlænges prøvetjenestens  

 varighed således, at den omregnet svarer til 2/3 tjeneste.
§ 8.  Når en på prøve ansat tjenestemand har været  

 ansat i 4 måneder, skal den myndighed, der har indstillingsret til  

 stillingen, indhente en skriftlig erklæring fra tjenestemandens nærmeste  

 overordnede chef om den pågældendes udførelse af tjenesten.
På grundlag af  

 erklæringen foretages der indstilling til ansættelsesmyndigheden, der afgør,  

 om ansættelsesforholdet kan fortsætte.
I benægtende fald afskediges den  

 pågældende, jfr. tjenestemandslovens § 31, stk. 1 og 2, og § 33, stk. 2.
Stk. 2.  Såfremt erklæringen giver anledning til  

 bemærkninger, uden dog at give grundlag for indstilling om afsked, bør der  

 med passende mellemrum indhentes nye erklæringer om de forhold, som ikke er  

 fundet tilfredsstillende.
Der skal gives den prøveansatte fornøden vejledning  

 vedrørende disse forhold.
Stk. 3.  Prøvetjenesten kan forlænges, såfremt den ikke  

 har været tilfredsstillende.
Afgørelsen af, om prøvetjenesten har været  

 tilfredsstillende, træffes på grundlag af en af tjenestemandens nærmeste  

 overordnede chef afgiven fornyet bedømmelse, der, såfremt prøvetjenesten ikke  

 skønnes at have været tilfredsstillende, skal indeholde en nærmere  

 begrundelse herfor.
Tjenestemanden skal have udleveret en afskrift af  

 bedømmelsen.
Såfremt prøvetjenesten agtes forlænget, fordi den ikke har været  

 tilfredsstillende, skal der snarest og senest 6 måneder før normal  

 prøvetjenestes udløb gives tjenestemanden underretning herom.
Stk. 4.  Senest 3 måneder før normal eller forlænget  

 prøvetjenestes udløb skal der træffes afgørelse om, hvorvidt den prøveansatte  

 er egnet til varig ansættelse.
Er det ikke tilfældet, finder afskedigelse  

 sted, jfr. tjenestemandslovens § 28, sammenholdt med § 33, stk. 2, og § 31,  

 stk. 1 og 2.
 § 9.  En på prøve ansat tjenestemand afskediges af den  

 myndighed, som har udnævnt ham til stillingen.
 § 10.  Denne bekendtgørelse træder i kraft den 1.  

 august 1973.
 Stk. 2.  Samtidig ophæves undervisningsministeriets  

 bekendtgørelse nr. 477 af 29. august 1946 om aspiranttjeneste og praktisk  

 virksomhed som betingelse for ansættelse i folkeskolens lærerembeder og  

 undervisningsministeriets cirkulære nr. 231 af 17. november 1965 om  

 forståelsen af bestemmelsen i skoletilsynslovens § 38, stk. 11.
 Undervisningsministeriet, den 21.  

 november 1973.
 P.M.V.
 E.B.
P.
Bilfeldt.
