Bekendtgørelse om kommuners varetagelse af administrative opgaver for visse vandselskaber I medfør af § 25 og § 37 i lov nr. 469 af 12. juni 2009 om vandsektorens organisering og økonomiske forhold fastsættes:
 § 1. Bekendtgørelsen fastsætter regler for, hvilke administrative opgaver en kommune kan varetage for de vandselskaber, der er nævnt i § 2, med den virkning, at kommunen ved udførelsen af disse opgaver er undtaget fra kravet i lovens § 15, stk. 1, om organisering i aktie- eller anpartsselskabsform.
§ 2. En kommune kan udføre opgaver, jf. § 3, for et vandselskab, der er hjemmehørende i kommunen, hvis selskabet er omfattet af lovens § 2, stk. 1, og hvis det 1) udøver vandforsyningsaktiviteter og i kalenderåret 2008 indvandt, behandlede, transporterede eller leverede højst 1 mio. m3 vand, 2) udøver spildevandsforsyningsaktiviteter og i kalenderåret 2008 behandlede, transporterede eller afledte højst 1 mio. m3 spildevand, eller 3) udøver både vandforsyningsaktiviteter og spildevandsforsyningsaktiviteter, og i kalenderåret 2008 indvandt, behandlede, transporterede eller leverede højst 1 mio. m3 vand, og i samme periode transporterede, behandlede eller afledte højst 1 mio. m3 spildevand.
 Stk. 2. Er vandselskabet stiftet efter 31. december 2008, lægges den indvundne, behandlede, transporterede, leverede eller afledte vandmængde i kalenderåret 2008 i den eller de vandforsyningsvirksomheder, spildevandsforsyningsvirksomheder eller vandselskaber, som ved stiftelsen eller senere er indskudt i vandselskabet, til grund ved beregning af vandmængden efter stk. 1.
 Stk. 3. Er vandselskabet stiftet i perioden 1. januar 2008 - 31. december 2008, omregnes den efter stiftelsen og indtil 31. december 2008 indvundne, behandlede, transporterede, leverede eller afledte vandmængde til en gennemsnitlig månedlig vandmængde, som danner grundlag for beregningen efter stk. 1.
 § 3. En kommune kan varetage følgende opgaver for de vandselskaber, der er nævnt i § 2:
1) drift af IT-systemer, 2) bogholderi, 3) forbrugsafregning og fakturering, 4) administrativ bistand til opfyldelse af lovmæssige forpligtelser til levering af data til myndigheder til brug for statistik eller benchmarking, og 5) administrativ og juridisk bistand vedrørende personalemæssige forhold.
 § 4. Kommunens samlede vederlag for varetagelse af opgaver som nævnt i § 3 må højst udgøre 1 mio. kr. pr. kalenderår.
 Stk. 2. Kommunen skal straks opsige aftalen med vandselskabet, hvis det viser sig, at det samlede vederlag vil overskride den beløbsgrænse, der er nævnt i stk. 1.
 Stk. 3. Aftalen mellem kommunen og vandselskabet skal indeholde bestemmelse om, at kommunen opsiger aftalen i de tilfælde, der er nævnt i stk. 2.
 Stk. 4. Forsyningssekretariatet kan meddele dispensation fra bestemmelsen i stk. 1, når særlige omstændigheder taler derfor.
 § 5. Den betaling, der aftales for varetagelse af de opgaver, der er nævnt i § 3, skal fastsættes således, at den svarer til de direkte og indirekte omkostninger, der kan henføres til udførelsen af de pågældende opgaver.
 § 6. Bekendtgørelsen træder i kraft den 1. januar 2010 og ophæves automatisk den 1. januar 2013.
