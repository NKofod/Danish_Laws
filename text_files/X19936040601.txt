 Et børsmæglerselskab fik en påtale for at have handlet aktier med sig  

 selv med henblik på at dokumentere en kurs overfor en kunde, samt for at have  

 indberettet handler mellem forskellige handelsbeholdninger i selskabet.
 I forbindelse med at Københavns Fondsbørs gav et børsmæglerselskab en  

 påtale for overtrædelse af de børsetiske reglers § 11, stk. 1, ved at have  

 handlet aktier med sig selv, indberettede Fondsbørsen forholdet til  

 Finanstilsynet og indstillede, at Finanstilsynet ligeledes påtalte forholdet  

 over for børsmæglerselskabet.
Af børsmæglerselskabets redegørelse i sagen og et møde afholdt mellem  

 Københavns Fondsbørs, Finanstilsynet og selskabet fremgik, at selskabet dels  

 havde handlet værdipapirer med køb og salg samme dag til samme kurs dels  

 havde foretaget andre »handler«, som i realiteten var overførsler  

 fra et depot til et andet mellem interne handelsbeholdninger.
Selskabet  

 oplyste videre, at handlerne med køb og salg samme dag var foretaget for at  

 dokumentere en pris over for en udenlandsk mellemhandler, der var modtager af  

 informationer fra Københavns Fondsbørs.
For så vidt angår de øvrige  

 »handler« var disse indberettet som handler som følge af, at  

 børsmæglerselskabets edb-system automatisk indberettede alle depotoverførsler  

 fra et profitcenter til et andet som handler, hvilket ville blive ændret,  

 således at indberetning ville ske korrekt.
