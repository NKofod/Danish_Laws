I.
Reglernes formål (cirkulærets punkt 1.).
 Formålet med cirkulæret og vejledningen er at fastsætte retningslinier for  

 den nærmere fremgangsmåde ved kassernes inddrivelse af tilbagebetalingskrav.
II.
Inddrivelse bortset fra modregning.
Når et tilbagebetalingskrav er konstateret, skal arbejdsløshedskassen  

 snarest muligt afkræve medlemmet det skyldige beløb.
Medlemmet kan afkræves  

 beløbet, selv om sagen er indbragt for højere instans, og en indsigelse fra  

 medlemmet derom kan derfor afvises.
Kassen skal således altid foretage  

 modregning i medlemmets krav på dagpenge, efterløn eller feriedagpenge, men  

 kan dog undlade at anlægge sag eller at begære udlæg, indtil ankesagen er  

 afgjort.
a.
Opkrævning af tilbagebetalingsbeløb (cirkulærets punkt 2.1 og 2.2 Det tilbagebetalingspligtige beløb skal kræves betalt hurtigst muligt.  

 Kassen skal ved opkrævningen tage hensyn til beløbets størrelse, medlemmets  

 økonomiske forhold og de nærmere omstændigheder ved gældens opståen.
 Har medlemmet for eksempel pådraget sig gælden ved svigagtigt forhold, bør  

 kassen anlægge en strengere vurdering, end hvor gælden er pådraget ved  

 uagtsomhed.
Såfremt kassen skønner, at beløbet kræves betalt med det samme, fastsætter  

 kassen en frist for beløbets indbetaling til kassen.
Fristen bør normalt ikke  

 være længere end 1 måned fra kravets fremsættelse.
 Beløb svarende til en uges maksimale dagpenge (brutto) for et  

 fuldtidsforsikret medlem, bør som vejledende udgangspunkt betales på en gang.  

 Hvis medlemmet har formue, herunder fast ejendom, mulighed for optagelse af  

 lån eller en indtægt svarende til gennemsnitslønnen for fultidsbeskæftigede  

 faglærte arbejdere, bør også større beløb kræves betalt med det samme.
 Betaler medlemmet ikke inden fristens udløb, eller finder kassen, at det  

 bør undersøges nærmere, om gælden bør afvikles ved afdragsvis betaling, bør  

 kassen anmode medlemmet om inden 14 dage at oplyse om sine økonomiske forhold  

 og fremkomme med et forslag til gældens afvikling.
b.
Afdragsordning og forlig (cirkulærets punkt 2.2).
Såfremt kassen kan godkende medlemmets forslag til afvikling af gælden,  

 udfærdiges en skriftlig aftale herom.
Gæld svarende til en måneds maksimale  

 dagpenge (brutto) for et fuldtidsforsikret medlem, bør som vejledende  

 udgangspunkt afvikles i løbet af højst 12 måneder.
Aftalen nedfældes i et forlig efter de retningslinier, der er nævnt i  

 cirkulærets punkt 2.2, og således at tilbagebetalingsbeløbets størrelse,  

 udbetalingsperioden samt afdragsordningen fremgår af forliget.
Aftalen bør  

 indeholde bestemmelser om betalingstidspunkter.
Første afdrag bør normalt  

 falde senest ved slutningen af kalendermåneden efter den måned, hvori  

 forliget er oprettet.
 Det anbefales at aftale i forliget, at medlemmet hæfter for alle  

 omkostninger ved gældens inddrivelse i tilfælde af forligets misligholdelse.
Formålet med oprettelsen af et forlig er at skabe en klar aftale om, at  

 hele restgælden forfalder til betaling, såfremt afdragsordningen ikke  

 overholdes til punkt og prikke, og at dokumentet i tilfælde af misligholdelse  

 kan anvendes som grundlag for begæring om udlæg ved fogedrettens  

 foranstaltning uden forudgående dom.
Formålet er endvidere at sikre, at  

 kravet forældes efter den 20-årige forældelsesfrist.
c.
Transport i »overskydende skat«.
Kassen bør være opmærksom på muligheden for, at medlemmet kan have eller  

 kan få et krav mod skattevæsenet på tilbagebetaling af for meget betalt skat.  

 Dette kan for eksempel være tilfældet, hvis kravet om tilbagebetaling også  

 medfører ændring af pågældendes skatteansættelse.
I den anledning kan kassen  

 søge at få medlemmet til at give transport i sit eventuelle krav på sådan  

 »overskydende skat«.
 Transporten skal være skriftlig og indeholde oplysning om medlemmets navn,  

 adresse, cpr.nr. samt det beløb, der højst gives transport for, svarende til  

 medlemmets gæld til kassen.
 Transporten anmeldes til Statsskattedirektoratet (Kontoret for  

 skatteopkrævning, personskatter, Postboks 100, 3460 Birkerød).
d.
Sagsanlæg (cirkulærets punkt 2.3).
 Hvis medlemmet ikke reagerer på kassens anmodning om at fremkomme med  

 oplysninger om sine økonomiske forhold, eller ikke vil indgå på en rimelig  

 betalingsordning, skal kassen anlægge sag mod pågældende ved de almindelige  

 domstole.
Kassen kan undlade sagsanlæg, såfremt det må anses for usandsynligt, at  

 medlemmet har midler til dækning af en rimelig del af gælden.
Kassen skal dog  

 påse, at kravet ikke ophører på grund af forældelse.
Efter anmodning fra kassen kan direktoratet vejlede kassen, om sagsanlæg  

 bør foretages.
Henvendelse herom bør rettes til direktoratet senest 1 år, før  

 forældelsesfristen udløber.
Formålet med sagsanlægget er at opnå dom for eller forlig om, at medlemmet  

 skylder kassen beløbet.
Dommen eller retsforliget kan anvendes som grundlag  

 for udlæg og vil medføre, at kravet forældes efter den 20-årige  

 forældelsesfrist.
Opmærksomheden henledes på muligheden for at gøre tilbagebetalingskravet  

 gældende under en eventuel straffesag mod medlemmet for det omhandlede  

 forhold.
Får kassen under straffesagen dom for, at medlemmet skylder kassen  

 beløbet, har dommen samme virkning som en dom afsagt under en selvstændig  

 anlagt sag.
 Hvis kassen kun kan fremføre en del af kravet under straffesagen, for  

 eksempel fordi anklagemyndigheden har begrænset tiltalen i forhold til  

 tilbagebetalingskravet, bør kassen tage forbehold om yderligere krav.
e.
Midlertidig henstand med betaling af afdrag (cirkulærets punkt 3.
 Henstand med betaling af afdrag efter en indgået betalingsordning bør kun  

 undtagelsesvis gives, og kun såfremt de forhold, der begrunder henstanden, må  

 antages at være af midlertidig karakter.
 Som vejledende eksempler på tilfælde, hvor henstand kan gives, kan  

 anføres, at medlemmets indtægt på grund af sygdom, ledighed, barsel,  

 aftjening af værnepligt, frihedsberøvelse, institutionsforsørgelse eller  

 uddannelse midlertidigt er væsentligt nedsat.
 Fuld henstand bør normalt ikke gives, hvis pågældende har en indtægt  

 svarende til maksimale dagpenge (brutto).
 f. Ændring af afdragsordning.
Reglen i cirkulærets punkt 3. udelukker ikke, at en løbende afdragsordning  

 kan ændres, såfremt medlemmets økonomiske situation væsentligt ændres mere  

 end midlertidigt.
Afdragene vil under disse omstændigheder kunne nedsættes  

 efter aftale med medlemmet, således at der enten sker ændring af et tidligere  

 indgået forlig, eller at der eventuelt oprettes et nyt forlig.
g.
Overskridelse af betalingsfrist (cirkulærets punkt 4.).
Kassen kan fastsætte en frist, inden for hvilken beløbet skal være  

 tilbagebetalt.
Kassen bør udtrykkeligt gøre medlemmet opmærksom på (for  

 eksempel i et eventuelt forlig), at overskridelse af fristen kan medføre, at  

 pågældende efter direktoratets bestemmelse slettes som medlem.
En indstilling  

 fra kassen herom, skal indeholde en redegørelse om kravets opståen, det  

 hidtidige sagsforløb samt kassens begrundelse.
h.
Udlæg (cirkulærets punkt 5.1).
 Overholder medlemmet ikke sin betalingsforpligtelse, bør kassen anmode  

 fogedretten om at foretage udlæg, såfremt det må antages, at medlemmet har  

 midler til dækning af en rimelig del af gælden.
 Udebliver et afdrag efter en løbende afdragsordning, bør kassen dog  

 normalt ikke begære udlæg, før medlemmet efter at være blevet rykket  

 skriftligt fortsat undlader at betale det skyldige afdrag.
 Til brug for vurderingen af, om der skal begæres udlæg, bør kassen normalt  

 anmode medlemmet om at oplyse om sine økonomiske forhold.
Direktoratet kan efter anmodning fra kassen gennem oplysninger fra  

 skattevæsenet vejlede kassen, om udlæg bør foretages.
Overstiger gælden en  

 uges maksimale dagpenge (brutto) for et fuldtidsforsikret medlem, kan udlæg  

 normalt ikke forventes anbefalet, medmindre medlemmet har formue eller fast  

 ejendom, eller medlemmets bruttoindtægt overstiger et beløb, der svarer til  

 maksimale dagpenge for et fuldtidsforsikret medlem.
Hvis det på forhånd må anses for usandsynligt, at kassen kan opnå dækning  

 for hele gælden, kan begæring om udlæg eventuelt begrænses til en del af  

 gælden.
Kassen bør i disse tilfælde tage forbehold om yderligere krav.
 Har medlemmet fast ejendom, bør udlæg normalt begæres for hele gælden.
i.
Incassoudgifter (cirkulærets punkt 5.2).
Der er ikke hjemmel til at kræve statsrefusion for udgifter til gældens  

 inddrivelse.
Sådanne udgifter må derfor afholdes af kassen, såfremt de ikke  

 inddrives hos medlemmet.
j.
Forgæves inddrivelsesskridt (cirkulærets punkt 6.).
Kassen kan midlertidigt stille inddrivelsen i bero, hvis medlemmet har  

 afgivet insolvenserklæring i fogedretten, eller hvis det af andre grunde må  

 anses for usandsynligt, at medlemmet har midler til at dække blot en del af  

 kravet.
Kassen skal dog altid foretage modregning i medlemmets krav på  

 dagpenge, efterløn eller feriedagpenge.
III.
Modregning.
a.
Den almindelige fremgangsmåde (cirkulærets punkt 7.).
Modregning i et medlems dagpenge, efterløn eller feriedagpenge foretages  

 ved, at kassen giver meddelelse til medlemmet om grundlaget for  

 tilbageholdelsen og om det tilbageholdte beløbs størrelse.
Meddelelsen kan  

 eventuelt gives i et udbetalingsbilag til medlemmet.
Hvis et medlem skal tilbagebetale et fejlagtigt udbetalt beløb, kan gælden  

 afdrages ved delvis modregning i ydelser fra kassen.
Det vil normalt være en  

 forudsætning herfor, at der er oprettet et forlig, og at forliget er  

 overholdt.
En tidligere indgået aftale om afdragsvis tilbagebetaling kan midlertidigt  

 lempes, såfremt arbejdsløshedskassen skal påbegynde modregning i ydelser, som  

 medlemmet bliver berettiget til.
En betingelse herfor er, at medlemmet hidtil  

 har overholdt aftalen.
 Udgifter til incasso af fordringen, som medlemmet hæfter for, kan  

 modregnes i medlemmets dagpenge m.v., efter at tilbagebetalingspligtig gæld  

 er fuldt inddrevet.
b.
Inddrivelse, efter at medlemmet har skiftet kasse (cirkulærets punkt 8.).
 Ifølge cirkulærets punkt 8.1 skal modregning også foretages af en  

 tilflyttet arbejdsløshedskasse, hvad enten kasseskiftet er sket på grundlag  

 af en overflytning eller ved optagelse som nyt medlem.
 Den tilflyttede kasses forpligtelser rækker ifølge cirkulærets  

 bestemmelser ikke videre end til, at den skal modregne medlemmets gæld til  

 den fraflyttede kasse i pågældendes eventuelle krav på dagpenge m.v. og  

 indbetale de tilbageholdte beløb til den fraflyttede kasse.
Kasserne kan aftale, at selve kravet mod medlemmet overtages af den  

 tilflyttede kasse.
En sådan aftale medfører, at alle øvrige pligter med  

 hensyn til inddrivelsen m.v. af beløbet overgår til den tilflyttede kasse.  

 Beløbet skal herefter afskrives i den fraflyttede kasses bogholderi (jfr.  

 cirkulærets punkt 9.2) og registreres i den tilflyttede kasses bogholderi  

 efter reglerne i direktoratets cirkulære af 8/10 1982 vedrørende registrering  

 m.v. af tilbagebetalingskrav.
IV.
Forældelse.
 Virkningen af, at et tilbagebetalingskrav forældes, er, at kravet ophører.  

 Det påhviler kassen at sikre, at kravet ikke ophører på grund af forældelse.
a.
Krav, der forældes efter den 20-årige forældelsesfrist.
Hvis medlemmet har fået udbetalt dagpenge m.v. på svigagtigt grundlag,  

 forældes tilbagebetalingskravet (uanset om pågældende er blevet slettet som  

 medlem af kassen) efter den 20-årige forældelsesfrist.
Fristen regnes fra det  

 tidspunkt, det uberettiget modtagne beløb er udbetalt.
Hvis der for et tilbagebetalingskrav er tilvejebragt et forlig, en dom  

 eller en afgørelse truffet af direktoratet eller ankenævnet, hvori gældens  

 størrelse og tilblivelse ubetinget fastslås, vil kravet forældes efter den  

 20-årige forældelsesfrist.
Fristen regnes i dette tilfælde fra det tidspunkt  

 forliget, dommen eller afgørelsen er tilvejebragt.
b.
Krav, der forældes efter den 5-årige forældelsesfrist.
Et tilbagebetalingskrav, der alene er fastslået af en kasse, vil - uden  

 for svigstilfælde - forældes efter den 5-årige forældelsesfrist.
Det samme  

 gælder forhold, hvorom der træffes afgørelse af direktoratet eller  

 ankenævnet, uden at tilbagebetalingskravets størrelse fremgår af afgørelsen  

 til medlemmet.
Den 5-årige forældelsesfrist regnes fra det tidspunkt, da  

 kassen er eller burde være klar over, at medlemmet har fået udbetalt dagpenge  

 m.v. på et fejlagtigt grundlag.
 Sådanne tilbagebetalingskrav vil kunne bringes uden for den 5-årige  

 forældelsesfrist, ved at kassen opnår et forlig, en dom eller en afgørelse  

 som nævnt ovenfor i punkt a, således at der herefter løber en 20-årig  

 forældelsesfrist.
c.
Afbrydelse.
 En forældelsesfrist kan afbrydes med den virkning, at en ny  

 forældelsesfrist af samme længde begynder at løbe.
Begge forældelsesfrister afbrydes ved medlemmets anerkendelse af at skylde  

 kassen beløbet.
Betaling af afdrag på gælden kan efter omstændighederne  

 medføre, at de to forældelsesfrister anses for afbrudt.
Begge frister afbrydes endvidere ved, at kassen påbegynder retsforfølgning  

 med henblik på inddrivelse af forordningen.
Herefter vil såvel den 5-årige  

 som den 20-årige forældelsesfrist blive afbrudt ved indlevering af stævning  

 til retten eller ved indgivelse af udlægsbegæring til fogedretten.
 Den 20-årige forældelsesfrist afbrydes endvidere ved kassens påmindelse  

 til medlemmet om, at kravet består.
 Sagens indbringelse for direktoratet vil ikke have afbrydende virkning,  

 uanset om det er medlemmet, der udnytter den administrative klageadgang,  

 eller det er kassen eller direktoratet, der bringer sagen op.
Derimod vil den 5-årige forældelsesfrist være suspenderet i den tid,  

 kassen på grund af ukendskab til medlemmets opholdssted har været ude af  

 stand til at inddrive beløbet, således at den tid, forældelsesfristen har  

 været suspenderet, betragtes som »død« periode.
Dette gælder dog  

 ikke, hvis kassen selv kunne have skaffet sig oplysning om opholdsstedet.
V.
Afskrivning (cirkulærets punkt 9.).
 Er et tilbagebetalingskrav ophørt med den virkning, at ingen hæfter for  

 gælden, kan kassen afskrive beløbet i forsikringsregnskabet.
Kassen kan afskrive den del af et tilbagebetalingskrav, der ophører ved  

 forældelse, eller ved at medlemmet opnår tvangsakkord.
Kassen vil endvidere  

 kunne afskrive tilbagebetalingskravet, hvis medlemmets dødsbo udlægges til  

 dækning af begravelsesudgifterne efter skiftelovens § 10 eller afsluttes med  

 bemærkningen »ejede intet«.
Afskrivning vil ligeledes kunne  

 foretages af gæld, der ikke dækkes efter at være rettidigt anmeldt i et  

 dødsbo, der behandles som et gældsfragåelsesbo.
I andre dødsboer hæfter  

 arvingerne for rettidigt anmeldt gæld, og der er således ikke mulighed for  

 afskrivning af gælden.
Det bemærkes, at et medlem, der erklæres konkurs, vedbliver at hæfte for  

 den gæld, der ikke dækkes af konkursboet.
Afskrivning af en sådan gæld vil  

 derfor ikke kunne tillades.
VI.
Arbejdsløshedskassens ansvar (cirkulærets punkt 10.).
 En kasse, der forsømmer sin pligt til at inddrive en fordring, eller  

 undlader at oplyse en tilflyttet kasse om tilbagebetalingskravets opståen  

 m.v., kan gøres ansvarlig for beløb, der som følge heraf ikke inddrives.
 Et ansvar for kassen udelukker ikke i sig selv, at kassen kan inddrive  

 beløbet hos medlemmet.
VII.
Afsluttende bemærkninger (cirkulærets punkt 11.).
 Inddrivelsen af tilbagebetalingskrav i tilfælde, hvor kassen er  

 medansvarlig og derfor ikke har krav på statsrefusion, bør ske i  

 overensstemmelse med de fastsatte retningslinier.
