Skriftlig fremsættelse (6. oktober 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af afskrivningsloven, lov om registrering af køretøjer, ligningsloven, registreringsafgiftsloven, skatteforvaltningsloven og virksomhedsskatteloven (Ændring af den skatte- og afgiftsmæssige behandling af ladestandere til køretøjer, stramning af leasingregler for køretøjer, indførelse af særlig procedure for partshøring ved værdifastsættelse af nye og brugte køretøjer m.v. og indførelse af solidarisk hæftelse for selvanmeldere m.v.) (Lovforslag nr.
L 6) Med lovforslaget foreslås en række tilpasninger af reglerne på motorområdet, som bl.a. skal fremme den grønne omstilling af vejtransporten og styrke regelefterlevelsen af motorområdet.
Med Aftale om Grøn Omstilling af vejtransporten af 4. december 2020 blev det aftalt at skattefritage værdien af en arbejdsgiverbetalt ladestander opsat på bopæl i forbindelse med beskatning af fri bil.
For at skabe sammenhæng hermed foreslås det, at hovedaktionærer og selvstændigt erhvervsdrivende, der anvender virksomhedsordningen, ikke skal beskattes af værdien af ladestandere, der stilles til rådighed af virksomheden eller selskabet i forbindelse med fri bil, ligesom det foreslås at tydeliggøre, at ladestandere ikke skal indgå i beregningen af den afgiftspligtige værdi.
Desuden har lovforslaget til formål at udmønte dele af Aftale om politiets og anklagemyndighedens økonomi 2021-2023 af 15. december 2020 ved at fremrykke fristen for genberegning af leasingkøretøjer mv. fra 4 til 3 måneder efter tidspunktet for første registrering.
Det vil mindske den afgiftsmæssige fordel, der kan opnås som følge af, at fx flåderabatter kan indregnes i den afgiftspligtige værdi ved indregistrering af nye køretøjer.
Derudover foreslås det at indføre en særlig procedure for partshøring ved fastsættelse af den afgiftspligtige værdi af køretøjer, der træder i stedet for forvaltningslovens regler herom.
Dette vil medvirke til at understøtte gennemsigtighed og dialog, samtidig med at borgere og virksomheders ønske om at tage deres køretøj i brug hurtigst muligt tilgodeses.
 Endvidere foreslås det at justere hæftelsesbestemmelsen i registreringsafgiftslovens § 20, så risikoen for unddragelse ved særlige selskabskonstruktioner mindskes.
Det foreslås desuden at ændre kravene til selvanmeldere og nummerpladeoperatører, så de fremover ikke må have gæld til det offentlige.
Derved præciseres det, at fx kommunal gæld ligestilles med gæld til staten.
Endelig foreslås en række ændringer af mere teknisk karakter af hensyn til en hensigtsmæssig administration på motorområdet, herunder en justering af en overgangsbestemmelse i forbindelse med omlægningen af bilafgifterne.
Det foreslås, at loven træder i kraft dagen efter bekendtgørelse i Lovtidende.
Lovforslaget har været i høring fra den 25. juni 2021 til den 18. august 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
