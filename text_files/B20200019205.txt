Bekendtgørelse om ændring af bekendtgørelse om udbetaling af dagpenge § 1 I bekendtgørelse nr. 1588 af 18. december 2018 om udbetaling af dagpenge, som ændret ved bekendtgørelse nr. 1203 af 25. november 2019 og bekendtgørelse nr. 1414 af 16. december 2019, foretages følgende ændringer:
 1. § 47, stk. 1, nr. 2, affattes således:
»2) Arbejdsfordelingen skal anmeldes til jobcenteret senest samtidig med, den træder i kraft.« 2. § 47, stk. 1, nr. 4, affattes således:
»4) Arbejdstiden skal enten være nedsat med mindst 2 hele dage pr. uge eller med 1 uges arbejde på fuld tid fulgt af 1 uges ledighed.
Fordelingen kan dog også være tilrettelagt med 2 ugers arbejde på fuld tid fulgt af 1 uges ledighed eller med 2 ugers arbejde på fuld tid fulgt af 2 ugers ledighed.
Det er muligt at skifte til en anden af de anførte mulige tilrettelæggelser af en arbejdsfordeling, når en cyklus i en arbejdsfordeling er afsluttet.« § 2 Bekendtgørelsen træder i kraft den 12. marts 2020, kl. 14.30.
