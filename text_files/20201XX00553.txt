Skriftlig fremsættelse (15. januar 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om rentefrie lån svarende til indberettet A-skat og arbejdsmarkedsbidrag samt udskydelse af betalingsfrist for registreringsafgift af motorkøretøjer i forbindelse med covid-19 (Lovforslag nr.
L 139) Situationen med stigende coronasmitte i samfundet er alvorlig.
Udviklingen kan ifølge sundhedsmyndighedernes vurderinger hurtigt forværres, hvis der ikke gribes ind.
Derfor har regeringen videreført og udvidet en række restriktioner.
 På baggrund heraf indgik regeringen (Socialdemokratiet), Venstre, Radikale Venstre, Socialistisk Folkeparti, Enhedslisten, Konservative og Alternativet den 16. december 2020 Aftale om tillæg til aftale om genåbning af generelle kompensationsordninger.
Som en del af aftalen er aftalepartierne enige om, at der med afsæt i den allerede indførte momslåneordning indføres en ny låneordning, der gør det muligt for små og mellemstore virksomheder (SMVer) at opnå et rentefrit lån på et beløb svarende til den A-skat og det AM-bidrag, som virksomhederne skal afregne den 18. og den 29. januar 2021, som dækker en ordinær indbetaling og en udskudt indbetaling.
Lånet skal tilbagebetales senest den 1. november 2021.
Ordningen skønnes samlet set at kunne styrke likviditeten for små og mellemstore virksomheder med ca. 6,8 mia. kr.
Likviditetsvirkningen vil kunne komme væsentligt hurtigere ud til virksomhederne end ved nye udskydelser af betalingsfrister for A-skat og AM-bidrag.
 Det vurderes muligt at udbetale lånene primo februar 2021 forudsat en hurtig lovgivningsproces samt godkendelse fra EU-Kommissionen, da ordningen indebærer statsstøtte.
 Herudover foreslås det, at betalingsfristen for registreringsafgift af motorkøretøjer m.v. for marts, som skal indbetales 15. april, udskydes til 15. november 2021. Det vil styrke likviditeten med ca. 1½ mia. kr. i bilbranchen, der på samme tid er udfordret af tiltagene for at mindske smittespredningen af corona, og at der som følge af aftale om en grøn omstilling af vejtransporten, indgået mellem regeringen, Radikale Venstre, Socialistisk Folkeparti og Enhedslisten den 4. december 2020, frem til 1. juni 2021 skal indbetales registreringsafgift pba. hidtil gældende regler til Skatteforvaltningen, hvorefter der vil ske evt. tilbagebetaling/efteropkrævning.
 Lovforslaget skønnes med betydelig usikkerhed at medføre et mindreprovenu efter tilbageløb og adfærd på ca. 20 mio. kr. i 2021. Lovforslaget vurderes med usikkerhed at medføre administrative omkostninger for Skatteforvaltningen på samlet set 1,5 mio. kr. i 2021-2026.
 Lovforslaget har som følge af sin hastende karakter ikke været i høring forud for fremsættelsen.
Loven foreslås at skulle træde i kraft ved bekendtgørelsen i Lovtidende.
Dog foreslås tidspunktet for ikrafttrædelse af lovforslagets del om rentefrie lån at skulle fastsættes af skatteministeren.
Forslaget er udformet som en særskilt lov med en ophørsklausul, således at loven ophæves den 1. december 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
