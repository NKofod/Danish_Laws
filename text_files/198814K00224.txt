Nr BTL 224 Betænkning over Forslag til lov om ændring af lov om social bistand  

 (Ændring af regler om praktisk bistand)   

 Nr L 224 1988-89, 1. samling Afgivet af Socialudvalget Afgivet: 19890503 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Nogle af udvalgets spørgsmål og ministerens svar herpå er optrykt som  

 bilag til betænkningen.
 Udvalget har endvidere modtaget skriftlige henvendelser fra De Samvirkende  

 Invalideorganisationer samt Folkepensionistforeningernes og  

 Invalideorganisationernes Kontaktudvalg.
 Herefter indstiller et flertal (Socialdemokratiets, Socialistisk  

 Folkepartis, Fremskridtspartiets, Centrum-Demokraternes og Kristeligt  

 Folkepartis medlemmer af udvalget) lovforslaget til forkastelse ved 3.  

 behandling.
Et flertal inden for flertallet (Socialdemokratiets medlemmer af udvalget)  

 ønsker at udtale, at gratis anvist hjemmehjælp vil tage toppen af  

 samspilsproblemet, hvilket alle partier var enige om i forbindelse med  

 vedtagelsen af ældrepakken i 1987. De pensionister, der efter ministerens  

 forslag skal betale for 3 timers hjemmehjælp, får i takt med den stigende  

 betalingsskala aftrappet andre ydelser, bl.a. boligydelsen og pensionstillæg  

 samtidig med, at der skal betales skat af den indtægt, der er grundlaget for  

 betaling af hjemmehjælpen.
En lille ekstraindtægt ved siden af pensionen  

 bliver reelt beskattet med 100 pct.
Betaling for anvist hjemmehjælp vil først  

 og fremmest ramme pensionister med små egenindtægter.
 Socialdemokratiet finder fortsat ikke, at forholdene vedrørende regler for  

 praktisk bistand - anvist varig hjemmehjælp - har ændret sig, siden  

 Folketinget debatterede spørgsmålet i forbindelse med L 108 og vedtagelsen af  

 finanslovforslaget i december 1988.
 Ministerens baggrund for ændringer er stadig de samme utilstrækkelige  

 stikprøveundersøgelser i mindre end 10 pct. af kommunerne.
Socialdemokratiet er fortsat af den opfattelse, at de indtægter, der opnås  

 ved pensionisternes egenbetaling af varig anvist hjemmehjælp, ikke vil kunne  

 opveje administrationsudgifterne, der er forbundet med den hidtidige  

 betalingsordning eller de administrationsudgifter, der er forbundet med den  

 foreslåede ændrede betalingsordning.
Det offentliges bidrag pr.  

 hjemmehjælpstime udgør fortsat 96 kr. ud af 100 kr.
Den egenbetaling, der  

 skal opkræves og administreres, er således fortsat 4 kr. pr.  

 hjemmehjælpstime.
Den skala, hvorefter egenbetalingen beregnes, starter med 3  

 kr. pr. time og berører 1/3 af de pensionister, der får anvist hjemmehjælp.  

 2/3 af disse pensionister betaler under 30 kr. i timen, mens 2/3 af alle  

 pensionister modtager gratis hjemmehjælp.
Socialdemokratiet mener fortsat, at varig anvist hjemmehjælp, der kun ydes  

 efter nøje vurdering og visitation, skal være gratis i lighed med andre  

 belbredsbetingede ydelser.
Hvis de ældre skal have mulighed for at vælge at  

 blive i eget hjem, skal der sikres den nødvendige service.
I december vedtog et flertal at forlænge den gældende betalingsordning til  

 den 1. juli 1989. Pensionisterne forventer, at anvist hjemmehjælp bliver  

 gratis den 1. juli.
Socialdemokratiet stemte imod udsættelsen, idet vi mente,  

 at løfterne til pensionisterne ved vedtagelsen af ældrepakken skulle  

 opfyldes.
Rigtig anvist hjemmehjælp vil fortsat tage presset af de mere omfattende  

 og dyrere hjælpeforanstaltninger.
Hjemmehjælp er fortsat det bedste  

 forebyggende tilbud.
Frygten for, at efterspørgslen vil stige, når betalingen bortfalder for  

 den tredjedel af pensionisterne, der betaler mellem 3 kr. og 30 kr. pr.  

 hjemmehjælpstime, er ikke realistisk.
Hjemmehjælpen skal fortsat tildeles  

 efter behov i henhold til bistandslovens § 53: »Varig hjemmehjælp ydes  

 som bistand til husligt arbejde og personlige fornødenheder, som en person på  

 grund af en vedvarende lidelse eller svækkelse ikke kan udføre på egen  

 hånd« - og den skal være gratis.
Når ministeren ønsker en fortsat betaling for hjemmehjælp, er det alene et  

 ønske om at øge det offentliges indtægter.
Socialdemokratiet kan ikke stemme  

 for forslaget.
 Et mindretal inden for flertallet (Socialistisk Folkepartis medlemmer af  

 udvalget) ønsker at udtale følgende:
 Den 16. december 1988 vedtog et flertal i Folketinget at udsætte  

 beslutningen om gratis varig hjemmehjælp fra 1. januar 1989 til 1. juli 1989.  

 I den forbindelse havde SF følgende bemærkninger i betænkningen til  

 lovforslaget (L 108):
»Den 2. juni 1987 vedtog Folketinget, at der fra 1. januar 1989 ikke  

 længere skulle opkræves betaling for varig hjemmehjælp.
Den egentlige  

 baggrund herfor var en henvendelse fra Kommunernes Landsforening dateret den  

 19. december 1986 med kommentarer til den daværende socialministers forslag  

 om lettelse af samsspilsproblemer m.v. samt ændring af regler om praktisk  

 bistand og om plejehjem og beskyttede boliger.
Landsforeningen argumenterede  

 imod de dengang foreslåede ændringer af betalingsreglerne for hjemmehjælp,  

 der indebar, at betalingen for varig hjemmehjælp fra at være indtægtsafhængig  

 nu skulle gøres udgiftsafhængig, således at alle skulle betale for  

 hjemmehjælp med 13 kr. i timen, dog højst for 6 timer ugentlig.
I stedet  

 fremkom Landsforeningen med følgende ide:
 »Landsforeningen skal derfor foreslå, at det i stedet overvejes, at  

 der ikke skal opkræves betaling hos pensionisterne for hjemmehjælp . .  

 .«.
 Dette ønske blev imødekommet, og følgende fremgår af bemærkningerne til  

 det pågældende ændringsforslag: »Efter ønske fra de kommunale  

 organisationer foreslås det, at der fra den 1. januar 1989 ikke længere skal  

 kræves betaling for ydelsen af varig hjemmehjælp.« Det fremgår også af  

 forskellige ordføreres indlæg ved 2. behandling, at ændringsforslaget blev  

 gennemført som en direkte følge af Kommunernes Landsforenings henvendelse.  

 Man antog altså i Folketinget, at Landsforeningen i denne sag talte på  

 kommunernes vegne og havde udført en vis portion velovervejet  

 tankevirksomhed.
Den 17. november 1988, godt 17 måneder efter beslutningen, fremsatte  

 socialministeren et forslag om at udskyde den nye ordning et år.
Begrundelsen  

 var dels økonomisk, dels at udskydelsen ville medføre, at kommunerne fik  

 bedre tid til at overveje tilrettelæggelsen af hjemmehjælpsordningen,  

 herunder hvordan man tilrettelægger visitationen under en eventuelt øget  

 efterspørgsel.
Denne sidste begrundelse er ret besynderlig, når man tænker  

 på, hvilket tidspres Folketinget i øvrigt udsætter kommunerne for ved  

 lovændringer.
Denne pludselige omsorg for kommunerne i dette tilfælde, hvor  

 man har haft mange måneder til forberedelsen, virker mildt sagt noget søgt.
Under behandlingen af dette lovforslag har Kommunernes Landsforening den  

 1. december 1988 nok en gang henvendt sig til Socialministeriet med en  

 kommentar.
Nu argumenterer man imod sit tidligere synspunkt, især på grund af  

 ængstelse for konsekvenserne ved eventuel øget efterspørgsel, en ængstelse,  

 man godt kunne have forestillet sig at Landsforeningen havde givet udtryk for  

 i foråret 1987. I Landsforeningens skrivelse forekommer i øvrigt også  

 følgende betragtning: ». . . virker det ejendommeligt isoleret at ophæve  

 den nuværende betalingsordning for hjemmehjælpen«.
På baggrund af sagens  

 faktiske forløb er det en ejendommelig bemærkning.
Gennem Folketingets Socialudvalg er Kommunernes Landsforening blevet bedt  

 om at forklare dette holdningsskift.
Landsforeningen har udarbejdet et svar,  

 der ikke nærmere kommer ind på dette forhold.
Endvidere er Landsforeningen  

 blevet bedt om at angive, hvilke henvendelser man i de forløbne 18 måneder  

 siden vedtagelsen har rettet til Socialministeriet i anledning af de af  

 Landsforeningen angivne problemer.
Af svaret fremgår det, at man ikke har  

 henvendt sig, hvilket nok kan give anledning til en vis undren.
Endvidere har socialministeren oplyst, at den forrige socialminister ikke  

 ses at have modtaget skriftlige henvendelser fra kommunerne efter  

 vedtagelsen.
Derimod har den nuværende socialminister på diverse møder  

 modtaget synspunkter, der er gået ud på, at man frygter et øget pres på  

 ordningen.
Disse synspunkter siger ministeren at hun har lyttet til.
En sådan  

 lydhørhed skal man ikke underkende, men man kunne ønske sig, at den var  

 generel, så den også gjaldt konsekvenserne af anden sociallovgivning, den  

 borgerlige regering tager initativ til.
Det ses ikke at være tilfældet.
Med i vurderingen af lovforslaget hører, at Ebeltoft Kommune, der har  

 gennemført et frikommuneforsøg med gratis hjemmehjælp, ikke har haft de af  

 socialministeren og Kommunernes Landsforening angivne problemer.
Man har  

 tværtimod gode erfaringer med ordningen.
Mindretallet har nøje overvejet forslaget om en udskydelse af beslutningen  

 om gratis varig hjemmehjælp.
Pensionister med brug for varig hjemmehjælp må  

 naturligvis have en forventning om, at Folketinget står ved, hvad man med  

 alle kort på bordet vedtager.
På baggrund af det beskrevne forløb finder  

 mindretallet ikke, at der er argumenteret tungtvejende for en udskydelse.' Socialministerens nuværende lovforslag indeholder en ændret betaling for  

 varig hjemmehjælp - nemlig en nedsættelse af den maksimale betaling fra 6 til  

 3 timer.
SF har igen overvejet problemet, men mener stadig, at varig hjemmehjælp  

 bør være gratis.
Vi har i den forbindelse lagt særlig vægt på den positive  

 holdning i Sammenslutningen af Sociale Udvalg, der må formodes nøje at kende  

 forholdene på dette område i kommunerne, og sammenslutningen har altså ikke  

 de betænkeligheder, som Kommunernes Landsforening har givet udtryk for.  

 Heller ikke Folkepensionistforeningernes og Invalideorganisationernes  

 Kontaktudvalg, som i denne forbindelse repræsenterer brugerne, har disse  

 betænkeligheder.
 På denne baggrund indstiller SF lovforslaget til forkastelse.
 Et andet mindretal inden for flertallet (Kristeligt Folkepartis medlem af  

 udvalget) er fortsat tilhænger af, at de økonomisk bedre stillede  

 pensionister skal yde en vis egenbetaling for varig hjemmehjælp, men  

 Kristeligt Folkeparti finder ikke, at det af ministeren fremsatte lovforslag  

 i den nu foreliggende form i tilstrækkelig grad løser samspilsproblemerne.
 Et mindretal (Det Konservative Folkepartis, Venstres og Det  

 Radikale Venstres medlemmer af udvalget) indstiller lovforslaget til  

vedtagelse uændret.
Karen Højte Jensen (KF) Lizzie Lichtenberg (KF) Hans Kofoed (KF) Hanne  

 Severinsen (V) Jørgen Winther (V) Jane Oksen (FP) Kirsten Lee (RV) Bente  

 Juncker (CD) Kofod-Svendsen (KRF) fmd.
Jytte Andersen (S) Hanne Andersen  

 (S) Pernille Forchhammer (S) Jytte Hilden (S) Grete Schødts (S) Taanquist  

 (S) nfmd.
Agerschou (SF) Birthe Hansen (SF) Bilag Nogle af udvalgets spørgsmål og socialministerens svar herpå Spørgsmål:
 Udvalget anmoder om at måtte modtage en udtalelse fra Ebeltoft Kommune om,  

 hvorvidt kommunen mener, at de færre plejehjemsindlæggelser skyldes den  

 gratis varige hjemmehjælp eller døgnplejen.
 Svar:
 Der henvises til vedlagte brev af 18. april 1989 fra Ebeltoft Kommune.
 Svaret giver ikke anledning til bemærkninger.
EBELTOFT KOMMUNE Socialministeriet Vedrørende Forespørgsel fra Folketingets Socialudvalg - j.nr. 2000-45 Socialministeriet har, ved skrivelse af 10. april 1989, anmodet om bidrag  

 fra det sociale udvalg i Ebeltoft kommune, til besvarelse af spørgsmål 2 i en  

 forespørgsel fra Folketingets Socialudvalg.
 Spørgsmålet lyder: Udvalget anmoder om at måtte modtage en udtalelse fra  

 Ebeltoft kommune om, hvorvidt kommunen mener, at de færre  

 plejehjemsindlæggelser skyldes den gratis varige hjemmehjælp eller  

 døgnplejen.
 Det sociale udvalg i Ebeltoft kommune har drøftet spørgsmålet på et møde  

 den 11. april 1989, og man kan i denne forbindelse oplyse følgende:
 Ebeltoft kommune har bl.a. benyttet sin status som frikommune til fra 1.  

 april 1987 at gennemføre et forsøg med gratis hjemmehjælp til folke- og  

 førtidspensionister.
Begrundelsen for forsøget er, at fritagelsen efter byrådets opfattelse  

 virker plejehjemsforebyggende, idet en del pensionister har afslået hjælpen  

 af hensyn til lovens betalingsregler.
Betalingsreglerne har således modvirket  

 kommunens intentioner om, at pensionisterne skal/kan forblive i eget hjem  

 længst muligt.
Det er kommunens erfaring, at den manglende optimalindsats fra  

 hele hjemmeplejens side øger pensionisternes behov for både  

 plejehjemspladser, lægetilkald og hospitalsindlæggelser.
 Det har samtidig haft betydning, at afskaffelsen af betalingerne ville  

 indebære en administrativ lettelse.
 Da Ebeltoft byråd i 1986 drøftede frikommuneforsøget og besluttede at  

 indføre dette, var det med den forventning, at ordningen ville betyde en øget  

 efterspørgsel efter hjemmehjælp på mellem 5 og 10 pct.
 Forsøget har nu kørt i to år, og presset på kommunens plejehjemspladser er  

 ikke blevet større, selv om både antallet af ældre er stigende, og sygehusene  

 foretager en tidligere udskrivning af patienterne.
 Det sociale udvalg ser sig imidlertid ikke i stand til at pege på en  

 enkeltstående årsag til dette.
 Der er ifølge udvalgets opfattelse følgende faktorer, der alle har  

 betydning for kommunens ressourceforbrug til ældre-gruppen:
 1. Antallet af ældre er stigende.
 2. Sygehusene udskriver patienter tidligere.
 3. Døgnpleje i hele kommunen fra 1. januar 1986.
 4. Frikommuneforsøg: Fritagelse for betaling fra 1. januar 1987.
 Ser man isoleret på spørgsmålet om efterspørgsel efter plejehjemspladser,  

 vil de to første faktorer bevirke et større antal personer med massive  

 plejeproblemer, som tidligere kun kunne klares på et decideret plejehjem.
 Indførelsen af døgnplejen i hele Ebeltoft kommune med tilbud om  

 installation af kaldeanlæg, samt fritagelsen for betaling af hjemmehjælp, har  

 efter udvalgets opfattelse bevirket, at disse plejeopgaver nu også kan løses  

 i private hjem, og at de ældre i stadigt større omfang vælger denne løsning.
 Udvalget kan, som tidligere anført, ikke vurdere, om de færre  

 plejehjemsindlæggelser skyldes enten den gratis varige hjemmehjælp eller  

 døgnplejen.
 Det kan dog tilføjes, at kommunens forventninger om en 5-10 pct. stigning  

 i udgifterne til hjemmehjælp, ved frikommuneforsøgets gennemførelse, i  

 praksis har vist sig også at kunne indeholde både væksten i antallet af ældre  

 og sygehusenes politik med tidligere udskrivninger.
Med venlig hilsen Lars Kjær Spørgsmål:
Udvalget anmoder om at måtte modtage udtalelser om lovforslaget fra a) De Samvirkende Invalideorganisationer, b) Pensionisternes Samvirke og c) Landsforeningen Ældre Sagen.
 Svar:
ad a) Der henvises til vedlagte brev af 26. april 1989 fra  

 Folkepensionistforeningernes og Invalideorganisationernes Kontaktudvalg.
ad b) Der henvises til vedlagte brev af 24. april 1989 fra Pensionisternes  

 Samvirke.
 Vedrørende ministeriets bemærkninger til disse henvendelser henvises til  

 bemærkningerne til udtalelsen af 20. april 1989 fra Ældre Sagen, jf. svaret  

 af 24. april 1989 på spørgsmål c.
ad c) Der henvises til vedlagte brev af 20. april 1989 med bilag fra  

 Landsforeningen Ældre Sagen.
Til udtalelsen fra Ældre Sagen kan vedrørende pkt. 4 bemærkes, at det  

 efterspørgselspres, der nævnes i bemærkningerne til lovforslaget, også må  

 påregnes at komme fra personer, der opfylder betingelserne i § 53 for at  

 modtage varig hjemmehjælp.
Det vil typisk være personer, der hidtil har  

 klaret sig med privat antaget hjælp og bistand fra familie.
 Tilføres der ikke yderligere ressourcer til hjemmehjælpen, kan kommunerne  

 derfor blive nødt til at foretage en fornyet vurdering af behovet for  

 hjemmehjælp blandt de hidtidige modtagere med den virkning, at disse får  

 hjælpen beskåret, fordi kommunerne nødsages til at skærpe visitationen.
Landsforeningen Ældre Sagen Socialminister Aase Olesen Vedrørende lovforslag L 224 Hermed har vi fornøjelsen at aflevere den af  

 Folketingets Socialudvalg udbedte udtalelse fra landsforeningen om  

 spørgsmålet om betaling for varig hjemmehjælp tillige med et vedhæftet bilag.
Da udtalelsen er rekvireret gennem ministeriet, har vi samtidig overbragt  

 udtalelsen i 80 eksemplarer til ministeriet med henblik på, at den kan blive  

 viderebragt til udvalget.
Vi går ud fra, at udvalget således får udtalelsen i  

 uafkortet form.
 Vi har samtidig gjort pressen bekendt med landsforeningens udtalelse.
Med venlig hilsen Landsforeningen Ældre Sagen Sekretariatet Viggo Nielsen Landsforeningen Ældre Sagen Socialministeriet Vedrørende 2. kontor j.nr. 2000-45, lovforslag L 224 Ved skrivelse af 10.  

 april 1989 har ministeriet anmodet landsforeningen om at udtale sig om  

 lovforslag L 224, der vil annullere tidligere vedtaget lovbestemmelse om, at  

 varig hjemmehjælp skal være gratis fra 1. juli 1989. Ifølge lovforslaget  

 opretholdes det hidtidige betalingskrav, dog fremtidig med begrænsning til  

 højst 3 timer pr. uge mod hidtil 6 timer.
 Af de følgende grunde er vi af den opfattelse, at lovforslaget bør  

 forkastes:
1. Ved den allerede gennemførte lovgivning har man stillet de nuværende og  

 kommende hjemmehjælpsmodtagere i udsigt, at den varige hjemmehjælp for  

 fremtiden vil blive gratis.
Uanset hvad man i øvrigt mener om  

 betalingsspørgsmålet, er det uheldigt, at man nu med det foreliggende  

 lovforslag vil skuffe den således skabte forventning.
En sådan adfærd tjener  

 ikke til at styrke respekten om lovgivningsmagten.
Allerede af denne grund må  

 det anbefales Folketinget at forkaste lovforslaget.
Politikerne har  

 naturligvis lov at skifte mening, men man bør i det mindste give  

 gratisbestemmelsen en chance i praksis, før man beslutter at afskaffe den.
2. Rent bortset herfra må spørgsmålet om betaling for hjemmehjælp vurderes  

 i lys af hjemmehjælpens funktion i retning af, at den - rigtigt tilrettelagt,  

 f.eks. ved at aktivere til selvhjælp - er egnet til at aflaste presset på de  

 mere omfattende og bekostelige hjælpeforanstaltninger.
Hvis man tilsigter,  

 hvad man vel gør, at hjemmehjælpen skal tjene til forebyggelse af, at der af  

 en opstået lidelse eller svækkelse udvikler sig et mere omfattende pleje- og  

 bistandsbehov, må man først og fremmest sørge for, at hjemmehjælpen bliver  

 ydet, når der er brug for den.
Det offentlige har med andre ord en økonomisk  

 interesse i, at hjemmehjælp indsættes som et middel til at undgå eller  

 udskyde nødvendigheden af en mere omfattende indsats af offentlige  

 ressourcer.
Hertil kræves blandt meget andet, at modtagelsen af hjemmehjælp  

 ikke blokeres af et betalingskrav.
For så vidt der overhovedet skal kræves  

 betaling for hjemmehjælpen, må betalingen være overkommelig for modtageren og  

 ligge i et acceptabelt niveau.
Men det vil ud fra den nævnte betragtning være  

 mest konsekvent, at hjemmehjælpen gøres gratis.
3. Særligt fremhæves, at de med ældreboligloven i 1987 introducerede nye  

 ældreboliger er baserede på, at beboerne skal kunne få hjemmehjælp og anden  

 bistand efter samme regler, som gælder for alle andre ældre.
Ved  

 ældreboliglovens gennemførelse blev det forudsat, at enhver, der får tildelt  

 en ældrebolig, skal have økonomisk grundlag for at klare sig i boligen.
Hvis  

 der fastsættes betalingsregler, hvorved hjemmehjælpen bliver økonomisk  

 uoverkommelig for beboerne, forskertses formålet med ældreboligerne.
4. Et hovedargument for den foreslåede genindførelse af betalingskravet  

 for varig hjemmehjælp angives at være frygten for den øgede efterspørgsel,  

 som indførelse af gratisprincippet på dette område hævdes at ville medføre.
I  

 ministerens bemærkninger til lovforslaget gås der ud fra som en kendsgerning,  

 at en afskaffelse af betalingsreglerne vil resultere i et sådant øget  

 efterspørgselspres.
Det overses eller forbigås herved, at hjemmehjælp - til  

 forskel fra f.eks. befordring med offentlige trafikmidler eller  

 bibliotekernes bogudlån - i alle tilfælde tildeles efter en behovsvurdering,  

 jf. herved forudsætningen i bistandslovens § 53. Der er derfor ikke brug for  

 nogen prisfastsættelse til regulering af en markedsmekanisme, idet  

 efterspørgslen kan holdes i ave ved det offentliges tildeling af  

 hjemmehjælpen.
Kommunerne praktiserer tilmed behovsvurderingen ganske  

 strengt, hvad der taler for, at hjemmehjælp gøres gratis på linie med andre  

 sundheds- og plejeydelser som f.eks. hjemmesygepleje.
Nogen bekymring over et  

 deraf følgende efterspørgselspres synes da heller ikke at være kommet til  

 orde, da Folketinget i sin tid - angiveligt efter et omhyggeligt  

 udvalgsarbejde - drøftede og enstemmigt vedtog lovbestemmelsen om gratis  

 varig hjemmehjælp.
Noget andet er, at der af andre årsager kan imødeses  

 stigende efterspørgsel på bla. hjemmehjælp, således som følge af tilvæksten i  

 antallet af meget gamle og stoppet for plejehjemsbyggeri, hvad der imidlertid  

 ikke har noget at gøre med spørgsmålet om, hvorvidt hjemmehjælp skal betales  

 eller ikke.
5. Som langsigtet politik kunne man måske forestille sig, at  

 behovskriteriet for tildeling af hjemmehjælp gradvis lempes med det slutmål,  

 at enhver i princippet skal kunne købe sig den hjemmehjælp, der måtte ønskes,  

 uden at hjælpen skal være betinget af en offentlig tildeling.
En sådan  

 ordning ville bedre end den nuværende tildelingsordning imødekomme det hensyn  

 til den enkeltes selvbestemmelse, der i almindelighed - i hvert fald i  

 princippet - af de politiske partier anerkendes som et bærende element i  

 ældrepolitikken.
Efterspørgsel og udbud måtte i så fald som udgangspunkt  

 holdes i balance gennem prisfastsættelsen.
Hvis man imidlertid ønsker, at  

 hjemmehjælp skal have den førnævnte forebyggende virkning, må en sådan reform  

 ledsages af, at der sikres dem, der har brug for hjemmehjælpen, fornødent  

 økonomisk grundlag for og tilskyndelse til at købe hjemmehjælpen til  

 »markedsprisen«.
Dette forudsætter væsentlige forbedringer af  

 pensionisternes økonomi gennem forhøjelse af de sociale pensioner, ved  

 personlige tillæg eller på anden måde.
Sådanne forbedringer ligger næppe lige  

 om hjørnet, og når dertil lægges den stigning af efterspørgslen på  

 hjemmehjælp, som antagelig bliver en følge af blandt andet tilvæksten i de  

 ældste aldersgrupper, gør man nok klogt i indtil videre at bibeholde  

 behovsvurderingen som tildelingskriterium for hjemmehjælp.
6. For så vidt man vil begrunde betalingskravet med, at det må være  

 rimeligt, at hjemmehjælpsmodtagerne af deres pension og øvrige indtægt  

 bidrager til finansieringen af hjemmehjælpen, skal hertil bemærkes, at der  

 ifølge oplysning fra kommunal side er knyttet ikke ubetydelige omkostninger  

 til administrationen af den hidtidige betalingsordning, bl.a. fordi alle  

 hjemmehjælpere skal føre meget nøje regnskab med antallet af  

 hjemmehjælpstimer i hvert enkelt hjem.
Betalingen er derfor kun af begrænset  

 betydning for finansieringen af hjemmehjælpen.
Under folketingsbehandlingen  

 af lovbestemmelsen om gratis varig hjemmehjælp synes der da også fra alle  

 sider at have været tilslutning til gratisprincippet i forventning om, at der  

 derved spares administrativt bureaukrati, at der frigøres ressourcer,  

 som bedre kan anvendes til forbedring af hjemmehjælp eller på andre områder  

 eller til besparelsesforslag, og at afskaffelsen af betalingen i  

 øvrigt vil lette omstilling og fornyelse med henblik på en mere fleksibel  

 udnyttelse af tilbuddene til de ældre, jf. herved Folketingets forhandlinger  

 1986-87 sp. 4186 ff og sp. 12603 ff.
Inden Folketinget beslutter sig for at  

 genindføre betalingskravet, anbefales det, at man studerer de argumenter og  

 beregninger, som man dengang i skøn samdrægtighed fremførte til støtte for  

 betalingens afskaffelse.
7. Til den hidtidige betalingsordning knytter der sig et samspilsproblem,  

 som typisk rammer mellemgrupperne, fordi de også rammes af nedtrapning af  

 boligydelse og personligt tillæg m.v.
Under de førnævnte  

 foketingsforhandlinger i 1986-87 udtryktes der da også glæde over, at  

 samspilsproblemet på dette punkt ville forsvinde ved indførelsen af den  

 gratis hjemmehjælp.
Med den nu foreslåede ordning opnås kun en vis reduktion  

 af samspilsproblemet, idet det maksimale timetal for betaling nedsættes til  

 tre timer ugentlig, men problemet bringes ikke ud af verden.
8. Den reelle grund til, at man nu foreslår betaling for varig hjemmehjælp  

 genindført, synes at være, at man ønsker at reducere det offentliges udgifter  

 eller rettere at øge indtægterne.
Det var helt klart dette motiv, der  

 begrundede den i december 1988 vedtagne forlængelse i et halvt år af den  

 hidtidige betalingsordning.
Af bemærkningerne til det nu foreliggende  

 lovforslag fremgår, at forslaget er fremsat med besparelseskrav i  

 finanslovforliget for øje og derudover skal skaffe provenu, der ønskes  

 anvendt til fordel for særlige grupper, nemlig døende i eget hjem.
Det er  

 således i realiteten fiskale hensyn, der - i lighed med, hvad der er  

 tilfældet med f.eks. tobaks- og spiritusafgifterne - ligger bag lovforslaget.  

 Frem for at besmykke lovforslaget med påstået betænkelighed ved indførelse af  

 gratisprincippet burde man åbent have vedkendt sig, at det er for at få penge  

 i statskassen, at man nu vil afskaffe en ordning, som man i 1986-87 fandt god  

 og rigtig.
9. For det tilfælde, at lovforslaget forkastes, således at det har sit  

 forblivende ved den allerede gennemførte lovgivning, henleder vi  

 opmærksomheden på, at der - således som loven er affattet - kan være en vis  

 risiko for, at en kommune af hensyn til betalingen foretrækker at yde  

 midlertidig hjemmehjælp i tilfælde, hvor hjemmehjælpen burde være tildelt som  

 varig.
Vi henstiller derfor til overvejelse, at der til den gældende  

 bestemmelse i bistandslovens § 55: »Ydes der varig hjemmehjælp, kræves  

 der ikke betaling« gøres følgende tilføjelse: »når hjemmehjælpen  

 ydes til formål som i § 53 angivet, anses den som varig.« Vi skal i øvrigt tilføje, at der i vor medlemskreds er meget stor  

 interesse for spørgsmålene omkring hjemmehjælp.
Til illustration heraf  

 vedlægges et netop modtaget notat om Københavns og Frederiksbergs  

 netværksgruppes samarbejde med Frederiksberg kommune.
Selv om notatet ikke  

 kommer ind på betalingsspørgsmålet, kunne vi forestille os, at det alligevel  

 kunne have interesse for ministeren og folketingsudvalget i forbindelse med  

 det foreliggende lovforslag.Med venlig hilsen Landforeningen Ældre Sagen Bjarne Hastrup / Viggo Nielsen Landsforeningen Ældre Sagen Notat om København/Frederiksberg's Netværksgruppes samarbejde med  

 Frederiksberg Kommune Det begyndte med, at nogle Pensionister fra  

 Frederiksberg beklagede sig til vore »Netværkere« over en halvering  

 af hjemmehjælpen til de klienter, der kun fik hjælp til rengøring 2 timer  

 ugentligt - til hveranden uge.
 I et kort ret kynisk brev forklarede Forstanderen for hjemmehjælpen, at  

 nedskæring var uundgåelig, hvis Kommunen skulle holde sparekravene fra  

 Regeringen.
 ÆLDRE SAGENS's »Netværkere« og den Ældrepolitiske gruppe tog  

 sagen op - forhørte sig hos nogle hjemmehjælpere.
 Fik så via Husligt Arbejder Forbund's lokalafdeling kontakt med  

 tillidsmand og klubbestyrelse for Hjemmehjælperne på Frederiksberg.
 Vi holdt et knaldgodt møde, hvor de forsynede en lille udvalgt gruppe fra  

 ÆLDRE SAGEN med et væld af oplysninger om den aktuelle sag, samt om  

 Hjemmehjælpernes dårlige løn- og arbejdsforhold, det store  

 »gennemtræk« på over 25 pct. pr. år, og den megen sygdom m.m.
 Vi drøftede også hvilken uheldig betydning hjemmehjælpernes hurtige  

 udskiftning og pressede arbejdsvilkår havde for de ældre, og hvorledes  

 systemet ikke kom til at fungere så godt, som det egentligt havde været  

 hensigten fra de velmenende politikeres side.
 Forsynet med alt dette og nogle gode henvisninger til Kommunens egne  

 planer og opgørelser, som vi straks skaffede os - og bearbejdede - skrev vi  

 til borgmester John Winther om at få et møde.
 Løbende holdt vi Husligt Arbejder Forbunds's tillidsmand orienteret.
 Komiteens næstformand rejste spørgsmålet på den konservative  

 vælgerforenings møde og vandt stor sympati for ÆLDRE SAGEN.
 Tirsdag den 21. marts var vi til et timelangt møde med borgmesteren, hvori  

 også formanden for Socialudvalget og direktøren for Socialdirektoratet  

 deltog.
Vi forelagde vor klage og de mange yderligere oplysninger om de  

 utilfredsstillende forhold - især set med de ældres øjne.
Vi har 5.000  

 medlemmer alene på Frederiksberg.
 Modtagelsen var yderst venlig, og vi fik en god lang diskussion, hvorved  

 der bl.a. blev givet udtryk for stor respekt for og anerkendelse af  

 hjemmehjælpernes arbejde og betydning for de ældre - især de ensomme ældre.
Vi præciserede meget tydeligt, at Kommunen bestemt ikke måtte  

 forestille sig, at ÆLDRE SAGEN's »netværkere« nogensinde ville gå  

 ind og lade sig bruge som erstatning for hjemmehjælperne.
Det har vi  

 »netværkere« hverken ønske, kvalifikationer eller kræfter til.
 Det ville også være helt i modstrid med de intentioner, der ligger til  

 grund for ÆLDRE SAGEN's start og formål, der er at videreudbygge  

 velfærdsstaten.
 Tværtimod vil foreningen nøje, kritisk følge udviklingen på det  

 ældrepolitiske område og administrationen af gældende love og  

 bekendtgørelser.
 Giver det anledning til bemærkninger vil foreningen på egnet måde fremføre  

 vore medlemmers synspunkter, således som det sker i denne sag.
 Den yderst saglige forhandling i den aktuelle sag med Frederiksberg  

 Kommune, endte med en erklæring fra de kommunale repræsentanter om, at ÆLDRE  

 SAGEN altid ville være velkomne til at drøfte kommunens ældrepolitik eller  

 enkeltsager - og komme med gode ideer.
Og så - utroligt i disse tider - men i den aktuelle sag ville  

 socialudvalgsformanden finde udveje for straks at normere 19-20  

 heltidsstillinger flere på hjemmehjælperområdet.
Gennemgå alle  

 klientersagerne enkeltvis endnu engang, for at nyvurdere den enkeltes behov  

 for hjælp.
Ja - 19-20 heltidsstillinger mere end normeret.
Der er p.t. godt 500  

 hjemmehjælpere ansat, så det er en udvidelse på 4 pct.
 Om alt dette nu også sker, vil vi løbende holde os orienteret om og håber  

 på hjælp hertil fra Husligt Arbejder Forbunds tillidsmand og klubbestyrelse.
 I det hele taget er hjemmehjælpen en betydningsfuld faktor i den  

 ældrepolitik landsforeningen vil gøre sig til talsmand for.
 Hjemmehjælpernes hele løn- og arbejdssituation og især status bør  

 opprioriteres, mener vi.
 At være hjemmehjælper opfatter vi som både en fysisk og især psykisk  

 kvalificeret krævende opgave - der betyder meget mere - for mange flere - på  

 mange flere måder, end man normalt gør sig klart i befolkningens  

 samvittighed.
 Vi håber meget i kredsen på at få et godt samarbejde og tillidsforhold med  

 hjemmehjælperne og deres forening.
 Det vil hjælpe os meget med at løse de vigtige opgaver, der ligger foran  

 ÆLDRE SAGEN - og overvinde de fordomme og den modstand, vi kan mærke visse  

 steder.
God arbejdslyst Med venlig hilsen Max Harvøe Pensionisternes Samvirke Socialministeriet, Departementet Slotsholmsgade 6 1216 København K Vedrørende 2. kontor j.nr. 2000-45, lovforslag nr.
L 224 Ved skrivelse af  

 10. april 1989 har ministeriet anmodet landsforeningen om at udtale sig om  

 lovforslag nr.
L 224, der vil annullere tidligere vedtaget lovbestemmelse om,  

 at varig hjemmehjælp skal være gratis fra 1. juli 1989. Ifølge lovforslaget  

 opretholdes det hidtidige betalingskrav, dog fremtidig med begrænsning til  

 højst 3 timer pr. uge mod hidtil 6 timer.
 Vi er af Landsforeningen Ældre Sagen blevet gjort bekendt med dennes svar  

 på ovenstående, og vi er enige med Ældre Sagen i, at lovforslaget bør  

 forkastes, ligesom vi er enige med Ældre Sagen i de synspunkter, de har lagt  

 til grund for deres opfattelse.
 Vi skal derfor give udtryk for, at vi fuldt og helt står bagved de tanker,  

 der af Landsforeningen Ældre Sagen er fremført i denne sag.
Med venlig hilsen Pensionisternes Samvirke Thomas Nielsen Landsformand Til Folketingets Socialudvalg Vedørende: Forslag til lov om ændring af lov om social bistand. (Ændring  

 af regler om praktisk bistand ) L 224 Folkepensionistforeningernes og  

 Invalideorganisationernes Kontaktudvalg skal i anledning af det fremsatte  

 lovforslag tillade sig at fremføre nedenstående synspunkter over for  

 Folketingets Socialudvalg.
Folkepensionistforeningernes og Invalideorganisationernes Kontaktudvalg  

 rejste oprindelig kravet om gratis - indkomstuafhængig - hjemmehjælp.
Dette  

 gjorde vi ud fra 2 synspunkter, der for os at se stadig må tillægges  

 afgørende vægt i sagen.
Samspilsproblemets løsning, som Folketinget, ved den såkaldte ældrepakke i  

 1987, tog hul på en løsning af, er et gammelt velkendt problem.
For  

 Folkepensionistforeningernes og Invalideorganisationernes Kontaktudvalg har  

 det altid stået klart, at det var og er vanskeligt at løse den slags  

 problemer, der grundlæggende bunder i, at samfundet ikke mener at have råd  

 til at give alle borgere alting, men at der må prioriteres bl.a. ud fra et  

 behovssynspunkt.
Det har stået os klart i mange år, at såfremt hjemmehjælp gøres gratis for  

 alle modtagere, vil dette i sig selv tage toppen af samspilsproblemet.
Der  

 kan henvises til de ganske mange betænkninger, der i årenes løb er skrevet om  

 samspilsproblemet.
Samtidig skal det anføres, at Folkepensionistforeningernes og  

 Invalideorganisationernes Kontaktudvalg, i overensstemmelse med den  

 almindelige holdning i befolkningen, altid har ment, at helbredsbetingede  

 offentlige serviceydelser bør være gratis. - Hjemmehjælp bevilges efter en,  

 idag, stram visitation, hvori netop helbredsforholdene hos den eventuelle  

 modtager spiller en afgørende rolle. - Såfremt de politiske intentioner, om  

 at ældre og handicappede skal kunne forblive i egen bolig, skal have nogen  

 mening, udover at være kønt klingende politiske slagord, bør forudsætningerne  

 for, at det reelt er muligt, naturligvis tilvejebringes.
En velfungerende  

 hjemmehjælpsordning er her en meget vigtig forudsætning.
Der løses f.eks.  

 ikke nogen problemer ved at nedlægge plejehjem - som man gør nu - hvis man  

 ikke sikrer de borgere, der har problemer, der betinger plejehjemsophold,  

 andre servicetilbud, der kan løse problemerne. - Man fristes til at tro, at  

 der er politikere, der tror, at man ved besværgelser og ordmagi kan løse  

 reelle problemer. - Eller man kunne tro, at der er reelle politiske  

 holdninger, der går på, at hvis man er så uforstandig at være gammel, syg og  

 fattig, så må man virkelig selv tage ansvaret for at løse de dermed forbundne  

 problemer - det er ikke noget, samfundet som sådan kan tage sig af.  

 Folkepensionistforeningernes og Invalideorganisationernes Kontaktudvalg føler  

 sig ganske sikker på, at et solidt flertal i Folketinget ikke mener noget  

 sådant - skønt vi har vores tvivl om, hvad socialministeren egentlig mener.
Som også Folketinget har konstateret, er det interessant at opleve  

 Kommunernes Landsforenings krumspring i denne sag.
I  

 Folkepensionistforeningernes og Invalideorganisationernes Kontaktudvalg var  

 vi glade, da Kommunernes Landsforening i sin tid gik ind for at gøre  

 hjemmehjælp til en indkomstuafhængig ydelse.
De nuværende standpunkter, og  

 frem for alt den påståede dokumentation for problemerne herfor, som vi kender  

 den, nægter vi at tage alvorligt og betvivler, at nogen kan gøre dette.
Det påstås, at der vil opstå et betydeligt efterspørgselspres, såfremt  

 betalingsreglerne for hjemmehjælp afskaffes.
Vi betvivler dette - men er  

 ganske sikre på, at der allerede i dag er et efterspørgselspres for at få  

 hjemmehjælp, alene fordi kommunerne, på grund af de stramme økonomiske rammer  

 de må arbejde under, har set sig nødsaget til at stramme visitationen ved  

 bevilling af hjemmehjælp ganske markant.
Det er også blevet hævdet, at man vil få vanskeligheder med at rekruttere  

 det nødvendige antal hjemmehjælpere. - Her er tale om et klart selvskabt  

 problem, idet man i stigende grad nægter at uddanne hjemmehjælpere. - At der  

 skulle mangle egnet arbejdskraft kan vi, med det kendskab vi har til  

 arbejdsløsheden i Danmark, vanskeligt tage alvorligt. - At ansættelse af  

 flere hjemmehjælpere skulle koste samfundet mange penge, må forudsætte et  

 meget beskedent kendskab til hjemmehjælpernes løn, det danske skattesystem og  

 alternativer såsom arbejdsløshedsdagpenge og bistandshjælp.
Det er dog  

 selvfølgelig klart, at der kan opstå en af de sædvanlige interessante  

 diskussioner, om det er statskassen eller kommunerne, der skal betale. - At  

 der vil blive nogen mærkbar regning til skatteyderne forekommer derimod højst  

 tvivlsomt.
 Folkepensionistforeningernes og Invalideorganisationernes Kontaktudvalg  

 skal som sin konklusion slå fast, at Folketinget nu bør opfylde sit løfte fra  

 ældrepakken til landets pensionister om at gøre hjemmehjælp gratis  

 (indkomstuafhængig).
