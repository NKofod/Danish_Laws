Skriftlig fremsættelse (3. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af færdselsloven (Forhøjelse af bøde for parkering på ramper, forhøjelse af parkeringsafgifter for store køretøjer, Færdselsstyrelsens mulighed for overtagelse af parkeringskontrollen og ændring af klagemyndighed) (Lovforslag nr.
L 40) Lovforslaget har til formål at være med til at underbygge, at den indførte tidsbegrænsning på 25 timer for lastbiler på statens rastepladser bliver overholdt, hvorfor det foreslås, at parkeringsafgiften for køretøjer, hvis tilladte totalvægt overstiger 3.500 kg, hæves fra 510 kr. til 2.040 kr., hvilket skal være med til at sikre, at lastbiler ikke benytter statslige rastepladser til langtidsparkering og samtidig ikke har et økonomisk incitament til at holde ulovligt parkeret på det øvrige vejnet.
 Endvidere foreslås det, at fastsættelsen af bøder for ulovlig parkering på til- og afkørselsramper på motorvejsnettet og motortrafikvejene skal skærpes, når overtrædelsen er begået med køretøjer, hvis tilladte totalvægt overstiger 3.500 kg.
 Det foreslås, at der gives hjemmel til, at Færdselsstyrelsen kan overtage ansvaret for parkeringskontrol af statens rastepladser, som Vejdirektoratet har været ansvarlig for siden 1. juli 2018.
 Endelig foreslås en mindre justering af nogle klageadgange, som betyder, at afgørelser truffet af politiet efter reglerne for færdselsregulering og afmærkning mv. kan påklages til transport-, bygnings- og boligministeren i stedet for Rigspolitiet.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. januar 2019 hvor det foreslås, at forslaget skal træde i kraft.
