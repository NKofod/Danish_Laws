Antages, at udsendelse til virksomheder af specificerede  

 telefonregninger ikke er et naturligt led i den normale drift af et  

 telefonselskab, idet virksomheden derved overlades oplysninger, den ikke selv  

 må registrere.
Registrering af dele af et telefonnummer vil fortsat frit  

 kunne foretages.
Såfremt abonnenten i forbindelse med det enkelte opkald  

 tilkendegiver, at dette ønskes registreret, vil dette ikke være i strid med  

 lov om private registre m.v. § 7 f.
 Privatpersoners registrering af opkald er ikke registrering i lov om  

 private registres m.v. forstand.
 Et af de koncessionerede telefonselskaber orienterede Registertilsynet om  

 selskabets tilbud om specifikation af førte samtaler på telefonregninger til  

 abonnenter, tilsluttet digitale telefoncentraler, og anmodede om  

 Registertilsynets eventuelle bemærkninger hertil.
 Specifikationen omfattede for hver enkelt samtale oplysning om datoen,  

 klokkeslættet, det kaldte nummer, samtalens varighed og prisen.
Under henvisning til lov om private registre m.v. § 7 f, stk. 1, udtalte  

 Registertilsynet, at udsendelse til virksomheder m.v. af telefonregninger,  

 specificeret som beskrevet med angivelse af dato, klokkeslæt, kaldt nummer,  

 varighed samt pris for alle førte samtaler eller samtaler inden for nærmere  

 angivne områder vil være en videregivelse af registrerede oplysninger fra  

 telefonselskaberne, der ikke vil være et naturligt led i den normale drift af  

 disse, jf. lov om private registre m.v. § 4, stk. 2, idet virksomheden derved  

 overlades oplysninger, den ikke selv må registrere.
Registertilsynet fandt  

 således ikke, at telefonselskaberne lovligt kan udsende specificerede  

 regninger til virksomheder m.v., medmindre den pågældende virksomhed forinden  

 har fået en tilladelse til registrering i henhold til § 7 f, stk. 1, 2. pkt.
Registertilsynet udtalte endvidere, at det af bemærkningerne til lov om  

 private registre m.v. § 7 f fremgår, at forbudet alene retter sig mod  

 registrering af selve det opkaldte telefonnummer.
En registrering af  

 tællerskridt vil således ikke være i strid med bestemmelsen.
Registrering af  

 dele af et telefonnummer vil fortsat frit kunne foretages - således f.eks. i  

 de tilfælde, hvor de to sidste cifre i et ottecifret nummer udelades - idet  

 det i dette tilfælde ikke vil være muligt for udenforstående at identificere  

 den person, opkaldet er foretaget til.
 På denne baggrund havde Registertilsynet ikke indvendinger imod, at  

 telefonselskabet tilbyder virksomheder m.v. en ordning, hvor samtaler  

 specificeres således, at de to sidste cifre i et ottecifret telefonnummer  

 udelades.
For så vidt angår en ordning, hvorefter abonnenten ved tryk på  

 telefonapparatets taster i forbindelse med den enkelte samtale kan  

 tilkendegive, at denne ønskes specificeret, udtalte Registertilsynet, at  

 forbudet i lov om private registre m.v. § 7 f, stk. 1, alene omfatter  

 automatisk registrering.
Det fremgår af bemærkningerne til bestemmelsen, at  

 den ikke udelukker, at der i en virksomhed sker manuel registrering af  

 opkaldte telefonnumre, f.eks. således at telefonsamtaler over længere  

 afstande ekspederes manuelt af en telefonist, der samtidig noterer de  

 opkaldte numre, eller således at medarbejderne efter aftale med virksomheden  

 hver for sig noterer de telefonnumre, de foretager opkald til.
 Registertilsynet fandt herefter, at en ordning, hvorefter den, der  

 foretager opkaldet, selv skal tage initiativet til, at det pågældende opkald  

 specificeres, kan ligestilles med de i bemærkningerne nævnte eksempler, og at  

 en virksomheds tilslutning til denne ordning derfor ikke vil være i strid med  

 lov om private registre m.v. § 7 f.
 Endelig udtalte Registertilsynet for så vidt angår private personers  

 bestilling af specificerede telefonregninger, at en privatpersons  

 registrering af oplysninger om den pågældendes egen eller dennes husstands  

 brug af eget telefonapparat efter tilsynets opfattelse ikke kan anses at være  

 registrering i lov om private registres m.v. forstand, og at der således ikke  

 vil være noget til hinder for, at private personer fra telefonselskaberne  

 modtager specificerede regninger, indeholdende bl.a. oplysning om kaldte  

 telefonnumre.
 Registertilsynets årsberetning 1988 s. 93.
