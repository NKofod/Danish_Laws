 Et benzinselskab indbragte for Momsnævnet styrelsens afgørelse om, at den  

 nedenfor beskrevne rabatordning var en betinget rabat, som skal medregnes i  

 den momspligtige værdi.
Rabatordningen baseres på en klub for private kunder, hvor der til  

 medlemmerne gives rabat på en lang række af selskabets produkter.
For hvert  

 enkelt indkøb tildeles kunden et antal point.
Rabatten er progressiv, således  

 at hvert point tillægges en større værdi, når en nærmere fastsat pointsum er  

 nået.
Rabatten udbetales ikke til kunden ved det enkelte køb.
Kunden får  

 efter en nærmere fastsat periode,f.eks. 1 kvartal, tilsendt en check, som han  

 så selv kan vælge enten at indløse, hvorved hans pointtal bliver 0-stillet,  

 eller at bevare som kreditsaldo og samle flere point og dermed opnå en større  

 rabat.
 Styrelsen lagde ved sin afgørelse vægt på nævnets afgørelse nr. 103 om  

 rabatmærker,idet man fandt, at den væsentlige forskel mellem  

 rabatmærkeordningen og selskabets ordning er, at den teknologiske udvikling  

 har gjort det muligt at foretage en central opsummering af de enkelte  

 rabatbeløb (point). Styrelsen tillagde det også betydning, at opnåelse af  

 rabat var betinget af medlemsskab af kundeklubben.
Nævnet traf afgørelse om, at de omhandlede rabatter ikke er betingede som  

 anført i momslovens § 7, stk 2, litra e.
Rabatten skal således ikke medregnes  

 i den momspligtige værdi.
Nævnet lagde vægt på, at kunden krediteres for rabatten i samme øjeblik,  

 købet registreres på kasseapparatet, og at rabatten dermed er endeligt  

 erhvervet i forbindelse med leverancen.
At udbetalingen af den tilskrevne  

 rabat først sker på et senere tidspunkt, eller at den eventuelt lægges sammen  

 med andre opnåede rabatter til et større beløb, medfører ikke, at rabatten  

 dermed skifter karakter fra at være ubetinget til at blive betinget.
