Cirkulære om budgetmæssige rammer1) § 1. Bestemmelserne i Rådets direktiv 2011/85/EU af 8. november 2011 om krav til medlemsstaternes budgetmæssige rammer finder anvendelse i forbindelse med finanspolitiske og budgetmæssige rammer.
 Stk. 2. Direktivet er gengivet i bilag 1 til dette cirkulære.
§ 2. Moderniseringsstyrelsen skal på styrelsens hjemmeside hver måned offentliggøre finanspolitiske data for staten.
De månedsvise finanspolitiske data for staten skal omfatte statens indtægter og udgifter for den foregående måned.
De endelige regnskabstal fra årsafslutningen offentliggøres når finansministeren har sendt statsregnskabet til Folketinget.
Moderniseringsstyrelsen skal i de statslige regnskabstal indregne udgifter til dagpenge og andre ydelser, som udbetales i regi af arbejdsløshedskasser, for ordninger hvor staten finansierer ordningen.
Opgørelsen af statens indtægter og udgifter skal følge bekendtgørelse om statens regnskabsvæsen m.v. og omfatte institutioner omfattet af statsregnskabet.
Stk. 2. Moderniseringsstyrelsen skal på sin hjemmeside hvert kvartal offentliggøre finanspolitiske data for kommuner og regioner.
De kvartalsvise finanspolitiske data for kommuner og regioner skal omfatte indtægter og udgifter for kommuner og regioner for det foregående kvartal.
Opgørelserne af kommunernes og regionernes indtægter og udgifter skal følge bekendtgørelserne om kommunernes henholdsvis regionernes budget- og regnskabsvæsen, revision m.v.
 Stk. 3. Danmarks Statistik offentliggør en detaljeret afstemningstabel, der viser metoderne for overgangen fra primære regnskabstal til data baseret på ENS-2010-standarden.
Stk. 4. Moderniseringsstyrelsen beskriver på styrelsens hjemmeside de overordnede sammenhænge mellem de primære regnskabstal og regnskaberne for offentlig forvaltning og service.
På hjemmesiden skal Moderniseringsstyrelsen henvise til den fulde beskrivelse fra Danmarks Statistik efter stk. 3.
§ 3. Moderniseringsstyrelsen skal for staten, kommunerne og regionerne offentliggøre oplysninger om eventualforpligtelser med potentielt betydelige budgetvirkninger.
Herunder skal Moderniseringsstyrelsen hvert år i oktober offentliggøre det økonomiske omfang af følgende:
1) Garantiforpligtelser, 2) nødlidende lån og 3) engagementer i offentligt-private partnerskaber uden for de offentlige budgetter.
 Stk. 2. Moderniseringsstyrelsen skal hvert år i december offentliggøre det økonomiske omfang af følgende:
1) Forpligtelser i offentlige virksomheder og 2) offentligt ejerskab i selskaber.
 Stk. 3. Opgørelserne efter stk. 1 og 2 skal omfatte forpligtelser m.v. i stat, kommuner og regioner og opgøres til ultimoværdien i det foregående regnskabsår.
 Stk. 4. Moderniseringsstyrelsen skal hvert år i december indberette opgørelserne efter stk. 1 til Eurostat.
§ 4. Skatteministeriet offentliggør detaljerede oplysninger om skatteudgifters virkninger for de offentlige indtægter.
Skatteministeriet fastsætter den nærmere metode hertil.
§ 5. Finansministeriet forelægger indenfor rammerne af de årlige budgetprocesser og mellemfristede budgetplaner en oversigt over alle offentlige institutioner, som ikke udgør en del af de almindelige budgetter på delsektorniveau.
Oversigten indeholder bl.a. disse institutioners kombinerede indvirkning på den offentlige saldo og den offentlige gæld.
§ 6. Finansministeriet udarbejder de makroøkonomiske og budgetmæssige prognoser, der bruges i den finanspolitiske planlægning.
Finansministeriet offentliggør de officielle makroøkonomiske og budgetmæssige prognoser, der er udarbejdet til den finanspolitiske planlægning, herunder de metoder, antagelser og relevante parametre, der ligger bag disse prognoser.
Stk. 2. Den finanspolitiske planlægning baseres på makroøkonomiske og budgetmæssige prognoser, hvortil der anvendes de mest aktuelle oplysninger.
Budgetplanlægningen baseres på det mest sandsynlige makroøkonomiske scenario.
Finansministeriet sammenligner de makroøkonomiske og budgetmæssige prognoser med de senest opdaterede prognoser fra Kommissionen.
Finansministeriet beskriver og begrunder betydelige forskelle mellem Finansministeriets makroøkonomiske scenario og Kommissionens seneste prognose, især hvis niveauet for eller væksten af variable i de eksterne antagelser afviger betydeligt fra de værdier, der er indeholdt i Kommissionens prognose.
Stk. 3. Finansministeriet foretager følsomhedsanalyser i de makroøkonomiske og budgetmæssige prognoser, hvor udviklingen i de vigtigste finanspolitiske variable undersøges under forskellige antagelser om vækst og rentesatser.
Omfanget af alternative antagelser, der anvendes i de makroøkonomiske og budgetmæssige prognoser, afhænger af de tidligere prognosers pålidelighed og skal i videst muligt omfang tage hensyn til de relevante risikoscenarier.
Stk. 4. Finansministeriet foretager regelmæssige evalueringer af de makroøkonomiske og budgetmæssige prognoser til den finanspolitiske planlægning, herunder ex post-evaluering.
Finansministeriet offentliggør resultatet af evalueringen og inddrager det behørigt i fremtidige makroøkonomiske og budgetmæssige prognoser.
Hvis evalueringen afdækker en betydelig skævhed, der berører de makroøkonomiske prognoser for mindst fire på hinanden følgende år, træffer Finansministeriet de nødvendige foranstaltninger og offentliggør dem.
 § 7. Den mellemfristede finanspolitiske planlægning skal indeholde procedurer for følgende:
1) Fastsættelse af omfattende og klare flerårige mål for de offentlige finanser, herunder i form af mål for offentligt underskud og gæld samt andre finanspolitiske indikatorer, herunder de offentlige udgifter.
De flerårige mål skal være i overensstemmelse med de gældende numeriske finanspolitiske regler.
Finanspolitikken fastsættes på denne baggrund inden for rammerne af budgetloven og de fastsatte 4-årige udgiftslofter, målene i regeringens mellemfristede økonomiske planer og de finanspolitiske rammer, der følger af EUs Stabilitets- og Vækstpagt, 2) fremskrivninger for hver enkelt overordnede offentlige udgifts- og indtægtspost for indeværende og fremtidige budgetår baseret på uændret politik, forstået som den vedtagne politik, 3) beskrivelse af den mellemfristede planlagte politiks virkning på de offentlige finanser, fordelt efter overordnede indtægts- og udgiftsposter.
Beskrivelsen skal vise, hvordan tilpasningen hen imod de mellemfristede budgetmål gennemføres og 4) vurderinger af, hvordan den planlagte politik  i lyset af den langsigtede virkning på de offentlige finanser  påvirker den langsigtede holdbarhed af de offentlige finanser.
 Stk. 2. Fremskrivninger inden for de mellemfristede finanspolitiske rammer skal baseres på realistiske makroøkonomiske og budgetmæssige prognoser i overensstemmelse med § 6.
Stk. 3. Regeringen kan fremsætte opdaterede mellemfristede økonomiske planer, så de afspejler dens politiske prioriteter.
I sådanne tilfælde skal forskellene i de mellemfristede mål i forhold til de tidligere mellemfristede økonomiske planer anføres.
 Stk. 4. Det årlige finanslovsforslag skal være i overensstemmelse med de mellemfristede finanspolitiske rammer, jf. stk. 1. Eventuelle afvigelser i det årlige finanslovsforslag fra de gældende finanspolitiske rammer forklares behørigt som en del af Finansministeriets løbende vurderinger af dansk økonomi, der offentliggøres på Finansministeriets hjemmeside.
 § 8. Cirkulæret træder i kraft den 1. januar 2017.
Finansministeriet, den 12. december 2016 Kristian Jensen / Thomas Worm Andersen Bilag 1 1) Cirkulæret indeholder bestemmelser, der gennemfører dele af Rådets direktiv 2011/85/EU af 8. november 2011 om krav til medlemsstaternes budgetmæssige rammer, EU-tidende 2011, nr.
L 306, side 41.
