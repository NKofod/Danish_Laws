Bilag 1 Betænkning afgivet af Skatteudvalget den 8. december 2010 Betænkning over Forslag til lov om ændring af ligningsloven og forskellige andre love (Indberetning af indtægter fra sommerhusudlejning kombineret med forhøjet bundfradrag, ophævelse af fradrag for tobaksudgifter m.v.) [af skatteministeren (Troels Lund Poulsen)] 1 Ændringsforslag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2010 og var til 1. behandling den 26. november 2010. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring To udkast til lovforslaget har inden fremsættelsen været sendt i høring, og Skatteministeriet sendte den 30. september og den 8. november 2010 disse udkast til udvalget, jf.
SAU alm. del  bilag 304 (2009-10) og SAU alm. del  bilag 48. Den 17. , 18. og 23. november 2010 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra HORESTA.
Spørgsmål Udvalget har stillet 13 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Socialdemokratiets og Socialistisk Folkepartis medlemmer af udvalget bemærker, at skatteministeren i svar på L 75  spørgsmål 6 har oplyst, at den skattelettelse, den enkelte sommerhusejer får, som følge af at bundfradraget forhøjes fra 10.000 kr. til 20.000 kr., er mellem 2.016 kr. og 2.892 kr. afhængig af, om skatteyderen har negativ kapitalindkomst, positiv kapitalindkomst og ikke betaler topskat, eller om skatteyderen har positiv kapitalindkomst og betaler topskat.
Regeringen har endvidere oplyst, at godt 70 pct. af alle sommerhuse ejes af personer, der er bosiddende uden for den kommune, hvor sommerhuset er beliggende.
Socialdemokratiet og Socialistisk Folkeparti finder derfor, at det er udtryk for skønmaleri, når regeringen finder, at en sådan indtægtsfremgang vil føre til øget omsætning og stigende beskæftigelse i lokalsamfundene langs de danske kyster.
Det er simpelt hen at stikke det, nogle kalder »udkantsdanmark«, blår i øjnene og en ynkværdig erstatning for en egentlig egnsudviklingspolitik, som regeringen heller ikke har ført i de sidste mange år.
 De to partier finder, at den obligatoriske indberetningspligt for udlejningsbureauerne og den deraf følgende mulighed for bedre kontrol sikrer, at lejeindtægterne vil komme til beskatning.
 Socialdemokratiet og Socialistisk Folkeparti støtter endvidere den foreslåede afskaffelse af virksomhedernes fradragsret for udgifter til tobak, der tilbydes de ansatte i en virksomhed eller som afholdes i forbindelse med repræsentation eller reklame.
 Ud fra en samlet vurdering kan Socialdemokratiet og Socialistisk Folkeparti støtte lovforslagets vedtagelse.
Et mindretal i udvalget (LA) vil stemme hverken for eller imod lovforslaget ved 3. behandling.
Mindretallet vil stemme hverken for eller imod de stillede ændringsforslag.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 3 Af skatteministeren, tiltrådt af udvalget:
 1) I nr. 3 ændres »Efter § 66 indsættes« til: »Efter § 67 indsættes«.
[Ændring af redaktionel karakter] Til § 5 2) Nr. 1 udgår, og i stedet indsættes:
 »1. I § 1, nr. 9, ophæves § 16, nr. 6.
 Nr. 7-18 bliver herefter nr. 6-17.
 01. I § 1, nr. 9, indsættes efter § 16, nr. 18, der bliver nr. 17, som nyt nummer:
»18) lov om registrering af køretøjer,« 02. I § 1, nr. 9, ophæves § 16, nr. 19.
 Nr. 20 og 21 bliver herefter nr. 19 og 20.
03. I § 1, nr. 9, ændres i § 16, stk. 2, »og registreringsafgiftsloven« til: », registreringsafgiftsloven og lov om registrering af køretøjer«.« [Rettelse af sproglige og lovtekniske fejl] Bemærkninger Til nr. 1 og 2 Ændringsforslagene indeholder alene rettelser, der følger af bemærkninger afgivet af Folketingets Lovsekretariat.
Der er alene tale om korrektioner af teknisk karakter.
Ad. nr. 1 I lovforslaget er fejlagtigt anført, at den foreslåede ændring indsættes efter kildeskattelovens § 66 i stedet for kildeskattelovens § 67. Med den foreslåede ændring rettes op herpå.
 Ændringsforslaget indeholder ingen materielle ændringer.
Ad. nr. 2 Med ændringsforslaget rettes der op på nogle sproglige og lovtekniske fejl.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Malene Søgaard-Andersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
