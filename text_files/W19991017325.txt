Nævnet fandt, at mediet burde have orienteret skolen om  

 intentionerne med indslaget.
Endvidere burde mediet ikke lade en ung  

 ikke-medievant person fremkomme med en selvkarakteristik, som var instuderet.  

 Speakerbemærkningen vedrørende skolens hjemsendelsesprocedure  

 udelod nogle fakta, hvilket var kritisabelt.
God presseskik var på  

 disse punkter overtrådt.
Dissens.
Kendelse fra Pressenævnet i sag nr.  

 46/1992 Ved skrivelse af 10. august 1992 har Rolloskolen ved  

 skoleinspektør [K] klaget til Pressenævnet over Danmarks Radios  

 afgørelser af 12. juni og 9. juli 1992 i en sag om et indslag, der  

 blev bragt i TV-Avisen søndag den 24. maj 1992. Klageren finder, at  

 Danmarks Radio ved dette indslag har overtrådt god presseskik.
Det påklagede indslag viste en række  

 situationer fra en skoledag for en ottende klasse i en folkeskole.  

 Situationerne blev kædet sammen af speakerkommentarer og af udtalelser  

 fra to udvalgte elever.
Disse elevudtalelser var bl.a. følgende:
- "Jeg hedder (...), og jeg er grundigt træt af at  

 gå i skole." - "Hvis vi nu farer rundet, og han siger, vi skal  

 sætte os ned, så gør vi det jo ikke - og så kan han  

 jo overhovedet ikke sige vi skal." - "Han kan ikke klare at styre os, og så kan han  

 ikke lære fra sig." - "Han har ikke så meget overblik, at han kan styre  

 os allesammen." En af speakerkommentarerne var følgende: "En af  

 pigerne gider ikke engang være der og får uden diskussion lov at  

 gå hjem." Ved skrivelse af 1. juni 1992 klagede Rolloskolen til  

 Danmarks Radio over indslaget, idet det bl.a. blev gjort gældende, at  

 indslaget var redigeret tendentiøst og groft manipulerende.
 Ved skrivelse af 12. juni 1992 meddelte Danmarks Radio, at  

 klagen ikke kunne tages til følge, men medgav, at klagerens  

 ubehagelige oplevelse af indslaget muligvis kunne have været  

 undgået, såfremt der var blevet givet en mere dybtgående og  

 detaljeret orientering om intentionerne med indslaget.
 Ved skrivelse af 25. juni 1992 rettede klageren på  

 ny henvendelse til Danmarks Radio, der ved skrivelse af 9. juli 1992  

 fastholdt sin afgørelse.
 Til støtte for klagen har klageren henvist til  

 følgende forhold:
1. Journalisten, der stod for indslaget, rettede  

 henvendelse til Rolloskolen med ønsket om at skildre en ganske  

 almindelig dag i en folkeskoleklasse.
Skildringen skulle, således som  

 klageren opfattede journalistens formål med indslaget, ses i  

 sammenhæng med den kommende debat om "Forslag til lov om folkeskolen".  

 I følge klageskrivelsen blev lovforslaget, inden skolen indvilligede i  

 at medvirke, gennemdrøftet med journalisten, og han blev nøje  

 orienteret om hovedtrækkene i de dele af forslaget, som var relevante  

 for indslaget.
Imidlertid finder klageren, at de 6 timers optagelser er  

 redigeret således, at indslaget ensidigt handler om disciplinære  

 forhold.
Da journalisten i følge klageren på intet tidspunkt  

 under de forberedende drøftelser nævnte, at indslaget alene  

 ville fokusere på disciplinen, finder klageren, at accepten til at  

 medvirke i indslaget blev givet under klart falske forudsætninger, og  

 at Danmarks Radio har handlet i strid med god presseskik.
I en udtalelse om klagen har Danmarks Radio afvist, at der  

 skulle være aftalt et indslag, der skulle forholde sig konkret til  

 hovedtrækkene i Undervisningsministeriets lovforslag.
I følge  

 Danmarks Radio var intentionen med indslaget at skildre en helt almindelige  

 skoledag på en helt almindelig skole med kommentarer fra eleverne.  

 Efter Danmarks Radios opfattelse var skolen vidende om dette forhold inden  

 optagelserne.
Det forhold, at indslaget i vidt omfang handlede om  

 disciplinære forhold, skyldes, at det efter Danmarks Radios opfattelse  

 var disciplinen eller rettere manglen på samme, der prægede den  

 dag, hvor optagelserne fandt sted.
 Danmarks Radio har i øvrigt på ny medgivet,  

 at en mere indgående orientering til skolens ledelse om intentionerne  

 med indslaget, kunne have afbødet ledelsens ubehagelige oplevelse af  

 indslaget.
 2. Klageren finder endvidere, at Danmarks Radio har  

 handlet i strid med god presseskik ved at instruere en elev på 14  

 år om at sige "Jeg hedder (...), og jeg er godt og grundigt træt  

 af at gå i skole", uden at vedkommende elev klart har givet udtryk for  

 en sådan holdning.
Klageren har yderligere anført, at den  

 pågældende elev faktisk er rimelig glad for at gå i skole,  

 men at han på forhånd var tildelt rollen som skoletræt  

 elev.
Endvidere lå udtalelsen i følge klageren så langt  

 fra elevens almindelige sprogbrug, at udtalelsen måtte tages om ca. 5  

 gange.
I den endelige version glemte eleven da også ordet "godt".
I sin udtalelse om klagen har Danmarks Radio  

 anført, at man i almindelighed ikke beder medvirkende om at sige  

 bestemte ting eller bruge bestemte formuleringer.
I det foreliggende  

 enkeltstående tilfælde anser Danmarks Radio det imidlertid for  

 acceptabelt at bede en 14-årig elev om at introducere sig selv med en  

 enkelt sætning som en slags overskrift, når der er  

 overensstemmelse mellem sætningens indhold og virkeligheden.
I  

 følge Danmarks Radio har eleven således flere gange uopfordret  

 over for journalisten givet udtryk for, at han var skoletræt.
 3. Klageren finder det i strid med god presseskik, at  

 Danmarks Radio lader eleverne fremsætte de ovenfor citerede udtalelser  

 om lærernes manglende evner til at opretholde ro i klassen uden at give  

 de omtalte lærere mulighed for at komme til orde.
 I udtalelsen har Danmarks Radio anført, at ideen  

 var at skildre en skoledag bl.a. ved hjælp af spontane elevkommentarer.  

 Det var derimod ikke meningen at fremprovokere en debat eller polemik mellem  

 lærere og elever, hvorfor lærerne ikke blev interviewet om  

 elevernes udtalelser.
 4. Efter klagerens opfattelse har Danmarks Radio i  

 indslaget krydsklippet udtalelsen: "Han har ikke så meget overblik, at  

 han kan styre os allesammen" med den billedmæssige dækning af en  

 anden lærers undervisning, således at det virker som om, det er  

 den viste lærer, der omtales.
 Danmarks Radio har hertil anført i sin udtalelse,  

 at den lærer, der vises i billeder, er identisk med den, eleven  

 karakteriserer.
5. Klageren har endelig gjort gældende, at Danmarks  

 Radio har overtrådt god presseskik ved at bringe speakerkommentaren:  

 "En af pigerne gider ikke engang være der og får uden videre lov  

 at gå hjem". Skolen har således nærmere anført, at  

 den pågældende elev angav at have hovedpine, hvilket hun  

 også fortalte journalisten i frikvarteret.
Læreren fulgte  

 derefter blot den på skolen gældende procedure, idet han udfyldte  

 en "gå-hjem-seddel" til eleven med den af eleven opgivne  

 årsag.
Danmarks Radio har i sin udtalelse anført, at  

 eleven rent faktisk fik lov til at gå hjem uden diskussion.
Om pigen  

 vitterligt var syg eller blot ikke gad at være der længere, er et  

 subjektivt skøn.
Journalisten baserede sin vurdering på, at  

 eleven i et frikvarter var blevet overhældt med vand.
Da  

 viceskoleinspektøren ville have hende til at sige, hvem der havde  

 gjort det, nægtede eleven.
Kort efter hævdede hun i følge  

 Danmarks Radio, at hun havde fået hovedpine.
Danmarks Radio finder i øvrigt, at indslaget i sig  

 selv dokumenterede, at der var usikkerhed om, hvorvidt eleven virkelig var  

 syg, idet det fremgik, at læreren, da han skulle udfylde  

 sygemeldingssedlen, spurgte: "Hvad skal vi kalde det? Utilpashed?." I sagens behandling har følgende  

 nævnsmedlemmer deltaget: A.
Kierkegaard, Jørgen Schleimann,  

 Kaare R.
Skou og Ole Malmqvist.
Tre medlemmer, A.
Kierkegaard, Kaare R.
Skou og Ole Malmqvist,  

 udtaler:
 Danmarks Radio har erkendt, at en mere indgående  

 orientering til klageren om intentionerne med indslaget kunne have  

 afbødet klagerens ubehagelige oplevelse af indslaget.
 Nævnet er enig heri og finder, at en sådan  

 orientering havde været ønskelig.
 Pressenævnet udtaler derfor sin kritik af dette  

 forhold.
For så vidt angår det forhold, at en af de  

 udvalgte elever, blev bedt om at sige sætningen: ".... jeg er godt og  

 grundigt træt af at gå i skole", bemærkes, at nævnet  

 - efter Danmarks Radios forklaring om at udtalelsen er dækkende for  

 elevens holdning - ikke finder tilstrækkeligt grundlag for at kritisere  

 dette forhold.
Nævnet ønsker dog at understrege, at det finder,  

 at det er et betænkeligt journalistisk virkemiddel i et indslag, der  

 søger at skildre virkeligheden, at lade en ikke-medievant person  

 fremkomme med en selvkarakteristik, som er indstuderet.
Med speakerbemærkningen: "En af pigerne gider ikke  

 engang være der og får uden diskussion lov at gå hjem"  

 virker indslaget fremmende for det indtryk, at eleverne kan komme og gå  

 efter forgodtbefindende.
Imidlertid havde den pågældende elevs  

 ønske om at gå hjem som anført i Danmarks Radios  

 udtalelse en konkret baggrund.
Løsrevet fra sammenhængen med  

 denne baggrund og uden angivelse af skolens "hjemsendelsesprocedure" virker  

 speakerbemærkningen stærkere, end der er grundlag for i de  

 faktiske forhold.
 Pressenævnet skal derfor udtale sin kritik af dette  

 forhold.
 Klageren har særlig lagt vægt på, at  

 udtalelserne i indslaget bl.a. er fremsat af 14-15 årige elever.
 Nævnet finder ikke grundlag for at tillægge  

 dette forhold betydning og finder i øvrigt ikke grundlag for at  

 kritisere Danmarks Radio.
 Et medlem, Jørgen Schleimann, udtaler:
 Indslaget ligger indenfor de normale rammer for en ironisk  

 virkelighedsskildring.
 Dette medlem finder derfor ikke grundlag for at kritisere  

 Danmarks Radio.
 Der afsiges kendelse efter stemmeflertallet.
 Afsagt den 22. september 1992.
