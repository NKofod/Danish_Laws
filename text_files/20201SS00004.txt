Beretning afgivet af Social- og Indenrigsudvalget den 11. februar 2021 Beretning om ændring af reglerne om eftervederlag for borgmestre m.fl. og regionsrådsformænd 1. Politiske bemærkninger Et flertal i udvalget (S, V og KF) mener, at spørgsmålet om eftervederlag til borgmestre m.fl. og regionsrådsformænd rejser en vigtig diskussion.
 Hvis man alene ser eftervederlaget som et økonomisk sikkerhedsnet for den fratrådte borgmester m.fl. og regionsrådsformand, kan det virke urimeligt, at der ikke sker modregning af lønindkomst m.v. i eftervederlaget.
S, V og KF mener imidlertid, at man må se aflønningen af fuldtidspolitikere som en samlet pakke i form af vederlag, eftervederlag og pension.
Derfor kan reglerne om eftervederlag for borgmestre m.fl. og regionsrådsformænd efter partiernes opfattelse ikke ses isoleret fra de samlede vederlags- og pensionsforhold, som drøftes i regi af Folketinget.
Hertil kommer, at der efter partiernes opfattelse er et hensyn til enkle og gennemsigtige regler, der er nemme at administrere for både myndigheder og de involverede politikere.
S, V og KF har i den forbindelse noteret sig, at Vederlagskommissionen af hensyn til gennemsigtighed og transparens anbefalede at undgå regler om modregning i eftervederlaget af anden indkomst end indkomst for politiske hverv.
Der blev heller ikke indgået stemmeaftaler om en sådan modregning.
 S, V og KF lægger op til, at der indkaldes til et møde i Indenrigs- og Boligministeriet, så ordførerne får mulighed for at drøfte reglerne om modregning af eftervederlag for borgmestre m.fl. og regionsrådsformænd nærmere.
 Et mindretal i udvalget (DF, SF, EL og NB) er enige om, at der skal foretages de nødvendige ændringer i lovgivningen for at sikre, at politikere, der har varetaget kommunale og regionale hverv og modtager eftervederlag, fremover modregnes i eftervederlaget, hvis de får ny indtægt.
 Efter partiernes opfattelse er der i dag for stor forskel på de regler, der gælder for eftervederlag til henholdsvis politikere, som sidder i Folketinget, og politikere, der på fuld tid sidder i kommunalbestyrelser og regionsråd.
 Borgmestre og andre, herunder rådmænd, som sidestilles med borgmestre, og regionsrådsformænd har efter de gældende regler og efter nærmere betingelser ret til at modtage et eftervederlag, når de ophører med hvervet.
Den 1. januar 2017 indførte den daværende regering nye skærpede regler for eftervederlag.
Reglerne medførte, at fratrådte borgmestre m.fl., regionsrådsformænd og formænd for visse udvalg ikke længere kan få et eftervederlag, hvis de bliver folketingsmedlemmer eller ministre.
Reglerne gælder imidlertid kun i tilfælde, hvor en borgmester skifter til et andet politisk hverv.
Hvis de pågældende politikere finder et nyt ikkepolitisk erhverv, modregnes indtægterne fra det nye arbejde ikke i deres eftervederlag, hvilket er tilfældet for medlemmer af Folketinget.
Der henvises til bek. nr. 1769 af 27. december 2018 om vederlag, diæter, pension m.v. for varetagelsen af de kommunale hverv og bek. nr. 1770 af 27. december 2018 om vederlag, diæter, pension m.v. for varetagelsen af de regionale hverv.
DF, SF EL og NB mener imidlertid, at reglerne om eftervederlag bør skærpes yderligere, så borgmestre m.fl. og regionsrådsformænd også modregnes i deres eftervederlag, hvis de har indtægter fra et ikkepolitisk hverv.
Det skal bemærkes, at Dansk Folkeparti den 1. december 2020 har fremsat beslutningsforslag nr. 100 om ændring af eftervederlag for varetagelsen af regionale og kommunale hverv, som omhandler samme problematik, men da forslaget har været behandlet flere gange i Folketinget, og mange lovforslag p.t. udskydes som følge af covid-19, ønsker DF, SF, EL og NB i stedet at få afgivet en beretning, så beretningen kan afgives i god tid før kommunalvalget.
 Et andet mindretal i udvalget (RV) er enige i, at der skal ske modregning i eftervederlaget for borgmestre og regionsformænd, hvis disse får arbejde og har almindelig lønindtægt, efter de er fratrådt deres post.
RV betragter dette spørgsmål som en del af en større modernisering af vederlagsordningen, som bør igangsættes i Indenrigs- og Boligministeriet.
Det er helt nødvendigt for borgernes tillid til det politiske system, at der etableres gennemskuelige regler, der følger logikkerne på det øvrige arbejdsmarked.
 Derfor ønsker RV, at indenrigs- og boligministeren indkalder partierne til et møde, hvor partierne sætter sig sammen og kigger på det samlede regelkompleks, så det kan moderniseres en gang for alle i stedet for, at man blot lapper huller.
2. Udvalgsarbejde Udvalget har behandlet beretningen i 2 møder.
 P.u.v.
