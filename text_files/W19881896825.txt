 Ved køb og salg af en ejerlejlighed inden for samme kalenderår kunne  

 anskaffelsessummen ikke pristalsreguleres ved beregning af salgsavancen, jf.  

 ejendomsavancebeskatningslovens § 5.
 A klagede over, at han for indkomståret 1985 var anset for særlig  

 indkomstskattepligtig af en avance på 15.367 kr. i forbindelse med  

 ejendomssalg.
Klageren havde den 1. februar 1985 købt en ejerlejlighed, og havde  

 afhændet den igen den 1. oktober 1985. Erhvervelsessummen for lejligheden  

 havde udgjort 430.000 kr., og salgssummen 482.741 kr.
Ved beregningen af  

 avancen ved salget, der var skattepligtig som følge af, at afståelsen havde  

 fundet sted mindre end to år efter erhvervelsen, havde klageren bl.a.  

 indregnet en pristalsregulering på 16.771 kr.
Skattemyndighederne havde ikke fundet klageren berettiget til ved  

 opgørelsen af anskaffelsessummen at medregne den nævnte pristalsregulering.  

 Myndighederne havde henvist til bestemmelsen herom i  

 ejendomsavancebeskatningslovens § 5 og det dertil knyttede cirkulære nr. 216  

 af 17. december 1982, hvorefter pristalsregulering af anskaffelsessummen sker  

 for hvert påbegyndt kalenderår.
Da klageren havde købt og solgt inden for  

 samme kalenderår, skulle der således ikke indregnes en pristalsregulering af  

 købesummen ved opgørelsen af den skattepligtige avance.
Efter myndighedernes  

 opfatte1se måtte bestemmelsen i nævnte lovs § 5 forstås således, at der  

 skulle passeres en 1. januar, før der kunne ske en pristalsregulering.
Klageren påstod den selvangivne avance lagt til grund ved ansættelsen.  

 Hensigten med loven var at undgå beskatning af inflationsstigninger.
En sådan  

 inflationsstigning havde fundet sted i hans ejerperiode på otte måneder,  

 således at han i hvert fald måtte være berettiget til at fratrække  

 prisstigningen fra februar til oktober 1985, eller 8/12, svarende til 4%. En  

 anden opfattelse ville føre til urimelige resultater.
 Landsskatteretten måtte efter det oplyste være enig med  

 skattemyndighederne i, at den nævnte bestemmelse om pristalsregulering i  

 henhold til ejendomsavancebeskatningslovens § 5, stk. 1, måtte forstås  

 således, at anskaffelsessummen skulle pristalsreguleres for hvert påbegyndt  

 kalenderår gennem ejerperioden, jf. herved også bemærkningerne til  

 lovforslagets § 5, hvorefter pristalsreguleringen følger kalenderåret.
 Den påklagede ansættelse blev herefter stadfæstet.
 LV 1987, H 2.6.2.
