Ankestyrelsens principafgørelse 215-11 om kontanthjælp - formue - kritisk sygdom Resume:
 Udbetaling afforsikringssum for kritisk sygdom er en formue,der ikke kan ses bort fra ved vurdering af en persons behov for kontanthjælp eller starthjælp.
 Ankestyrelsens Beskæftigelsesudvalg lagde vægt på, at aktivloven udtømmende opregner de tilfælde, hvor der skal ses bort fra udbetaling af en formue ved vurdering af hjælp.
 Udvalget fandt, at udbetaling for kritisk sygdom ikke er indeholdt i lovens undtagelse om at se bort fra beløb, der er udbetalt som godtgørelse for varigt mén og ikke-økonomisk skade.
 Love:
Lov om aktiv socialpolitik - lovbekendtgørelse nr. 946 af 1. oktober 2009 - § 14 Afgørelse:
 Ankestyrelsens Beskæftigelsesudvalg har i møde truffet afgørelse i din sag om, hvorvidt udbetaling af beløb for kritisk sygdom er en formue, som der kan ses bort fra ved vurdering af behov for hjælp.
Resultatet er  Udbetaling af beløb for kritisk sygdom er en formue, som der ikke kan ses bort fra ved vurdering af dit behov for hjælp Det betyder, at der ikke var grundlag for at genoptage kommunens afgørelse af 28. maj 2008 om afslag på udbetaling af kontanthjælp til dig.
 Vi er således kommet til samme resultat som Beskæftigelsesankenævnet i YY.
 Der var enighed på mødet.
Begrundelsen for afgørelsen Efter reglerne kan du ikke få hjælp, hvis du har formue, der kan dække dit økonomiske behov.
 Ankestyrelsens Beskæftigelsesudvalg har lagt vægt på, at loven udtømmende opregner de tilfælde, hvor der skal ses bort fra udbetaling af en formue ved vurdering af hjælp.
 Vi har lagt til grund, at du har fået udbetalt en sum for kritisk sygdom fra et pensionsforsikringsselskab på 100.000 kr.
 Udbetaling af beløb for kritisk sygdom er ikke specifikt nævnt i loven som en af de undtagelser, hvor der kan ses bort fra formue ved vurdering af behov for hjælp.
 Vi finder, at udbetalingen for kritisk sygdom ikke er indeholdt i lovens undtagelse om at se bort fra beløb, der er udbetalt som godtgørelse for varigt mén og ikke-økonomisk skade.
Vi har lagt vægt på, at udbetalingen er fra en privat pensionsforsikring.
Forsikringssummen bliver udbetalt på baggrund af de diagnoser, der fremgår af policen.
 Vi har lagt vægt på, at beløbet ikke bliver udbetalt efter en vurdering af, om du har lidt et helbredsmæssigt tab i form af varigt mén ligesom udbetalingen ikke afhænger af, om der i øvrigt er sket en skade.
 I den forbindelse har vi lagt vægt på, at formålet med udbetaling af et beløb for kritisk sygdom er at sikre en alvorligt syg person økonomisk mulighed for ekstra oplevelser og bedre vilkår i en helbredsmæssigt truende og usikker situation.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 20. januar 2011  Klagen til Ankestyrelsens Beskæftigelsesudvalg af 24. januar 2011  Nævnets genvurdering AA Kommune træffer afgørelse af 8. oktober 2010 om, at der ikke er grundlag for at genoptage kommunens afgørelse om afslag på kontanthjælp af 28. maj 2008.
 Det er kommunens opfattelse, at udbetaling af sum ved kritisk sygdom ikke er omfattet af aktivlovens § 14, stk. 3  5.
 Nævnet er enig i kommunens afgørelse.
 Nævnet vurderer, at der ikke er kommet nye oplysninger, der kan danne grundlag for genoptagelse af sagen.
 Det er nævnets opfattelse, at udbetaling af sum ved kritisk sygdom, ikke er omfattet af aktivlovens § 14, stk. 3. Nævnet betragter således udbetaling af sum ved kritisk sygdom som en formue, der ikke er undtaget for modregning i kontanthjælp.
 Du klager over afgørelsen.
Du oplyser, at du finder det principielt urimeligt, hvis udbetaling af sum fra kritisk sygdom skal modregnes i kontanthjælp.
Dette set i forhold til, at der er andre erstatninger, som er undtaget for modregning.
 Nævnet fastholder afgørelsen ved genvurdering af sagen.
Nævnet lægger vægt på, at aktivlovens § 14, stk. 3, omfatter erstatninger, der er undtaget for modregning.
Nævnet anser aktivlovens § 14, stk. 3, for at være en udtømmende bestemmelse.
Da sum fra kritisk sygdom ikke er omfattet af bestemmelsen, finder nævnet, at denne sum derfor er omfattet af regler om modregning af formue i kontanthjælp.
