Bekendtgørelse om elektronacceleratorer  

 til patientbehandling med energier fra 1 MeV til og med 50 MeV1) I medfør af § 1, § 4 og § 7 i lov nr. 147 af 15. april 1930 om  

 brugen af røntgenstråler m.v. som ændret i lov nr. 213 af  

 4. juni 1965, lov nr. 368 af 6. juni 1991 og efter bemyndigelse i henhold til  

 § 8 i bekendtgørelse nr. 708 af 29. september 1998 om brugen af  

 røntgenanlæg m.v. fastsættes følgende:
Kapitel l Definitioner § 1. I denne bekendtgørelse forstås  

 ved:
 1)	Accelerator  

 Elektronaccelerator med patientleje og andet tilbehør som  

 verifikationsudstyr og billedoptageudstyr til udførelse af  

 strålebehandlinger, samt de dertil hørende faste  

 installationer.
 2)	Acceleratoranlæg  

 Accelerator og de dertil hørende bygningsdele (acceleratorrummets  

 vægge, loft, gulv og døre inkl. den heri indbyggede  

 stråleafskærmning).
 3)	Patient  

 Person der strålebehandles i forbindelse med en sygdom, herunder i  

 forbindelse med et biomedicinsk forskningsprojekt.
Kapitel 2 Forhåndsgodkendelse § 2. Etablering af acceleratoranlæg og  

 ændring af bestående acceleratoranlæg der kan påvirke  

 de strålebeskyttelsesmæssige forhold, må ikke foretages  

 før Sundhedsstyrelsen har forhåndsgodkendt planer og beregninger  

 herover.
 Stk. 2. Planerne udarbejdes af en fysiker med kvalifikationer  

 i henhold til § 24.
 § 3. Planer der indsendes med henblik på  

 forhåndsgodkendelse, skal være foldet i A-4 format og omfatte  

 følgende:
 l)	Grundplan over hele afdelingen med angivelse af samtlige rum.  

 Placeringen af de rum som forhåndsgodkendelsen skal omfatte, skal  

 tydeligt fremgå af planen.
2)	Detailtegninger af de rum som forhåndsgodkendelsen skal  

 omfatte, med angivelse af døre, sluser, ventilationskanaler og andre  

 detaljer af betydning for bedømmelsen af strålebeskyttelsen.
Af  

 tegningerne skal tydeligt fremgå beliggenhed og udstrækning af  

 stråleafskærmningen samt dennes materiale og tykkelse.
 3)	Oplysninger om hvor afskærmningen i vægge,  

 etageadskillelser m.v. er svækket, f.eks. i forbindelse med udsparinger  

 for kabler og lignende, samt angivelse af hvorledes afskærmningen  

 på disse steder retableres.
 4)	Oplysninger om anvendelsen af de rum der ligger umiddelbart ved  

 siden af, over og under acceleratoranlæggene.
 5)	Oplysning om placeringen af acceleratorer og kontrolpulte som  

 omfattes af ansøgningen om forhåndsgodkendelse.
 Stk. 2. Er placeringen endnu ikke endeligt fastlagt, må  

 der indhentes særskilt forhåndsgodkendelse på et senere  

 tidspunkt.
§ 4. Afskærmningsberegning der indsendes med  

 henblik på forhåndsgodkendelse, skal baseres på de i  

 § 91 angivne dosisgrænser.
Sammen med beregningerne skal indsendes  

 oplysninger af følgende karakter:
 1)	De til grund liggende beregningsprincipper og -data.
 2)	Maskindata såsom strålekvaliteter, maks. energi,  

 største feltstørrelse etc.
 3)	Benyttelsesfaktorer og den daglige maksimale dosis i isocentret.
 4)	Bidrag fra lækstråling og fra spredt stråling  

 beregnet for største feltstørrelse med patienten placeret i  

 normal behandlingsafstand.
 5)	Afstande og gantryvinkler der er nødvendige for  

 beregningerne.
 6)	Der skal i forbindelse med neutronstråling redegøres  

 for doser til patienter og især til personale, samt for de  

 nødvendige beskyttelsesforanstaltninger.
 § 5. Sammen med anmodning om  

 forhåndsgodkendelse skal der indsendes en begrundelse for berettigelsen  

 af nyt apparatur (f.eks. lange ventetider for patienter, nye  

 behandlingsprincipper, bedre dosisfordeling, udskiftning af slidt  

 apparatur).
 Stk.2. Sundhedsstyrelsen kan forbyde anskaffelse af nyt apparatur  

 der ikke er berettiget, med henblik på at undgå unødvendig  

 spredning af apparatur.
 § 6. Foretages der under udførelsen af  

 anlægget ændringer i forhold til de forhåndsgodkendte  

 beregninger og planer, skal reviderede beregninger og planer omgående  

 indsendes til Sundhedsstyrelsen med henblik på godkendelse.
Kapitel 3 Anmeldelse og kontrolmåling § 7. Nye acceleratoranlæg og ændringer  

 af bestående acceleratoranlæg der kan påvirke de  

 strålebeskyttelsesmæssige forhold, skal anmeldes til  

 Sundhedsstyrelsen, og der skal være foretaget kontrolmåling i  

 henhold til §§ 29 og 40 før idriftsættelse må finde  

 sted.
 Stk. 2. Anmeldelsespligten påhviler det firma, der har  

 forestået arbejdet, jf. § 62.
 Stk. 3. Anmeldelsesskema, der kan rekvireres fra  

 Sundhedsstyrelsen, skal være underskrevet af firmaets ansvarlige  

 tekniske leder og af acceleratoranlæggets ansvarlige læge og  

 ansvarlige fysiker.
 Stk. 4. Samtidig med anmeldelsen indsendes gebyr for  

 godkendelse til Sundhedsstyrelsen.
 Stk. 5. De anmeldte acceleratoranlæg optages i Statens  

 Institut for Strålehygiejnes register over i drift værende  

 acceleratoranlæg.
 § 8. Acceleratorer der permanent tages ud af  

 drift, skal skriftligt afmeldes til Sundhedsstyrelsen.
 Stk. 2. Afmeldelsespligten påhviler den ansvarlige  

 fysiker.
Kapitel 4 Godkendelse § 9. Sundhedsstyrelsens godkendelse gives på  

 grundlag af den skete anmeldelse og indberetning om kontrolmåling, jf.  

 § 40. Om nødvendigt foretages der fra Sundhedsstyrelsens side  

 besigtigelse inden godkendelse.
 Stk. 2. Godkendelsen kan inddrages, hvis anlægget ikke  

 længere opfylder de af Sundhedsstyrelsen fastsatte bestemmelser.
Kapitel 5 Krav til virksomheder/institutioner (arbejdsgiveren) § 10. Den der er ansvarlig for  

 virksomheden/institutionen, skal sørge for at  

 acceleratoranlæggene og brugen af disse er i overensstemmelse med  

 bestemmelserne i denne bekendtgørelse, herunder sørge for  

 vedligeholdelse af anlæggene samt uddannelse og efteruddannelse af  

 personalet.
 § 11. Den der er ansvarlig for  

 virksomheden/institutionen, skal sørge for at der er en ansvarlig  

 læge med kvalifikationer og ansvarsområde i henhold til kapitel  

 6, og at dennes navn og uddannelse meddeles Sundhedsstyrelsen.
 Stk. 2. Ligeledes skal der til ethvert acceleratoranlæg  

 være knyttet en ansvarlig fysiker med kvalifikationer og  

 ansvarsområde i henhold til kapitel 7, og dennes navn og uddannelse  

 skal meddeles Sundhedsstyrelsen.
 § 12. Den der er ansvarlig for  

 virksomheden/institutionen, skal sørge for at navnet på en ny  

 ansvarlig læge meddeles Sundhedsstyrelsen inden den ansvarlige  

 læge fratræder.
 Stk. 2. På samme måde skal navnet på en ny  

 ansvarlig fysiker meddeles Sundhedsstyrelsen.
Kapitel 6 Krav til acceleratoranlæggets ansvarlige  

 læge § 13. Den ansvarlige læge skal have en  

 uddannelse svarende til speciallæge i onkologi med et  

 tilstrækkeligt omfang på følgende områder:
 1)	Ioniserende strålings egenskaber.
 2)	Ioniserende strålings vekselvirkning med stof.
 3)	Grundlæggende dosimetri.
 4)	Apparatlære.
 5)	Behandlingsplanlægning.
 6)	Strålebiologi.
 7)	Strålebeskyttelse.
 Stk.2. Den ansvarlige læge skal ligeledes være  

 tilstrækkelig uddannet og have nødvendig erfaring til at kunne  

 tage det kliniske ansvar for den terapeutiske anvendelse af  

 acceleratoranlæg, herunder vurdere berettigelsen og det terapeutiske  

 resultat.
 Stk.3. Sundhedsstyrelsen kan fastsætte bestemmelser,  

 hvorefter læger der har gennemgået en af Sundhedsstyrelsen  

 godkendt uddannelse, kan anses for kvalificerede.
 § 14. Den ansvarlige læge skal sørge  

 for at bestemmelserne for berettigelse og optimering, jf. kapitel 12, og for  

 biomedicinske forskningsprojekter, jf. kapitel 13, overholdes.
 § 15. Den ansvarlige læge skal  

 fastsætte retningslinier for henvisning til strålebehandling og  

 skal sørge for, at den der henviser er bekendt med disse.
 § 16. Den ansvarlige læge skal sørge  

 for at henvisninger til strålebehandlinger suppleres med de oplysninger  

 om tidligere behandlinger, som afdelingen har eller kan få adgang til,  

 inden det besluttes om behandlingen skal udføres.
 § 17. Den ansvarlige læge skal sørge  

 for at patienten udspørges om graviditetsforhold når dette er  

 relevant, at dosis til et eventuelt foster beregnes inden  

 strålebehandlingen og at disse oplysninger medinddrages i beslutningen  

 om udførelsen af strålebehandlingen.
 § 18. Den ansvarlige læge eller en af denne  

 særlig bemyndiget person afgør om en strålebehandling er  

 berettiget og skal udføres.
 § 19. Den ansvarlige læge skal sørge  

 for at patienten i fornødent omfang bliver informeret om risikoen og  

 eventuelle bivirkninger ved strålebehandlingen.
 § 20. Den ansvarlige læge skal efter  

 samråd med den ansvarlige fysiker sørge for at der etableres og  

 vedligeholdes et effektivt kvalitetsstyringssystem, jf. §§ 80-82 og  

 88.
 § 21. Den ansvarlige læge skal sørge  

 for behandlingsplanlægning, hvilket bl.a. vil omfatte definition af  

 targetområde og risikoorganer og fastsættelse af dosis  

 såvel pr. fraktion som totalt for såvel targetområde som  

 risikoorganer.
 Stk. 2. Den ansvarlige læge skal sørge for at  

 behandlingsopstillingen kontrolleres.
§ 22. Den ansvarlige læge skal sørge  

 for at patienten i behandlingsperioden jævnlig observeres med henblik  

 på strålereaktioner.
Om nødvendigt skal lægen  

 sørge for justering af behandlingen.
 § 23. Den ansvarlige læge skal straks  

 underrette Sundhedsstyrelsen om indtrufne uheld som kan have medført  

 utilsigtet stråleudsættelse af patienter eller personale.
Kapitel 7 Krav til acceleratoranlæggets ansvarlige fysiker  

 m.v.
 § 24. Som ansvarlig fysiker kan godkendes  

 personer, der har uddannelse inden for onkologisk strålebehandling i et  

 omfang som anført i Sundhedsstyrelsens vejledning nr. 122 af 20. juli  

 1995 om uddannelse af hospitalsfysikere.
 Stk.2. Den ansvarlige fysiker skal ligeledes have  

 tilstrækkelig erfaring med hensyn til dosimetri og drift af  

 acceleratoranlæg.
§ 25. Den ansvarlige fysiker skal i henhold til  

 lægens ordination sørge for at der udføres beregninger af  

 dosisfordelingen under hensyntagen til det af lægen definerede  

 targetområde samt definerede risikoorganer hos patienten og de til  

 rådighed værende fysiske og tekniske hjælpemidler, og  

 sørge for at beregningerne kontrolleres af en anden dertil kompetent  

 person end den der oprindelig udførte dem.
Kontrollen skal  

 udføres i begyndelsen af behandlingsforløbet, dog senest  

 før tredje behandling gennemføres.
 § 26. Den ansvarlige fysiker skal sørge for  

 at manuel overførsel af behandlingsdata begrænses til det mindst  

 mulige, f.eks. ved overførsel fra planlægningssystem til  

 verifikationssystem eller accelerator.
§ 27. Den ansvarlige fysiker skal sørge for  

 at der udføres dosismåling på patienten i begyndelsen af  

 behandlingsforløbet til sikring af at der ikke sker alvorlige  

 doseringsfejl.
Målingen skal udføres med et system der er  

 uafhængigt af det i acceleratoren indbyggede dosimetrisystem.
 § 28. Den ansvarlige fysiker skal sørge for  

 at anlægget opfylder bestemmelserne for teknisk udførelse af  

 acceleratorer, jf. kapitel 15, og for afskærmning og sikring af  

 acceleratorrum, jf. kapitel 16.
 § 29. Den ansvarlige fysiker skal sørge for  

 at der udføres modtagekontrol, konstanskontrol og anden  

 nødvendig kontrol af udstyret, at der findes skriftlige instruktioner  

 herfor, og at alle resultater af disse kontroller protokolleres.
§ 30. Den ansvarlige fysiker skal sørge for  

 at acceleratoranlægget er i god stand, herunder teknisk (mekanisk,  

 elektrisk) og strålehygiejnisk forsvarlig stand.
Således må  

 anlæggets sikkerhedsniveau, karakteristika og ydeevne ikke forringes i  

 væsentlig grad, og alle under driften observerede fejl og mangler skal  

 snarest muligt afhjælpes.
 § 31. Den ansvarlige fysiker skal sørge for  

 at acceleratoranlæg der ikke opfylder de af Sundhedsstyrelsen fastsatte  

 driftsbetingelser, jf. bilag 1, tages ud af drift.
 § 32. Den ansvarlige fysiker skal sørge for  

 at acceleratoranlæg der permanent tages ud af drift, afmeldes, jf.  

 § 8.
 § 33. Den ansvarlige fysiker skal sørge for  

 at der til alt udstyr findes klare dansksprogede brugsanvisninger og  

 vejledning om forebyggelse og håndtering af uheldssituationer og  

 utilsigtede doser.
§ 34. Den ansvarlige fysiker skal sørge for  

 at personer beskæftiget med betjening og kontrol af acceleratorerne er  

 nøje instrueret om acceleratorernes indretning og brug og om den fare  

 der er forbundet med arbejdet.
De skal desuden være instrueret om de  

 sikkerhedsforanstaltninger der skal træffes til forebyggelse af en  

 sådan fare og derved have opnået tilstrækkelig  

 kyndighed.
 Stk. 2. Fysikeren skal ligeledes sørge for at de  

 personer der betjener acceleratorerne, er instrueret i procedurerne i  

 forbindelse med strålebehandling og derved har opnået  

 tilstrækkelig kyndighed.
 § 35. Den ansvarlige fysiker skal  

 sørge for at enhver strålebehandling udføres af mindst to  

 radiografer eller sygeplejersker med kvalifikationer i henhold til  

 § 47.
 Stk. 2. Strålebehandling kan dog også  

 udføres af radiografer eller sygeplejersker der er under supplerende  

 uddannelse i stråleterapi, såfremt de superviseres af to personer  

 med kvalifikationer i henhold til § 47.
 Stk. 3. I akutte situationer kan andre personer end de i  

 stk. 1 og 2 nævnte udføre en strålebehandling,  

 såfremt de har gode kvalifikationer på området.
 Stk. 4. Andre personer der udfører  

 strålebehandling, skal have deres uddannelse godkendt af  

 Sundhedsstyrelsen.
 § 36. Den ansvarlige fysiker skal sørge for  

 at de personer der er involveret i udførelse af  

 strålebehandlinger, har adgang til efteruddannelse, særligt i  

 forbindelse med indførelse af nye teknikker.
 § 37. Den ansvarlige fysiker skal rådgive  

 personalet om persondosimetri.
 § 38. Den ansvarlige fysiker skal sørge for  

 at acceleratorens indbyggede dosimetrisystem kontrolleres mindst én  

 gang ugentlig samt ved formodning om at ydelsen kan have ændret  

 sig.
§ 39. Den ansvarlige fysiker skal sørge for  

 at der forefindes et referenceinstrument til dosismåling, og at dets  

 kalibrering kontrolleres ved en måling hos Sundhedsstyrelsen med  

 højst 2-årige mellemrum.
Desuden skal referenceinstrumentets  

 stabilitet kontrolleres med regelmæssige intervaller, f.eks. ved  

 hjælp af en kontrolkilde.
 Stk. 2. Andre instrumenter til strålingsmåling  

 skal også kontrolleres med regelmæssige intervaller.
§ 40. Den ansvarlige fysiker skal sørge for  

 at anlægget inden ibrugtagning efter etablering og efter  

 ændringer der kan påvirke de  

 strålebeskyttelsesmæssige forhold, kontrolleres med henblik  

 på at sikre at de i henhold til § 4 beregnede doser ikke  

 overskrides.
Resultaterne af kontrolmålingerne skal tilstilles  

 Sundhedsstyrelsen til godkendelse inden ibrugtagning.
 § 41. Den ansvarlige fysiker skal sørge for  

 at der føres kontrol med den stråleinducerede aktivitet i  

 accelerator m.v. og at doserne herfra ikke overstiger de i henhold til § 4  

 pkt. 6) vurderede doser væsentligt.
 § 42. Den ansvarlige fysiker skal sørge for  

 at betjeningspersonalet forsynes med persondosimetre eller monitorer, jf.  

 § 52.
 § 43. Den ansvarlige fysiker skal sørge for  

 at procedurerne for uheldssituationer indøves i praksis.
 § 44. Den ansvarlige fysiker skal straks  

 underrette den ansvarlige læge hvis der opstår formodning om  

 utilsigtet stråleudsættelse af patienter eller personale.
 Stk. 2. Fysikeren skal ved utilsigtet  

 stråleudsættelse straks indberette de dosimetriske data til  

 Sundhedsstyrelsen.
 § 45. Den ansvarlige fysiker og andet  

 teknisk/fysisk personale der arbejder ved acceleratoranlægget, skal ved  

 udøvelsen af deres arbejde udvise omhu og samvittighedsfuldhed.
Kapitel 8 Krav til personale der udfører  

 strålebehandlinger § 46. Om instruktion, uddannelse m.v. af personale  

 henvises til §§ 34-37.
 § 47. Ved enhver behandling skal der være  

 mindst to radiografer eller sygeplejersker til stede med anerkendt  

 supplerende uddannelse i stråleterapi med et tilstrækkeligt  

 omfang på følgende områder:
 1)	Ioniserende strålings egenskaber.
 2)	Ioniserende strålings vekselvirkning med stof.
 3)	Grundlæggende dosimetri.
 4)	Apparatlære.
 5)	Behandlingsplanlægning.
 6)	Strålebiologi.
 7)	Strålebeskyttelse.
 Stk. 2. De to personer skal ligeledes have tilstrækkelig  

 erfaring i betjening af acceleratoranlæg.
 Stk. 3. Vedrørende andre personer der kan udføre  

 strålebehandlinger henvises til § 35.
§ 48. Personalet skal inden påbegyndelse af  

 en strålebehandling kontrollere at alle de ifølge  

 behandlingsskemaet nødvendige hjælpemidler som  

 strålefeltmodulatorer, afdækninger og behandlingsskaller er til  

 stede og identifikationsmærket.
Samtidig skal det kontrolleres at denne  

 identifikation stemmer overens med oplysningerne på  

 behandlingsskemaet.
 § 49. To personer skal godkende såvel den  

 endelige patientlejring som behandlingsparametrene inden  

 bestrålingen.
 § 50. Personalet skal før hver behandling  

 sikre sig at der ikke befinder sig uvedkommende personer i  

 acceleratorrummet.
 § 51. Personalet skal under hele behandlingen  

 blive ved betjeningspulten for at overvåge patienten og føre  

 kontrol med behandlingsforløbet.
 § 52. Personalet skal under arbejdet altid  

 bære udleverede persondosimetre eller monitorer der giver alarm ved et  

 forud indstillet dosishastighedsniveau og samtidig giver mulighed for  

 aflæsning af dosis.
 § 53. Personalet skal under det daglige arbejde  

 sørge for at arbejdsgangen i enhver henseende er  

 strålebeskyttelsesmæssig forsvarlig.
 § 54. Personalet skal føre nøje  

 tilsyn med om acceleratoren og dens indbyggede sikkerhedsanordninger fungerer  

 korrekt, og sørge for at behandlingen i tilfælde af  

 funktionsfejl ved acceleratoren straks afbrydes, og ikke genoptages  

 før den ansvarlige fysiker er underrettet og fejlene er rettet.
 § 55. Hvis der indtræder en faresituation,  

 skal personalet straks træffe foranstaltninger til at afværge og  

 begrænse faren samt underrette den ansvarlige fysiker.
 § 56. Personalet skal straks underrette den  

 ansvarlige fysiker hvis der opstår formodning om utilsigtet  

 stråleudsættelse af patienter eller personale.
Kapitel 9 Krav til personer der henviser til  

 strålebehandlinger § 57. Den der henviser til en  

 strålebehandling, skal følge de retningslinier for henvisning  

 til strålebehandlinger som er fastsat af den læge der er  

 ansvarlig for acceleratoranlægget.
 § 58. Den der henviser til en  

 strålebehandling, skal sørge for at behandlingen er berettiget,  

 idet både tilstanden hos den person der strålebehandles i  

 forbindelse med en sygdom og det forventede resultat af behandlingen skal  

 indgå i vurderingen af berettigelsen.
 § 59. Den der henviser til en  

 strålebehandling, skal på henvisningen oplyse om tidligere  

 strålebehandlinger, som han har kendskab til.
 § 60. Den der henviser til en  

 strålebehandling, skal på henvisningen oplyse om den kliniske  

 problemstilling der berettiger behandlingen..
 Stk. 2. Ligeledes skal der på henvisningen oplyses om  

 graviditetsforhold når dette er relevant.
 Stk. 3. Det skal fremgå af henvisningen hvem der har  

 udfyldt den.
§ 61. På sygehusafdelinger hvorfra der  

 henvises til strålebehandlinger, skal der findes en instruktion for  

 hvem der må henvise.
Instruktionen skal tilstilles  

 acceleratoranlæggets ansvarlige læge til accept.
Kapitel 10 Krav til firmaer der udfører arbejder ved  

 acceleratorer § 62. Opstilling, idriftsættelse,  

 reparationer og øvrige arbejder ved acceleratorer må kun  

 udføres af firmaer (herunder sygehuse m.v.) der af Sundhedsstyrelsen  

 er autoriseret hertil.
Denne autorisation gives kun såfremt firmaets  

 ansvarlige tekniske leder har en elektroteknisk uddannelse og efter  

 Sundhedsstyrelsens skøn har den fornødne uddannelse og erfaring  

 med hensyn til acceleratorer og strålerisiko.
 § 63. Om installation af nye acceleratorer m.v.  

 henvises til kapitel 2-4.
§ 64. Firmaet skal sørge for at der ved  

 arbejdet kun beskæftiges personer der i fornødent omfang er  

 instrueret om acceleratorernes indretning og virkemåde og om den fare  

 der er forbundet med arbejdet.
De skal desuden være instrueret om de  

 sikkerhedsforanstaltninger der skal træffes til forebyggelse af en  

 sådan fare og derved have opnået tilstrækkelig  

 kyndighed.
 § 65. Firmaet skal straks underrette den  

 ansvarlige fysiker og Sundhedsstyrelsen om fejl og uheld som kan have  

 medført utilsigtet stråleudsættelse af personer.
Kapitel 11 Krav til personer beskæftiget ved installation,  

 reparation, vedligeholdelse og kontrol af acceleratorer § 66. Om instruktion m.v. af personer der  

 udfører arbejder ved acceleratorer henvises til § 64.
 § 67. Personer der udfører arbejder ved en  

 accelerator, skal under arbejdet altid bære udleverede persondosimetre  

 eller monitorer der giver alarm ved et forud indstillet dosishastighedsniveau  

 og samtidig giver mulighed for aflæsning af dosis.
 § 68. Konstateres der under servicearbejde  

 defekter eller fejl der medfører risiko for patienter eller personale,  

 skal oplysning herom omgående gives til acceleratoranlæggets  

 ansvarlige fysiker og betjeningspersonalet.
 § 69. Under reparations- eller justeringsarbejder  

 hvor acceleratoren udsender stråling, må ingen personer opholde  

 sig i acceleratorrummet.
 § 70. Personer der udfører arbejder ved en  

 accelerator, skal straks underrette den person under hvis ansvar de arbejder,  

 hvis der opstår formodning om utilsigtet stråleudsættelse  

 af personer.
Kapitel 12 Principper for berettigelse og optimering § 71. Inden indførelse af nye former for  

 stråleterapi eller udstyr der adskiller sig væsentligt fra det  

 eksisterende, skal der foreligge en analyse der ud fra en MTV (Medicins  

 Teknologi Vurdering)-tilgang beskriver forudsætningerne for og  

 konsekvenserne af at anvende den nye behandlingsmetode eller det nye  

 udstyr.
 Stk.2. Analysen bør omfatte en beskrivelse af:
 1)	Anvendelsesområde, effektivitet og risikovurdering i relation  

 til den nye form for behandlingsmetode eller udstyr.
 2)	Organisation, herunder struktur og personale.
 3)	Økonomi, herunder samfundsøkonomi og  

 driftsøkonomi.
 4)	Forhold i relation til patienten, herunder psykologiske, sociale og  

 etiske forhold.
 § 72. Bestående former for  

 strålebehandlinger skal tages op til revurdering så snart der  

 foreligger nye oplysninger om deres effektivitet eller den risiko, de  

 medfører.
 § 73. Enhver strålebehandling skal  

 være berettiget, idet både tilstanden hos den person der  

 behandles og det forventede resultat af behandlingen skal indgå i  

 vurdering af berettigelsen.
 § 74. Ved enhver strålebehandling skal  

 targetområdet fastlægges individuelt, og bestrålingen af  

 væv, herunder risikoorganer der ligger uden for targetområdet,  

 skal være så lav som det med rimelighed er muligt under  

 hensyntagen til det terapeutiske formål.
Kapitel 13 Biomedicinske forskningsprojekter § 75. Strålebehandling af sunde  

 forsøgspersoner må ikke finde sted i forbindelse med  

 biomedicinske forskningsprojekter.
 § 76. Strålebehandling af  

 forsøgspatienter må først finde sted efter godkendelse af  

 projektet i en Videnskabsetisk Komité, jf. lov nr. 503 af 24. juni  

 1992 med ændringer om et videnskabsetisk komitésystem og  

 behandling af biomedicinske forskningsprojekter.
§ 77. Der skal for alle forsøgspatienter  

 på forhånd foretages en beregning af dosis og en vurdering af  

 risikoen.
Både dosis og risiko skal fremgå af  

 forsøgsprotokollen.
 § 78. Forsøgspatienter må kun  

 strålebehandles efter afgivelse af deres frie og skriftlige samtykke,  

 og de skal informeres om risikoen.
Kapitel 14 Kvalitetsstyring § 79. Vedrørende kvalitetsstyring henvises  

 til »Practical Guidelines for the Implementation of a Quality System in  

 Radiotherapy« fra European Society for Therapeutic Radiology and Oncology,  

 »Comprehensive QA for Radiation Oncology«, Report of AAPM Radiation Therapy  

 Committee Task Group 40 og »Absorbed Dose Determination in Photon and  

 Electron Beams«, Technical Report Series 277, fra International Atomic Energy  

 Agency.
 § 80. Der skal i forbindelse med enhver  

 accelerator etableres et effektivt kvalitetsstyringssystem der mindst skal  

 omfatte:
 1)	Henvisning, visitation og berigtigelse, herunder f.eks. skriftlige  

 instruktioner for udførelse af strålebehandlinger.
 2)	Behandlingsplanlægning, herunder f.eks.  

 forundersøgelser i form af ultralyds- eller CT-skanning, fiksation,  

 definition af target og risikoorganer, fastsættelse af dosis,  

 dosisplanlægning, simulering samt beregning og fremstilling af  

 strålefeltmodulatorer.
 3)	Behandling, herunder f.eks. kontrol af behandlingen, dvs.  

 verifikation af patient, position, opstilling, feltmodulatorer, observation  

 af patienten, dokumentation for udført behandling, kontrol af  

 patienten i behandlingsperioden, registrering af afvigelser fra planlagte  

 forløb og principper for korrigerende handlinger.
4)	Dosimetri og drift af accelerator, herunder f.eks. kontrol af  

 accelerator, simulator, CT- skanner, dosimetriudstyr, udstyr til  

 planlægning og beregning af dosis samt udstyr til overførsel af  

 data.
Specielt med henblik på kontrol af  

 dosisplanlægningssystemer henvises til »Radiation Treatment Planning  

 Dosimetry Verification«, AAPM report, Task Group 23.
 § 81. Hele kvalitetssystemet inkl. afdelingens  

 organisation, formål, struktur, ansvarsfordeling og ledelse samt  

 kvalitetsmålene skal være beskrevet i en  

 kvalitetshåndbog.
 § 82. Der skal ved enhver accelerator findes en  

 skriftlig instruktion for de typer strålebehandlinger der  

 udføres ved acceleratoren.
 § 83. Der skal for alt udstyr udføres en  

 modtagekontrol der skal sikre at udstyret er i overensstemmelse med de  

 specifikationer der er opstillet i forbindelse med anskaffelsen, samt at  

 udstyret har en tilstrækkelig kvalitet.
 § 84. Efter reparationer eller ændringer der  

 kan have indflydelse på kvaliteten, skal der for alt udstyr  

 udføres en fornyet modtagekontrol eller relevante dele heraf med  

 henblik på at sikre at udstyret fortsat vil have en tilstrækkelig  

 kvalitet.
 § 85. Der skal for alt udstyr med konstante  

 mellemrum udføres konstanskontrol med henblik på at sikre at  

 udstyret til stadighed har en tilfredsstillende kvalitet.
§ 86. I bilag 1 er fastsat betingelserne for drift  

 af acceleratoranlæg.
Sundhedsstyrelsen kan som følge af den  

 tekniske udvikling og andre forhold ændre bilagets betingelser.
 § 87. Der skal forefindes skriftlige instruktioner  

 for udførelse af alle kontroller og eftersyn, og alle resultater heraf  

 skal protokolleres på en ordnet og systematisk måde.
 § 88. Der skal med højst 15 måneders  

 mellemrum udføres en audit med henblik på at  

 konstatere:
 1)	Om de udførte kvalitetsstyringsaktiviteter har været i  

 overensstemmelse med afdelingens planlagte aktiviteter, og om aktiviteterne  

 har været udført på en effektiv måde.
 2)	Om de opnåede resultater er i overensstemmelse med de  

 planlagte mål, og om de planlagte kvalitetsstyringsaktiviteter i  

 øvrigt er tilstrækkelige og hensigtsmæssige.
Stk. 2. Den i stk. 1 nævnte audit skal  

 udføres af personer med onkologisk, radiografisk/sygeplejemæssig  

 og fysisk/teknisk kompetence.
Ingen af holdets medlemmer bør  

 være ansvarlig for nogen del af kvalitetsstyringssystemet.
Kapitel 15 Teknisk udførelse af acceleratorer § 89. For udførelsen af acceleratorer  

 henvises til Sundhedsministeriets bekendtgørelse nr. 734 af 10. august  

 1994 om medicinsk udstyr.
 § 90. Acceleratorer skal være således  

 installeret at de ved korrekt brug ikke medfører risiko for patienter  

 og personale.
Kapitel 16 Afskærmning og sikring af acceleratorrum § 91. Acceleratorrum skal afskærmes  

 således at dosisgrænserne for enkeltpersoner i befolkningen ikke  

 overskrides uden for rummet, jf.
Sundhedsstyrelsens bekendtgørelse nr.  

 823 af 31. oktober 1997 om dosisgrænser for ioniserende stråling,  

 bilag 1.
 § 92. Alle indgange til acceleratorrummet skal  

 være forsynet med et fejlsikret (fail-safe) eller dubleret  

 advarselssignal der indikerer at acceleratoren afgiver stråling.
 Stk. 2. Ved indgangene skal der desuden være anbragt et  

 skilt der gør opmærksom på at der er en accelerator i  

 rummet.
§ 93. Adgangsvejene til acceleratorrummet skal  

 sikres med meget pålidelige midler, således at strålingen  

 automatisk udkobles hvis nogen forsøger at få adgang til rummet  

 under bestrålingen.
Strålingen må kun kunne genindkobles  

 fra kontrolpult eller teknikpanel.
 § 94. Anlægget skal sikres effektivt mod  

 utilsigtet ophold i acceleratorrummet, f.eks. ved at den der betjener  

 anlægget, umiddelbart før strålebehandlingen startes skal  

 aktivere en kontakt der er således anbragt i acceleratorrummet at det  

 let kan observeres, at ingen personer utilsigtet er til stede.
 § 95. I acceleratorrummet skal forefindes let  

 synlige og let tilgængelige nødstop.
§ 96. Det skal til enhver tid være muligt at  

 få adgang til eller forlade acceleratorrummet.
Således skal  

 automatiske døre til acceleratorrummet kunne åbnes i  

 tilfælde af strømsvigt.
 Stk. 2. Acceleratorrum og betjeningsrum skal være  

 forsynet med nødbelysningsanlæg der skal kunne indkobles i  

 tilfælde af strømsvigt.
 § 97. Automatiske døre til  

 acceleratorrummet skal være forsynet med sikkerhedsanordning mod  

 fastklemning af personer.
 § 98. Ind til acceleratorrummet skal der  

 være en stråleafskærmet gennemføring som de anvendte  

 målekabler med stik skal føres igennem.
 § 99. Der skal indrettes et særskilt  

 betjeningsrum fra hvilket patienten skal kunne overvåges uanset  

 acceleratorens position, og hvorfra der skal være samtalemulighed  

 mellem patient og betjeningspersonale.
Kapitel 17 Besigtigelse af acceleratoranlæg af  

 Sundhedsstyrelsen § 100. Ethvert acceleratoranlæg er underlagt  

 tilsyn af Sundhedsstyrelsen, og Sundhedsstyrelsen skal til enhver tid have  

 adgang til acceleratoranlæg samt til kvalitetshåndbog og anden  

 dokumentation i forbindelse med kvalitetsstyring og behandlingsdata.
 § 101. Besigtigelse af acceleratoranlæg  

 foretages af Sundhedsstyrelsen ved bestrålingsuheld og i øvrigt  

 efter behov.
 § 102. De ændringer af et  

 acceleratoranlæg som Sundhedsstyrelsen måtte kræve ved  

 besigtigelsen, skal være udført inden udløbet af den af  

 Sundhedsstyrelsen satte frist.
 Stk. 2. Sundhedsstyrelsen kan forbyde brugen af anlægget  

 indtil disse ændringer er udført.
 § 103. Sundhedsstyrelsen kan forbyde  

 strålebehandlinger der ikke er berettigede.
Kapitel 18 Klageadgang, straf og ikrafttræden § 104. Sundhedsstyrelsens påbud,  

 vilkår og andre afgørelser i medfør af denne  

 bekendtgørelse kan påklages til Sundhedsministeriet.
 § 105. Overtrædelse af bestemmelserne i  

 denne bekendtgørelse straffes med bøde.
 Stk. 2. På samme måde straffes den ansvarlige  

 fysiker og andet teknisk/fysisk personale, jf. § 45, der gør sig  

 skyldig i grovere eller gentagne forsømmelser eller  

 skødesløshed.
 Stk. 3. Sager efter stk. 1 og 2 behandles som  

 politisager.
 § 106. Denne bekendtgørelse træder i  

 kraft den 1. maj 2000.
 Stk. 2. Samtidig ophæves bekendtgørelse nr. 319  

 af 23. maj 1991 om elektronacceleratorer til patientbehandling med energier  

 fra 1 MeV til og med 50 MeV.
Bilag 1 Driftsbetingelser for acceleratorer Nedenstående er angivet de betingelser, jf.
Report  

 of AAPM Radiation Therapy Committee Task Group 40 som udstyret som minimum  

 skal opfylde for at kunne tillades anvendt.
Parameter Tolerance Gantryvinkel " Kollimatorvinkel " Kileposition " Blokpladeposition " Applikatorposition " Feltstørrelsesudlæsning " Center kryds position " Lejeposition " Symmetri af kæber " Fotondosimetri " Elektrondosimetri " Dose 2 kalibrering " Dybdedosis på centralaksen " Flatness fotonbeam 2% Flatness elektronbeam 2% Symmetri fotonbeam 3% Symmetri elektronbeam 3% Linearitet i monitorkammer 1% Dosisændring med gantryvinkel 2% Lysfelt/røntgenfelt 2 mm eller l% ved den ene side Kollimator rotation isocenter 2 mm i diameter Gantry rotation isocenter 2 mm i diameter Lejerotation isocenter 2 mm i diameter Sammenfald af isocentre 2 mm i diameter Lejeforskydning ved vertikal bevægelse 2 mm Lasere 2 mm Afstandsindikatorer 2 mm Interlocks Fungerende Nødstop Fungerende INDHOLD Kapitel 1:
Definitioner 2:
Forhåndsgodkendelse 3:
Anmeldelse og kontrolmåling 4:
Godkendelse 5:
Krav til virksomheder/institutioner (arbejdsgiveren) 6:
Krav til acceleratoranlæggets ansvarlige læge 7:
 Krav til acceleratoranlæggets ansvarlige fysiker m.v.
 8:
Krav til personale der udfører strålebehandlinger 9:
Krav til personer der henviser til strålebehandlinger 10:
Krav til firmaer der udfører arbejder ved acceleratorer 11:
Krav til personer beskæftiget ved installation, reparation,  

 vedligeholdelse og kontrol af acceleratorer 12:
Principper for berettigelse og optimering 13:
Biomedicinske forskningsprojekter 14:
Kvalitetsstyring 15:
Teknisk udførelse af acceleratorer 16:
Afskærmning og sikring af acceleratorrum 17:
Besigtigelse af acceleratoranlæg af Sundhedsstyrelsen 18:
Klageadgang, straf og ikrafttræden Bilag 1:
Driftsbetingelser for acceleratorer Sundhedsstyrelsen, den 25. januar  

 1999 Einar Krag /Kaare Ulbak 1)   

  Bekendtgørelsen indeholder bestemmelser der gennemfører  

 Rådets direktiver nr. 97/43, De Europæiske Fællesskabers  

 Tidende L. 180 s. 22 og nr. 96/29, De Europæiske Fællesskabers  

 Tidende L. 159 s. 1.
