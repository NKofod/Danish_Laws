Nr LSF 146 Forslag til Lov om visse hovedlandevejsstrækninger (Ringboulevarden i  

 Randers) Fremsat af trafikministeren (Jan trøjborg) den 18. januar 1995 Vedtaget ved tredjebehandling den 18. april 1995 Lov nr. 318 af 17/05/1995 § 1. Trafikministeren bemyndiges til at lade anlægge en ny hovedlandevej i Randers (Ringboulevarden) i forlængelse af landevej 532, Vester Boulevard, mod nordøst fra landevej 505, Randers-Hobro, frem til hovedlandevej 462, Randers-Hadsund.
 § 2. Ministeren bemyndiges til at optage landevej 532, Vester  

 Boulevard i Randers, som hovedlandevej i forlængelse af den i § 1 nævnte nye  

 hovedlandevej.
 § 3. Ministeren bemyndiges til at nedlægge hovedlandevej 462,  

 Randers-Hadsund, som hovedlandevej, for så vidt angår strækningen fra  

 landevej 532, Vester Boulevard i Randers, til endepunktet af den i § 1 nævnte  

 hovedlandevej.
Oprindeligt fremsat forslag § 1. Trafikministeren bemyndiges til at lade anlægge en ny hovedlandevej i Randers (Ringboulevarden) i forlængelse af landevej 532, Vester Boulevard, mod nordøst fra landevej 505, Randers-Hobro, frem til hovedlandevej 462, Randers-Hadsund.
 § 2. Ministeren bemyndiges til at optage landevej 532, Vester  

 Boulevard i Randers, som hovedlandevej i forlængelse af den i § 1 nævnte nye  

 hovedlandevej.
 § 3. Ministeren bemyndiges til at nedlægge hovedlandevej 462,  

 Randers-Hadsund, som hovedlandevej for så vidt angår strækningen fra landevej  

 532, Vester Boulevard i Randers, til endepunktet af den i § 1 nævnte  

 hovedlandevej.
Bemærkninger til lovforslaget I henhold til § 14, stk. 1, i lov om offentlige veje, jf.  

 lovbekendtgørelse nr. 532 af 20. juni 1994, bestemmes det ved særlig lov,  

 hvilke offentlige veje der skal være hovedlandeveje, og hvilke nye  

 hovedlandeveje, der skal anlægges.
Nedlæggelse af offentlige veje som  

 hovedlandeveje sker ligeledes ved lov.
1. Indledning Regeringen vedtog i 1993 en beskæftigelsespakke, der på vejområdet giver  

 mulighed for at sætte projekter i gang, der sanerer trafikbelastede byer samt  

 gavner miljø og trafiksikkerhed.
 Blandt disse projekter er Ringboulevarden i Randers.
 Ringboulevarden i Randers har været planlagt siden 1930'erne med henblik  

 på at forbedre de trafikale og miljømæssige forhold i Randers, og  

 linieføringen er i overensstemmelse med kommuneplanen beliggende inden for  

 den ca. 50 m brede korridor, der siden da har været reserveret til  

 vejprojektet.
Der har gennem årene været udarbejdet en del skitseprojekter,  

 trafikberegninger m.m. for Ringboulevarden.
Senest er i 1987 og 1993  

 udarbejdet rapporter med skitseprojekt og trafikale og økonomiske  

 beregninger.
 I slutningen af 1993 og begyndelsen af 1994 er gennemført  

 miljøundersøgelser for at vurdere projektets virkninger på miljøet.  

 Undersøgelserne har også omfattet to hovedalternativer for linieføringen,  

 benævnt alternativ A og alternativ B, nord for byen og har medført visse  

 justeringer af projektet i Ringboulevardlinien.
 Der er desuden foretaget trafik- og effektberegninger af Ringboulevarden  

 samt af de to alternative linieføringer under forskellige forudsætninger om  

 trafiksanering af det kommunale vejnet i nordbyen.
 I tilknytning til lovforslaget er udarbejdet følgende rapporter vedrørende  

 Ringboulevarden i Randers: »Miljøvurdering«, Vejdirektoratet 1994,  

 »Visualisering og æstetisk vurdering«, Vejdirektoratet 1994,  

 »Trafik- og effektberegninger«, Vejdirektoratet 1994,  

 »Vejteknisk beskrivelse«, Vejdirektoratet og Århus Amt 1994, og  

 »Kommuneplan og trafiksanering«, Randers Kommune 1994, samt en  

 sammenfattende ikke-teknisk beskrivelse: »VVM-redegørelse,  

 Sammenfattende rapport«, Vejdirektoratet 1994.
 Disse rapporter har været fremlagt for offentligheden, og der har i  

 tilknytning hertil været afholdt et borgermøde i Randers.
Randers Byråd har efterfølgende indstillet, at Ringboulevarden anlægges i  

 den hidtil planlagte linieføring.
I den forbindelse har kommunen givet  

 tilsagn om at gennemføre nogle moderate trafiksaneringsforanstaltninger, der  

 medvirker til at flytte trafik fra de hårdt belastede boligområder i nordbyen  

 ud på Ringboulevarden.
 Århus Amtsråd har peget på, at der snarest bør findes en løsning på  

 trafikproblemerne i det nordlige Randers.
Herudover er fremkommet en række henvendelser fra lokale foreninger,  

 grupper og enkeltpersoner i Randers.
De fremførte synspunkter er indbyrdes  

 modstridende med hensyn til valg af løsning.
Især beboere langs korridoren  

 til Ringboulevarden protesterer mod anlægget, mens andre ønsker  

 Ringboulevarden anlagt.
Der peges på alternativ A eller alternativ B i stedet  

 for Ringboulevarden.
Samtidig findes også protester mod disse alternativer.
 Forsvarsministeriet har meddelt ikke at kunne acceptere alternativ A, der  

 vil reducere anvendeligheden af et øvelsesområde i tilknytning til Randers  

 Kaserne.
 Forsvarsministeriet har endvidere meddelt, at det ikke på det foreliggende  

 grundlag er muligt at afgøre, om alternativ B i givet fald vil være  

 foreneligt med forsvarets aktiviteter, idet denne vejlinie passerer gennem  

 Randers skydebaners risikoområde.
 Forsvarsministeriet kan derfor heller ikke umiddelbart acceptere  

 alternativ B.
 Vedrørende de i projektet for Ringboulevarden foreslåede ændrede  

 adgangsforhold til kasernen henvises til afsnit 4.3.
2. Beskrivelse af vejanlægget (jf.
Bilag 1) Projektet omfatter en 2,3 km lang hovedlandevejs-strækning i Randers -  

 benævnt Ringboulevarden - i forlængelse af Vester Boulevard (landevej 532)  

 fra Hobrovej (landevej 505) til Hadsundvej (hovedlandevej 462).
Vejen er beliggende inden for et areal, der ejes af Randers Kommune, og  

 som siden 1930'erne har været reserveret til dette vejformål.
Arealet udgør  

 en korridor på ca. 50 m bredde og fremtræder i dag som et grønt bælte mellem  

 bolig- og erhvervsområder.
Arealet støder desuden op til Randers kaserne.
Ringboulevarden anlægges som en 2-sporet vej.
Herudover anlægges cykel- og  

 gangstier og der etableres støjafskærmning.
Selve vejanlægget optager således  

 kun en del af det grønne areal.
Herudover medfører projektet kun  

 ekspropriationer i meget begrænset omfang.
 Ved vejanlæggets gennemførelse forlægges den nuværende hovedlandevej 462  

 gennem Randers by til Ringboulevarden.
3. Nuværende vejforhold Hovedlandevej 462, Randers-Hadsund, er en del af rute 507 mellem Randers  

 og Aalborg med forbindelse til Den Jyske Motorvej via hovedlandevej 416 (mod  

 Viborg).
Hovedlandevej 462, Randers-Hadsund, forløber i dag gennem Randers by ad  

 gader med bebyggelse med direkte adgang til hovedlandevejen.
På strækningen  

 er en del kryds med betydelig sidevejstrafik, og sammenblandingen af  

 gennemkørende og lokal trafik giver en utilfredsstillende trafikafvikling og  

 miljømæssige gener i byen.
Dette forstærkes af, at en del af den  

 gennemkørende trafik i stedet benytter nordbyens villa- og boligveje.
 Trafikbelastningen på den overvejende del af hovedlandevejen gennem  

 Randers by varierede på de enkelte delstrækninger fra 6.200 til 13.500 biler  

 i døgnet i 1993.
4. Projektets udformning 4.1. Tværprofil Den nye hovedlandevej anlægges som facadeløs 2-sporet vej med 7,0 m bred  

 kørebane.
Der anlægges samtidig cykel- og gangstier langs vejen.
 Ved tilsluttende veje udføres kanaliseringer eller rundkørsler.
 Der udføres støjafskærmning langs vejen.
4.2. Linieføring Linieføringen er fastlagt, således at vejen forløber inden for den  

 korridor, der er reserveret til formålet.
Arealerne på begge sider af  

 korridoren er bebyggede.
 Længdeprofilet sænkes mellem krydsene for at opnå forbedret  

 støjafskærmning.
4.3. Tilslutninger Der etableres tilslutning til det eksisterende vejnet ved Hobrovej  

 (landevej 505), Gl.
Hobrovej, Mariagervej (landevej 504), Gl.
Jennumvej og  

 Hadsundvej (hovedlandevej 462).
 I projektet for Ringboulevarden er forudsat, at Randers Kasernes  

 hovedindgang flyttes fra Ryttervej til Langvangen, således at der ikke bliver  

 direkte adgang til Ringboulevarden, som på den aktuelle strækning bliver  

 sammenfaldende med Ryttervej.
 Forsvarsministeriet har meddelt, ikke at have indvendinger mod det  

 foreslåede projekt under forudsætning af, at forsvaret ikke skal afholde  

 udgöfterne til etablering af en ny hovedvagt.
Forsvarsministeriet gør samtidig opmærksom på, at der herved vil ske en  

 forøgelse af trafikken på Langvangen.
Det vil derfor blive undersøgt,  

 hvorvidt der bør træffes særlige foranstaltninger til afvikling af trafikken  

 ved krydset Mariagervej-Langvangen.
4.4. Stier Der etableres to stikrydsninger ude af niveau for bl.a. at sikre  

 skolevejene.
Desuden etableres cykel- og gangstier langs vejen.
5. Trafikale og miljømæssige konsekvenser Den forventede trafik på Ringboulevarden afhænger af, i hvilken grad man  

 trafiksanerer på det øvrige vejnet i nordbyen.
Randers Kommune har udarbejdet  

 en trafiksaneringsplan, som omfatter en moderat sanering i nordbyen.
Denne  

 plan er anvendt som forudsætning i trafikberegningerne.
 Den forventede årsdøgntrafik på Ringboulevarden er beregnet til  

 6.000-7.000 biler i 1996-niveau, på en delstrækning dog til godt 11.000  

 biler.
Samtidig aflastes den nuværende hovedlandevej (Boulevardlinien) gennem  

 byen.
Rådmands Boulevard og Nørre Boulevard forventes således at blive  

 aflastet med 2.000-3.000 biler pr. døgn.
 Boligkvarteret i nordbyen vil ligeledes blive aflastet, mens Vester  

 Boulevard vil få en forøget trafik på ca. 3.000 biler pr. døgn.
 Radialerne Hobrovej og Hadsundvej får forøget trafik, mens Mariagervej  

 aflastes.
 Endelig vil trafikken over Randersbro blive reduceret med ca. 1.000 biler  

 pr. døgn, idet den gennemkørende trafik mellem Århus og Hadsund/Mariager nu  

 vil benytte Motorvejen/Viborgvej/Ringboulevarden i stedet for at køre over  

 Randersbro og Bycentrum.
Ringboulevarden forventes at mindske bilisternes køretid med ca. 44.000  

 timer om året.
Samtidig vil antal kørte km forøges med ca. 1,4 mio. km  

 årligt.
 Antal personskadeuheld er beregnet til at falde med 0,3 årligt.
Luftforureningen i Randers by vil blive forsøget minimalt ved etablering  

 af Ringboulevarden.
På visse veje vil emissionerne stige og på andre falde  

 som følge af omfordeling af trafikken.
 Samlet vil NOx-emissionen stige med ca. 4 tons pr. år, og emissionen af  

 partikler vil stige med 0,1 ton pr. år, mens HC-emissionen vil falde med ca.  

 1 ton pr. år.
 Emissionen af CO2 og CO forbliver uændret.
 De samlede støjgener samt barrierevirkning og oplevelse af risiko i byen  

 vil blive mindsket.
 Lokalt i bygader vil der dog være strækninger, som vil få en forøget  

 støjbelastning som følge af omfordeling i trafikken, ligesom andre gader vil  

 få en formindsket støjbelastning.
Miljøstyrelsen anbefaler en øvre grænseværdi på 55 dB(A) for det udendørs  

 støjniveau ved boliger.
Hvis Ringboulevarden ikke bygges og nordbyen ikke  

 trafiksaneres, vil 1.814 boliger udsættes for mere end 55 dB(A) støj fra  

 vejtrafikken.
Dette antal vil blive reduceret til 1.437 boliger, hvis  

 Ringboulevarden bygges i kombination med moderat trafiksanering i nordbyen.
 Støjvoldene og støjskærmene, der indgår i projektet, medfører at  

 støjbelastningen for alle parcelhuse langs Ringboulevarden bliver under 55  

 dB(A).
 I etagebebyggelserne langs Ringboulevarden vil omkring 30-40 boliger i  

 1.-3. sals højde blive udsat for en støjbelastning på over 55 dB(A). De  

 fleste af disse boliger vil blive belastet under 60 dB(A), men ganske få  

 beregnes at få en belastning op til 64 dB(A). Støjbelastningen søges her  

 reduceret ved facadeisolering, således at det indendørs støjniveau i  

 beboelsesrum ikke overstiger 30 dB(A).
6. Konsekvenser for landskab og natur Ringboulevarden vil ikke medføre væsentlige ulemper for natur, landskab og  

 kulturminder.
På den vestlige del af strækningen vil Ringboulevarden dog  

 skære gennem et område med selvsået bevoksning af græsser, urter og buske.  

 Området, der har betydning som levested for dyr og planter i et ellers  

 bebygget område, vil få en forringet økologisk værdi ved etablering af  

 Ringboulevarden.
7. Rekreative forhold Det meste af det reserverede areal, hvori Ringboulevarden skal forløbe,  

 har i dag en nærrekreativ værdi for områdets beboere.
Friarealerne bliver  

 reduceret ved anlæg af Ringboulevarden.
Det er der dog delvist kompenseret  

 for i projektet, idet der ved placeringen af vejen i den 50 m brede korridor  

 er tilstræbt størst mulige sammenhængende restarealer.
8. Overfladevand og grundvand Der forventes ikke væsentlige problemer med hensyn til grundvand og  

 overfladevand.
9. Affaldsdepoter Der er i området kendskab til en tidligere affaldsplads uden  

 kemikalieaffald og nogle forurenede grunde, som imidlertid ligger i en sådan  

 afstand fra vejanlægget, at det ikke har indflydelse på projektet.
I den vestlige del af det reserverede areal er der betydelige ujævnheder i  

 terrænet.
Her kan have været gravet eller fyldt op.
Ved Mariagervej 175  

 ligger en aflang bunke jord af ukendt oprindelse.
Muligheden for  

 jordforurening på disse to steder kan ikke udelukkes helt.
I forbindelse med  

 anlæg af vejen undersøges disse områder nærmere for jordforurening.
10. Ressourceforbrug ved anlæg Forbruget af grusmaterialer til vejens opbygning forventes at blive ca.  

 25.000 m3, der kan hentes i nærliggende grusgrave.
 Forbruget af asfalt forventes at blive ca. 20.000 t.
11. Økonomi, anlægsprogram og beskæftigelse De samlede omkostninger ved anlægget er inklusive projektering og  

 administration skønnet til 39 mio. kr. (prisniveau 1995 eksklusive moms).
 Det er aftalt med Randers Kommune, at de kommunalt ejede arealer, som  

 anlægget omfatter, stilles vederlagsfrit til rådighed.
 Udgiften forventes at fordele sig således: 1995: 14 mio. kr. 1996: 25 mio.  

 kr.
 Anlægget af Ringboulevarden forventes at give en direkte og indirekte  

 beskæftigelse i anlægsfasen på ca. 100 mandår.
12. Alternativer (jf.
Bilag 1) Der er undersøgt to alternative linieføringer, der begge ligger nordligere  

 end Ringboulevarden.
Ingen af disse linier indgår i kommunens planlægning.
 Alternativ A, der er ca. 3,3 km lang, går nord om og tættest på byen fra  

 Hobrovej ved Helsted til Hadsundvej.
Den vestlige del af alternativ A kan eventuelt flyttes yderligere mod  

 nord, således at tilslutningen til Hobrovej i stedet sker tæt på Borup  

 Kirkevejs tilslutning til Hobrovej.
Denne variant af alternativ A vil  

 herefter følge Skelvangsvej til Nordskellet.
Heller ikke denne variant indgår  

 i kommunes planlægning.
 Alternativ B, der er ca. 4,5 km lang, går nord om byen fra Hobrovej ved  

 tilslutningsanlægget til Den Jyske Motorvej til Hadsundvej ved Mosholt.
12.1. Trafikale konsekvenser Trafikberegningerne er også i dette tilfælde foretaget med forudsætning  

 om, at der gennemføres en moderat trafiksanering i nordbyen.
 Ved alternativ A vil trafikken på den nye strækning blive ca. 2.500, mens  

 den i alternativ B vil blive ca. 3.000 biler pr. døgn (1996).
 Alternativ A vil aflaste Rådmands Boulevard og Nørre Boulevard med omkring  

 1.000 biler pr. døgn (henholdsvis 1/2 og 1/3 af Ringboulevardens effekt),  

 mens alternativ B kun vil aflaste disse veje med 300-900 biler i døgnet.
 Den omtalte variant af alternativ A vil trafikalt virke nogenlunde som  

 alternativ A, dog vil den være lidt mere attraktiv for den gennemkørende  

 trafik.
 Mens alternativ A vil aflaste nordbyens boligkvarterer, omend mindre end  

 Ringboulevarden, vil alternativ B ikke aflaste trafikken i nordbyen.
 Alternativ B vil flytte en del af den gennemkørende trafik, knap 2.000  

 biler pr. døgn, fra Randersbro-Hadsund linien til motorvejen, mens alternativ  

 A vil flytte ca. 600.
Alternativ B vil således i højere grad end alternativ A aflaste trafikken  

 over Randersbro.
Derimod vil alternativ B kun i beskedent omfang aflaste  

 trafikken i den eksisterende boulevardlinie.
 Tidsbesparelserne for alternativerne A og B er beregnet til en fjerdedel  

 henholdsvis en trediedel af tidsbesparelserne for Ringboulevarden.
 Forøgelsen i antal kørte km bliver for alternativ B dobbelt så stort som  

 for Ringboulevarden, mens forøgelsen for alternativ A bliver nogenlunde som  

 for Ringboulevarden.
12.2. Natur, landskab og kulturminder Hverken alternativ A eller alternativ B vil medføre væsentlige ulemper for  

 natur, landskab og kulturminder.
Alternativ A vil på den vestlige strækning skære gennem et lille skovparti  

 og et vådområde.
På den østlige del passeres gennem kasernens øvelsesområde.  

 Linien følger i øvrigt Oust Møllebæk, der må omlægges.
 Varianten af alternativ A vil på den vestlige delstrækning i stedet  

 passere gennem et landbrugsområde i udkanten af et skovrejsningsområde.  

 Samtidig undgås det, at omlægge Oust Møllebæk.
 Alternativ B gennemskærer et gammelt, fredet jorddige og passerer i øvrigt  

 gennem et skovrejsningsområde på en ca. 1,5 km lang strækning.
12.3. Rekreative forhold På den vestligste strækning skærer alternativ A gennem det delvist anlagte  

 parkanlæg ved Oust Møllebæk og fritidsinstitutionen Fiskergårds udendørs  

 areal.
Dette område er i kommuneplanen udlagt til rekreative formål.
 Konflikten med de nævnte rekreative interesser kan afværges ved at vælge  

 varianten af alternativ A i stedet for alternativ A.
 Denne løsning har færre negative konsekvenser både set ud fra en rekreativ  

 og en økologisk synsvinkel.
 Som tidligere nævnt gennemskærer alternativ B et skovrejsningsområde.
12.4. Øvrige miljøforhold De samlede emissioner vil kun forøges minimalt, uanset hvilket  

 linieføringsforslag der vælges.
Alternativ A vil medføre en stigning i NOx-emissionen på ca. 5 tons pr.  

 år, en stigning i CO-emissionen på ca. 10 tons pr. år og en stigning i  

 partikel-emissionen på ca. 0,2 tons pr. år.
Emissionen af CO2 og HC vil  

 forblive uændret.
Alternativ B vil medføre en stigning i NOx-emissionen på ca. 10 tons pr.  

 år, en stigning i CO-emissionen på ca. 20 tons pr. år, en stigning i  

 CO2-emissionen på ca. 1 ton pr. år og en stigning i partikel-emissionen på  

 ca. 0,3 tons pr. år.
Emissionen af HC forbliver uændret.
 For begge alternativer vil den samlede støjbelastning blive reduceret, dog  

 med en mindre reduktion end Ringboulevarden vil medføre.
12.5. Økonomi De samlede omkostninger ved gennemførelse af alternativ A inklusive  

 projektering og administration er skønnet til 45 mio. kr. (prisniveau 1995  

 eksklusive moms), mens omkostningerne for alternativ B tilsvarende er skønnet  

 til 27 mio. kr.
13. Opklassificering af eksisterende vejstrækninger til  

 hovedlandeveje I tilknytning til bestemmelserne i lovforslagets § 1 nr. 1 vedrørende  

 anlæg af Ringboulevarden i Randers er i lovforslagets § 2 medtaget  

 bestemmelser om opklassificering af landevej 532, Vester Boulevard i Randers,  

 til hovedlandevej, således at denne vejstrækning kan indgå i den nye  

 hovedlandevejsforbindelse (Ringboulevarden) gennem Randers.
14. Nedklassificering af nuværende hovedlandevejsstrækninger Som en konsekvens af bestemmelserne i lovforslagets § 1 er i lovforslagets  

 § 3 medtaget bestemmelser om nedklassificering af en hovedlandevejstrækning,  

 der afløses af den i § 1 og § 2 foreslåede nye hovedlandevejsstrækning.
15. Høring over lovforslaget Lovforslaget er forelagt:
 Århus Amtsråd og Randers Byråd.
 Miljø- og energiministeriet, Landbrugs- og fiskeriministeriet og  

 Forsvarsministeriet.
 Udtalelserne foreligger ikke endnu.
