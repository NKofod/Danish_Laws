Fremsat den 27. februar 2001 af  

 Knud Erik Hansen (SF),  

 Jes Lunde (SF) og Villy Søvndal (SF) Forslag til folketingsbeslutning om øget udbygning af antallet af almene boliger Folketinget opfordrer regeringen til inden udgangen af  

 oktober 2001 at fremsætte nødvendige lovforslag og foretage  

 fornødne ændringer af administrative forskrifter med henblik  

 på en udbygning af antallet af almene boliger efter følgende  

 retningslinjer:
Staten skal inden for en årlig ramme dække grundkapitalen  

 og lånegarantier for almene boliger, grundkapitalen på 14 pct. skal deles ligeligt mellem stat og  

 kommune for byggerier, kommunerne sætter i gang uden for rammen for  

 byggeri med fuld statslig finansiering, regionplanerne skal indeholde en plan for dækningen af almene  

 boliger i kommunerne, det skal gøres muligt at opkøbe eksisterende boliger  

 med andre ejerformer og omdanne dem til almene boliger med en finansiering,  

 der svarer til finansieringen af nybyggede almene boliger, herunder at lejere  

 i private udlejningsejendomme, der får tilbudt at overtage ejendommen,  

 skal have mulighed for at overtage den som en almen boligejendom.
Bemærkninger til forslaget Kommunerne skal i dag medfinansiere 14 pct.  

 af investeringen i et alment boligbyggeri.
Mange kommuner mener, at det er  

 for høj en pris og undlader derfor at bygge almene boliger.
Andre  

 kommuner bruger reglen til at forhindre, at der bliver bygget almene boliger  

 i kommunen.
Det har medført, at der de sidste 3 år kun er bygget  

 ca. 2000 almene familieboliger om året.
I 80 erne blev der bygget  

 8-10.000 familieboliger om året.
Nogle af disse var reelt også  

 ældreboliger, men hovedparten var familieboliger.
I 70'erne lå  

 antallet af almene familieboliger i perioder over 10.000 om året.
Det lille antal boligbyggerier bidrager til et generelt  

 pres på almene boliger og et ganske stort pres i de større  

 bysamfund.
Presset er nu så stort, at mange grupper i samfundet bliver  

 ramt.
De, der har et boligsocialt behov, og som har brug for, at  

 kommunen anviser boliger, kan opleve, at det er ganske vanskeligt for  

 kommunen at anvise en ordentlig bolig.
Andre, for hvem den almene bolig er  

 det realistiske boligvalg, kommer også i klemme.
Det gælder  

 f.eks. mange enlige, ældre, familier efter en skilsmisse og personer,  

 der skal flytte for en kortere årrække.
Det betyder også,  

 at det bliver politisk vanskeligere at tilgodese flygtninges behov for  

 boliger, idet mange oplever, at flygtninge går foran andre, som  

 også har et relevant behov for en anden bolig.
Det begrænsede boligbyggeri rammer unge, der skal  

 etablere sig, og unge familier, der i dag ofte har vanskeligt ved at kunne  

 betale en ejerbolig, som kan dække deres behov.  

 Uddannelsessøgende bliver i særdeleshed ramt, idet de ofte skal  

 etablere sig i de større byer med et presset boligmarked, hvor  

 antallet af uddannelsespladser er øget, samtidig med at der er blevet  

 bygget færre ungdomsboliger.
Mangelen på ungdomsboliger  

 begrænser endvidere uddannelsesinstitutionernes mulighed for at leve op  

 til deres internationaliseringsbestræbelser, da den generelle  

 boligmangel har gjort det vanskeligt at skaffe boliger til  

 udvekslingsstuderende.
 Samlet bidrager de manglende boliger til at presse  

 priserne på ejerboligmarkedet op, og for de unge, der må leje  

 værelser, fører det til et højt lejeniveau på  

 værelser.
 Beslutningsforslaget vil medføre, at kommunale  

 udgifter til opførelse af almene boliger ikke længere vil  

 være en hæmsko for en kommunes engagement i sådant byggeri.  

 Staten vil ifølge beslutningsforslaget også overtage de  

 lånegarantier, som kommunerne i dag giver.
Det vil medføre, at kommunerne ikke længere  

 kan bruge deres medfinansiering og lånegaranti til at forhindre, at der  

 bliver bygget almene boliger i kommunen.
Almene boliger vil dermed i forhold  

 til kommunerne blive ligestillet med andre boligformer, hvor kommunerne  

 heller ikke kan nedlægge Beslutningsforslaget vil ikke medføre, at  

 kommunerne mister indflydelse på det konkrete byggeri.
De vil som  

 normalt kunne sikre, at byggeriet gennem kommuneplanlægningen og  

 lokalplanlægningen indpasses i bymiljøet.
Det vil imidlertid  

 gøre det vanskeligere for kommuner at forhindre alment boligbyggeri og  

 lettere for de kommuner, der gerne vil bygge.
 Da det ofte er kommunerne, der har grunde, som  

 boligselskaberne køber, bør der etableres en ordning, der  

 gør det lettere for boligselskaber at erhverve grunde i kommuner med  

 underskud af almene boliger.
 I kommuner med mange boliger, men med lav andel af almene  

 boliger kan det være vanskeligt at øge den almene andel gennem  

 nybyggeri.
For at gøre det muligt for disse kommuner at have  

 almene boliger bør det gøres økonomisk realistisk, at  

 boliger under andre ejerformer kan opkøbes og omdannes til almene  

 boliger.
Tilsvarende bør det gøres muligt for lejere, der i  

 henhold til lejelovgivningen får tilbudt at overtage en privat  

 udlejningsbolig, at vælge den almene bolig som ejerform.
Denne mulighed  

 for at omdanne eksisterende boliger vil i høj grad kunne bidrage til  

 en blanding af ejerformerne i de eksisterende bymiljøer.
Boligselskaberne kan i dag opkøbe eksisterende  

 ejendomme, men til normal finansiering uden mulighed for skattemæssigt  

 rentefradrag.
Det gør det normalt urealistisk at opkøbe.
Derfor  

 foreslås det, at selskaberne ved opkøb af ejendomme med henblik  

 på at omdanne dem til almene boligejendomme kan anvende en  

 finansiering, der svarer til finansieringen af nybyggeriet.
Behovet for almene boliger varierer fra kommune til  

 kommune.
Nogle kommuner er ganske godt udbygget med almene boliger.
Andre har  

 kun en meget lille andel af almene boliger.
For at få et grundlag for  

 en eventuel prioritering foreslås det, at amterne får til opgave  

 at inddrage forsyningen med almene boliger i regionplanlægningen med  

 det mål, at der både bliver en ligelig fordeling af almene  

 boliger kommunerne imellem, og at kommunerne kan imødekomme behovet  

 for almene boliger til såvel boligsociale formål som til almene  

 boligformål.
Denne planlægning kan være vejledende for  

 boligselskaber i deres prioritering og for staten, hvis det viser sig  

 nødvendigt at prioritere den statslige investering.
En kommune skal fortsat uafhængigt af statslige  

 rammer for almene boliger have mulighed for at bygge, hvis den ikke finder,  

 at dens behov er dækket ind gennem det almene boligbyggeri, hvor staten  

 betaler grundkapitalen.
For at der ikke skal være en for stor forskel  

 på det fuldt ud statsligt finansierede boligbyggeri og det delvis  

 kommunalt finansierede, foreslås det, at staten for det delvis  

 finansierede overtager finansieringen af 7 pct. af grundkapitalen.
Det  

 betyder, at kommunerne kun skal bidrage med 7 pct. af grundkapitalen i stedet  

 for 14 pct.
 Med ændringen ændres der principielt på  

 ansvaret for det almene boligbyggeri.
I det omfang de almene boliger fungerer som  

 familieboliger, er der ikke nogen grund til, at der skal være et  

 særligt kommunalt ansvar.
Forslaget kommer dermed til i højere  

 grad at ligestille bygherrer af almene boliger med andre private bygherrer.
I  

 det omfang familieboliger tjener boligsociale formål, er det relevant,  

 at kommunerne også har et ansvar.
Det har imidlertid vist sig, at mange  

 kommuner spekulerer i at minimere dette ansvar og derfor ikke varetager det i  

 tilstrækkeligt omfang.
Det kan i sig selv begrunde, at staten og  

 boligselskaberne får mulighed for at påtage sig ansvaret.  

 Beslutningsforslaget sikrer dog, at kommuner, der ikke bliver dækket  

 tilstrækkeligt ind hermed, fortsat har mulighed for at varetage  

 ansvaret for, at opgaven løses.
Det ikke åbenlyst, at byggeri af ungdomsboliger er  

 en kommunal opgave.
Det er i høj grad den statsligt fastsatte  

 udbygning af uddannelsespladser, der bestemmer behovet for ungdomsboliger.  

 Det er derfor også naturligt, at det er staten, der har det fulde  

 ansvar for at sikre finansieringen af ungdomsboliger.
Ældreboligerne er tæt knyttet til hele den  

 kommunale service til de ældre.
Ansvaret for udbygningen med  

 ældreboliger kan derfor naturligt knyttes til kommunerne.
Det store  

 behov for ældreboliger kan imidlertid begrunde, at staten overtager  

 ansvaret for finansieringen for dermed at øge kommunernes interesse i  

 at bygge ældreboliger - og som minimum, at den kommunale andel  

 mindskes.
Det er også vigtigt, at der ikke bliver for stor forskel  

 på de kommunale udgifter til almene ældreboliger i forhold til  

 almene familieboliger.
 Det er SF s ønske, at der skal tilstræbes  

 byggeri af familie- og ungdomsboliger på 10.000 boliger om året.  

 Samtidig kan det konstateres,  at der fortsat er behov for flere  

 ældreboliger.
Skriftlig fremsættelse Knud Erik Hansen (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om øget  

 udbygning af antallet af almene boliger.
(Beslutningsforslag nr.
B 129).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
