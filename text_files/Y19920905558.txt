 På grundlag af en udtalelse fra Socialminiteriet udtalt, at  

 bistandslovens regler ikke er til hinder for, at en kommune uden for  

 bistandslovens rammer yder tilskud til rådgivningsvirksomhed i private  

 organisationer.
 Endvidere udtalt, at en kommune ikke generelt kan antages at være  

 afskåret fra på ulovbestemt grundlag at yde tilskud til  

 socialrådgivningsvirksomhed i privat regie.
 Visse betingelser må imidlertid være opfyldt, for at tilskud kan ydes.
Såfremt den organisation, der modtager tilskudet, også udfører  

 ikke-kommunale opgaver, skal det kommunale tilskud klausuleres således, at  

 det udelukkende anvendes til den aktivitet, der har begrundet tilskuddet.
Det  

 er endvidere en betingelse, at rådgivningen tilbydes samtlige borgere i  

 kommunen, medmindre der foreligger saglige kriterier for kun at tilbyde  

 rådgivningen til bestemte grupper af borgere.
Særligt for så vidt angår holdningsprægede foreninger udtalt, at disse  

 foreningers særlige baggrund kan medføre, at nogle borgere, uanset at  

 foreningernes aktiviteter formelt er tilgængelige for alle, afholder sig fra  

 at deltage i disse.
En kommune er ikke afskåret fra at yde tilskud til  

 sådanne foreninger med henblik på varetagelse af kommunale opgaver.  

 Almindelige forvaltningsretlige retsgrundsætninger, herunder  

 retsgrundsætninger om ligelig forvaltning, vil imidlertid i sådanne tilfælde  

 ofte føre til, at kommunen vil være forpligtet til på tilsvarende vilkår at  

 imødekomme ansøgninger om tilskud til lignende aktiviteter fra andre  

 holdningsprægede foreninger og eventuelt tillige fra i hvert fald een  

 forening uden holdningspræget baggrund.
 I den konkrete sag udtalt, at en kommune kunne yde et tilskud på  

 indtil 200.000 kr. til en socialrådgiverfunktion i Arbejdernes  

 Fællesorganisation, såfremt tilskuddet alene anvendtes til  

 socialrådgiverfunktionen, og såfremt socialrådgiverfunktionen ville være åben  

 for alle borgere i kommunen uanset medlemskab af Arbejdernes  

 Fællesorganisation.
 Endelig udtalt, at Arbejdernes Fællesorganisation måtte anses for at  

 være en holdningspræget organisation, hvorfor kommunen kunne være forpligtet  

 til at imødekomme ansøgninger om tilskud til lignende aktiviteter fra andre  

 private foreninger m.v.
 I skrivelse af 8. marts 1991 har Tilsynsrådet for Roskilde Amt på baggrund  

 af klager fra den konservative byrådsgruppe og Fremskridtspartiets  

 byrådsgruppe i Køge Byråd anmodet Indenrigsministeriet om en vejledende  

 udtalelse om, hvorvidt Køge Byråds beslutning om at yde et tilskud til en  

 socialrådgiverfunktion i Arbejdernes Fællesorganisation i køge kan anses for  

 lovlig.
Det fremgår af det medsendte materiale, at Køge Byråd i et møde den 6.  

 november 1990 besluttede at bevilge et tilskud på indtil 200.00 kr. i 1991  

 til Arbejdernes Fællesorganisation i Køge til anvendelse for organisationens  

 socialrådgivertjeneste.
Endvidere blev det på mødet besluttet, at tilskuddet  

 først kunne udbetales, når en uvildig, juridisk undersøgelse havde vist, at  

 tilskudet lovligt kunne ydes.
Den 8. november 1990 anmodede Køge Kommune dr.jur.
Erik Harder om en  

 udtalelse om, hvorvidt det omhandlede tilskud var lovligt.
Ved skrivelse af  

 9. november (fejlagtigt dateret december) 1990 fremsendte Erik Harder en  

 udtalelse, hvori der sammenfattende anføres følgende:
»Det er ikke stridende mod nogen lovbestemmelse, at kommunen træffer  

 aftale med en privatretlig organisation om tilskud til udførelse af en  

 rådgivningsopgave som omhandlet i bistandslovens §§ 28 og 29. Aftalen kan  

 indgås med en forening eller selvejende institution eller lign., hvis  

 vedtægter godkendes af kommunalbestyrelsen.
Aftalen må sikre  

 kommunalbestyrelsen tilsynet med rådgivningens udførelse, give bestemmelser  

 om aflæggelse af behørigt regnskab, og den må ikke binde kommunalbestyrelsen  

 ud over det enkelte bugetår.
Da virksomheden tænkes udført i tilknytning til  

 FO, Køge afdeling, bør man sikre sig, at rådgivningen vil blive tilbudt alle  

 borgere, der henvender sig, uden at dette betyder, at borgere, der henvender  

 sig til kommunens socialforvaltning afvises.
Under disse betingelser vil man  

 være inden for det lovliges grænser.« Køge Byråd besluttede herefter i sit møde den 4. december 1990 at  

 iværksætte ordningen.
 Af den fremsendte aftale af 21. december 1990 mellem Køge Kommune og  

 Arbejdernes Fællesorganisation i Køge om tilskud til Arbejdernes  

 Fællesorganisation for regnskabsåret 1991 fremgår bl.a. følgende:
 »Køge byråd har i sit møde den 4. december 1990 vedtaget at støtte  

 socialrådgivertjeneste udført af Arbejdernes Fællesorganisation, Køge (FO)  

 med et beløb på indtil 200.000 kr. i 1991.
 Rådgivningens indhold og form skal være i overensstemmelse med  

 bistandslovens §§ 28 og 29.
 Tilskuddet udbetales månedsvis bagud og kan ikke overstige FO's faktiske  

 udgifter til rådgivningstjenesten.
 Tilskuddet ydes endvidere på vilkår:
 At adgangen til rådgivningstjenesten er åben for alle kommunens borgere  

 (ikke betinges af medlemskab af FO). Dette sikres ved, at FO mindst 4-6 gange  

 om året annoncerer herom i den lokale presse.
At FO afgiver kvartalsvis rapport om rådgivningstjenesten til kommunens  

 socialforvaltning, således at kommunen løbende holdes orienteret om, hvilke  

 problemer FO's socialrådgiver har fået henvendelser om.
Rapportens indhold og  

 form aftales med socialforvaltningen.
At udgifter og indtægter vedrørende socialrådgivningen specificeres i FO's  

 regnskab, som sendes til kommunen.« Til brug for Tilsynsrådet for Roskilde Amts behandling af sagen anmodede  

 tilsynsrådet ved skrivelse af 21. december 1990 Socialministeriet om en  

 udtalelse.
 Socialministeriet har i skrivelse af 29. januar 1991 bl.a. udtalt  

 følgende:
 »... at de almindelige regler for kommunalbestyrelsens forpligtelse  

 til at yde rådgivning og vejledning er fastslået i bistandslovens §§ 28 og  

 29.
Efter Socialministeriets opfattelse kan kommunalbestyrelsen ikke fraskrive  

 sig nogle af de opgaver, den er pålagt ifølge bistandsloven, uden at der  

 foreligger hjemmel herfor.
Der kan her henvises til ordlyden af  

 bistandslovens § 9.
 I bistandsloven er der f.eks. udtrykkelig hjemmel til, at kommunerne kan  

 overlade driften af institutioner til private (selvejende institutioner).  

 Derimod er der ikke i loven hjemmel til at indgå aftale med private  

 organisationer om varetagelse af vejledningsforpligtelsen efter §§ 28 og 29,  

 og Socialministeriet må derfor mene, at denne forpligelse må udøves af  

 kommunalbestyrelsen.
 Socialministeriet har ikke bemærkninger til den i sagen nævnte subsidiære  

 ordning, hvorefter Køge Kommune udstationerer en kommunalt ansat  

 socialrådgiver i Fællesorganisationens socialrådgiverfunktion.
 Efter Socialministeriets opfattelse er bistandslovens regler ikke til  

 hinder for, at en kommunalbestyrelse kan yde tilskud til private  

 organisationer, herunder rådgivningsvirksomhed.
Spørgsmålet om, hvorvidt ydelsen af en sådan støtte er i overensstemmelse  

 med kommunalretlige regler, må afgøres af Indenrigsministeriet.« Indenrigsministeriet har efterfølgende fra Køge Kommune indhentet Love for  

 Arbejdernes Fællesoranisation i Køge.
 Af § 1 fremgår bl.a. følgende:
»Stk. 2. Formålet for Arbejdernes Fællesorganisation i Køge er at  

 udbygge samarbejdet mellem de lokale fagforeninger til en koordineret  

 virksomhed om arbejderbevægelsens målsætninger.
Dette formål skal søges nået  

 ved, at alle fagforeninger, der er medlem af et LO-forbund, bliver medlem af  

 fællesorganisationen. ...
 Stk. 4. Fællesorganisationens opgaver er bl.a.:
 - at søge tilvejebragt bedre økonomiske, sociale, uddannelses- og  

 beskæftigelsesmæssige vilkår for medlemmerne.
 - at arbejde for at fremme de psykiske og fysiske faktorer, der skaber  

 trivsel på arbejdspladserne.
- at medvirke til at få medbestemmelse og medejendomsret i virksomhederne.  

 ...« Bistandslovens § 9, jf. lovbekendtgørelse nr. 817 af 6. december 1990, har  

 følgende ordlyd:
»Kommunalbestyrelsen yder bistand efter denne lov, medmindre andet er  

 bestemt for de enkelte hjælpeformer.« I bistandslovens § 28 er fastsat følgende:
»Kommunalbestyrelsen kan tilbyde enlige og familier vederlagsfrit  

 løbende vejledning og rådgivning og er forpligtet til ved opsøgende  

 virksomhed at rette sådant tilbud til enhver, som må antages at trænge  

 hertil.
Målet for vejledningsarbejdet er at hjælpe de pågældende over  

 øjeblikkelige vanskeligheder og på længere sigt sætte dem i stand til at løse  

 opståede problemer ved egen hjælp.
Vejeldningen kan ydes alene eller i  

 forbindelse med anden hjælp eller bistand.« Af bistandsloven § 29 fremgår følgende:
»I vejledningsarbejdet skal anvendes personer, der i kraft af deres  

 uddannelse eller tidligere virksomhed har særlige forudsætninger for  

 arbejdet. ...« I Socialministeriets cirkulære nr. 145 af 12. december 1986 er under pkt.  

 18 anført følgende vedrørende kommunalbestyrelsens rådgivningsforpligtelse  

 efter bistandslovens §§ 28 og 29:
 »For at yderligere at udbygge den opsøgende virksomhed vil det  

 sociale udvalg kunne optage samarbejde med andre myndigheder og organer m.v.  

 om at udplacere sociale medarbejdere i de pågældende administrationer for at  

 undgå dobbeltbehandling af sociale problemer eller for sen henvisning til de  

 sociale instanser.
 Det vil kunne være hensigtsmæssigt at udplacere sociale medarbejdere fra  

 den sociale administration i boligselskaber og i arbejdsformidlignen.
Hensynet til at give alle borgere adgang til almindelig rådgivning og  

 vejledning i deres opholdskommune vil kunne give anledning til at søge  

 sociale medarbejdere udplaceret ved større erhvervsvirksomheder,  

 behandlingsinstitutioner, lægecentre mv. ...« Indenrigsministeriets udtalelse:
Det følger af Socialministeriets udtalelse, at en kommune ikke kan  

 varetage sine rådgivningsforpligtelser efter bistandslovens §§ 28 og 29 ved  

 at indgå aftale med en privat organisation om, at denne mod tilskud skal  

 varetage de omhandlede opgaver for kommunen.
Såfremt en kommune imidlertid  

 ønsker at yde en særlig rådgivningsbistand over for bestemte grupper af  

 borgere, kan dette f.eks. ske ved udstationering af medarbejdere i  

 overensstemmelse med bistandslovens regler herom.
Det følger endvidere af Socialministeriets udtalelse, at bistandslovens  

 regler ikke er til hinder for, at en kommunalbestyrelse uden for  

 bistandslovens rammer yder tilskud til rådgivningsvirksomhed i private  

 organisationer.
Om sådanne tilskud er lovlige, må herefter afgøres efter de  

 almindelige kommunalretlige regler.
Det er Indenrigsministeriets opfattelse, at en kommune ikke generelt kan  

 antages at være afskåret fra at yde tilskud til socialrådgivningsvirksomhed i  

 privat regi.
Der er imidlertid en række betingelser for, at sådanne tilskud  

 lovligt kan ydes.
Såfremt den organisation, forening m.v., der modtager tilskudet, også  

 udfører opgaver, der ikke er kommunale, skal det kommunale tilskud  

 klausuleres således, at det udelukkende anvendes til den aktivitet, der  

 begrunder udbetalingen af tilskuddet.
Den omhandlede rådgivning skal  

 endvidere tilbydes samtlige borgere i kommunen, medmindre der foreligger  

 saglige kritierier for kun at tilbyde rådgivningen til bestemte grupper af  

 borgere.
 Hvad særligt angår foreninger m.v., der driver deres aktiviteter på et  

 politisk, religiøst eller ideologisk grundlag, bemærkes, at sådanne  

 foreniners særlige holdningsprægede baggrund kan medføre, at nogle borgere,  

 uanset at foreningernes aktiviteter formelt er tilgængelige for alle,  

 afholder sig fra at deltage i disse.
Efter Indenrigsministeriets opfattelse er en kommune ikke afskåret fra at  

 yde tilskud også til holdningsprægede foreniner m.v. med henblik på  

 varetagelse af opgaver, kommunen kan støtte.
Almindelige forvaltningsretlige  

 retsgrundsætninger, herunder retsgrundsætninger om ligelig forvaltning, vil i  

 sådanne tilfælde imidlertid ofte føre til, at kommunen vil være forpligtet  

 til på tilsvarende vilkår at imødekomme ansøgninger om tilskud til lignende  

 aktiviteter fra andre holdningsprægede foreninger og eventuelt tillige fra i  

 hvert fald een forening uden holdningspræget baggrund.
 I den foreliggende sag har Køge Kommune ydet et tilskud til en  

 socialrådgiverfunktion i Arbejdernes Fællesorganisation.
Det er Indenrigsminiseriets opfattelse, at kommunen lovligt kan yde et  

 sådant tilskud.
Da Arbejdernes Fællesorganisation imidlertid også udfører  

 opgaver, som ikke er kommunale, er det en betingelse, at kommunen sikrer, at  

 tilskuddet alene anvendes til socialrådgiverfunktionen.
Det er endvidere en  

 forudsætning, at socialrådgiverfunktionen er åben for alle borgere i kommunen  

 uanset medlemsskab af Arbejdernes Fællesorganisation.
Det bemærkes i den  

 forbindelse, at ministeriet på baggrund af den ovenfor citerede aftale af 21.  

 december 1990 mellem Køge Kommune og Arbejdernes Fællesorganisation har  

 forstået, at de gældende love for Arbejdernes Fællesorganisation i Køge ikke  

 opfattes som en hindring for, at socialrådgiverfunktionen er åben for  

 ikke-medlemmer.
 Da Arbejdernes Fælllessorganisation må anses for at være en  

 holdningspræget organisation, der som ovenfor beskrevet ikke reelt kan  

 antages at være åben for alle, vil kommunen herudover, jf. det ovenfor  

 anførte, kunne være forpligtet til at imødekomme ansøgninger om tilskud til  

 lignende aktiviteter fra andre private foreninger m.v.
