 Problemerne i videreuddannelsen af læger til henholdsvis speciallæge og  

 alment praktiserende læge har været behandlet i et af sundhedsministeren  

 nedsat udvalg, der i september 1989 afgav betænkningen »Lægers kliniske  

 videreuddannelse og arbejdstilrettelæggelse« (betænkning nr. 1183).
 Efter at betænkningen har været sandt til udtalelse hos Amtsrådsforeningen  

 og København og Frederiksberg kommuner samt i Lægeforeningen og i Det  

 Centrale Råd for Lægers Videreuddannelse, og efter en samlet drøftelse af  

 betænkningens forslag og de indkomne høringssvar med Sundhedsstyrelsen, skal  

 Sundhedsministeriet fastsætte følgende for reformens iværksættelse:
 1. Generelt om reformens indhold.
 Idet der iøvrigt henvises til betænkningens forslag skal særligt fremhæves  

 følgende grundlæggende elementer i reformens:
 - at reformen gennemføres med en forberedelsesfase frem til 1. januar 1991  

 og en iværksættelsesfase herefter på 5-7 år.
 - at det er en afgørende forudsætning for en løsning af videreuddannelsens  

 hovedproblemer, at der samtidigt gennemføres en faststillingsreform.
 - at det antal stillinger, der er nødvendige for imødekommelse af det  

 fremtidige behov for videreuddannede læger, udtages som uddannelsesstillinger  

 og klassificeres til bestemt dele af den lægelige videreuddannelse således,  

 at der i princippet indføres en enkeltstillingsklassifikation.
 - at der udarbejdes målbeskrivelse for de enkelte uddannelser og således,  

 at afdelingerne med udgangspunkt heri efter vejledninger fra  

 Sundhedsstyrelsen kan udarbejde uddannelsesprogrammer for hver enkelt  

 stilling samt gennemføre en evaluering af uddannelsesforløbet.
- at hovedparten af den lægelige videreuddannelse tilrettelægges som  

 såkaldte blokansættelsesforløb.
Herved forstås, at den enkelte læge som led i  

 et og samme ansættelsesforhold - evt. på tværs af amtsgrænserne - vil få  

 ansættelse i flere stilling på flere forskellige afdelinger i  

 overensstemmelse med de krav, der stilles til gennemførelse af uddannelsen  

 til speciallæge henholdsvis alment praktiserende læge.
 - at der ikke for at gennemføre betænkningens forslag kræves ændring af de  

 eksisterende regler om indholdet af uddannelse til henholdsvis speciallæge og  

 alment praktiserende læge. (Sundhedsministeriets og Sundhedsstyrelsens  

 uddannelsesbekendtgørelser).
 - at der sker en ændring af videreuddannelsesreglerne for såvidt angår  

 klassifikation af afdelinger og enkeltstillinger samt for iværksættelse af  

 blokansættelsessystemet herunder om de centrale sundhedsmyndigheders  

 bestemmelse af blokkenes antal og fordeling på specialer og amter.
- at der på lokalt plan forudsættes at ske en styrkelse af den enkelte  

 amtskommunes administrative tilrettelæggelse af videreuddannelsen, f.eks. ved  

 at de eksisterende turnusudvalg udbygges til amtslige videreuddannelsesudvalg  

 for læger, der varetager den lokale administration af al lægelig  

 videreuddannelse.
Amterne skal endvidere etablere et regionalt samarbejde om  

 uddannelsesforløb for de speciallægeuddannelser, der skal foregå på tværs af  

 amtsgrænserne. (Sundhedsstyrelsen vil senere tage nærmere kontakt til  

 amtskommunerne om disse spørgsmål).
 2. Særligt om iværksættelse af uddannelsesreformens  

 enkelte dele.
 2.1. Indførelse af målbeskrivelser, uddannelsesprogrammer og  

 evalueringsprocedure.
 Sundhedsstyrelsen er allerede med Sundhedsministeriets skrivelse af 2.  

 juni 1989 - efter afgivelsen af 1. delbetænkning om lægers videreuddannelse-  

 anmodet om at tage initiativ til at forestå udarbejdelsen af målbeskrivelser  

 for den samlede lægelige videreuddannelse samt at udarbejde vejledende  

 materiale om uddannelsesprogrammer og iværksætte kursusaktiviteter med  

 henblik på gennemførelsen samt at udarbejde vejledning og materiale om  

 evalueringsproceduren.
 Målbeskrivelser.
 Sundhedstyrelsen og Specialistnævnte har udarbejdet en  

 »standardmålbeskrivelse«, der kan danne grundlag for udarbejdelse  

 af de specialefordelte målbeskrivelser.
 Sundhedsstyrelsen vil tage nærmere kontakt med de lægevidenskabelige  

 selskaber om det videre arbejde med målbeskrivelsernes udarbejdelse.
 Det forudsættes, at de fleste målbeskrivelser vil være færdige til  

 udsendelse 1. maj 1990.
 Uddannelsesprogrammer:
 Sundhedsstyrelsen vil udarbejde et paradigma eller at  

 »standarduddannelsesprogram«, som forelægges Specialistnævnet på  

 mødet den 29. november 1989.
 Sundhedsstyrelsen har indkaldt de lægevidenskabelige selskaber til et møde  

 23. november 1989, hvor styrelsen vil gennemgå planerne for gennemførelsen af  

 reformen og nærmere præcisere de områder, hvor et tæt samarbejde med  

 selskaberne er nødvendigt, bl.a. vedrørende målbeskrivelser.
 Sundhedsstyrelsen vil i januar 1990 indkalde de amtslige  

 videreuddannelsesudvalg til en tilsvarende gennemgang af de opgaver, som især  

 vil påhvile disse udvalg, bl.a. vedrørende turnus og blokansættelser samt  

 overgangsordninger med særlige uddannelsesforløb.
Når målbeskrivelserne foreligger omkring 1. maj 1990, vil afdelingerne  

 herefter på baggrund af det samlede materiale frem til 1. oktober 1990 skulle  

 udarbejde uddannelsesprogrammer for de enkelte dele af videreuddannelsen på  

 afdelingerne.
Uddannelsesprogrammerne gøres herefter obligatoriske med  

 virkning fra 1. januar 1991.
 Evalueringsprocedure:
Sundhedsstyrelsen vil i januar/februar 1990 fremlægge et notat for  

 Specialistnævnet med en gennemgang af de forskellige mulige  

 evalueringsprocedurer samt en belysning af de ressourcemæssige konsekvenser  

 ved indførelsen heraf.
Der vil herefter i foråret 1990 igen blive afholdt et  

 møde med repræsentanter fra de videnskabelige selskaber, hvorefter der vil  

 blive udarbejdet et endeligt forslag til evalueringsprocedurer.
 Evalueringen må principielt rettes mod såvel den enkelte  

 uddannelsessøgende læge som afdelingernes evne til at leve på til deres  

 uddannelsesforpligtelser.
 Da flere af de forslag, der har været diskuteret i de seneste år  

 vedrørende evaluering, indeholder en række både metodiske og ressourcemæssige  

 problemer af betydeligt omfang, må forslagene overvejes nøje, før de  

 eventuelt indføres.
 2.2. Indførelse af enkeltstillingsklassifikation og  

 blokansættelser.
Sundhedsstyrelsen klassificerer, d.v.s. udpeger de afdelinger og det antal  

 stillinger på afdelingerne, der kan kvalificere til videreuddannelse.  

 Sundhedsstyrelsen udarbejder endvidere retningslinjer for amternes etablering  

 og styrelsens godkendelse af blokansættelsesforløb baseret på de  

 klassificerede stillinger.
Nævnte retningslinjer forudsættes udsendt af  

 Sundhedsstyrelsen omkring 1. juni 1990.
 Idet der her bortses fra overgangsordningen, jf. senere pkt. 2.4, er det  

 hensigten snarest at etablere egentlige blokansættelsesforløb, d.v.s. på  

 forhånd fastsatte sammenhængende stillingsforløb, på følgende område:
A.
Turnusuddannelsens 18 måneders uddannelsesforløb.
B.
Sygehusuddannelsesdelen for alment praktiserende læger.
 Sundhedsstyrelsen vil herom samt for de øvrige dele af videreuddannelsen  

 meddele sygehuskommunerne de nærmere regler og procedurer for omfang og  

 iværksættelse af blokansættelser.
 Sundhedsministeriets departement vil inden 1. april 1990 foretage de  

 ændringer i uddannelsesbekendtgørelserne (Sundhedsministeriets bekendtgørelse  

 nr. 324 af 2. juni 1982 og 482 af 26. juni 1987) der er nødvendige for  

 indførelse af enkeltstillingsklassifikationen- og blokansættelse.
 2.3. Styring og dimensionering.
 Den igangværende indførelse af faststillingsreformen og gennemførelsen af  

 videreuddannelsesreformen har i flere henseender en tæt indbyrdes sammenhæng,  

 f.eks. med hensyn til følgende:
 - Videreuddannelseskapacitetens fordeling på specialer må tilpasses  

 behovet for besættelse af faste lægestillinger.
 - De faste lægestillinger må ikke ved deres oprettelse blokere for  

 nødvendige uddannelsesstillinger/blokansættelsesforløb.
Sundhedsstyrelsen vil derfor accelerere arbejdet med udarbejdelse af  

 specialefordelte prognoser.
Sundhedsstyrelsens lægeprognosegrupper har netop  

 i november 1989 udsendt et udkast til opdateret prognose for udbuddet af  

 erhvervsaktive læger i Danmark 1990-2010. Sundhedsstyrelsen vil i januar 1990  

 fremkomme med en første udmelding til oprettelse af flere specialfordelte  

 undervisningsstillinger.
Styrelsen vil herefter arbejde videre med at  

 kvalificere de specialefordelte efterspørgselsprognoser.
 Sundhedsministeriet vil i uddannelsesbekendtgørelserne indsætte  

 bestemmelser, der hjemler Sundhedsstyrelsen adgang til at bestemme antallet  

 og fordelingen af undervisningsstillinger og blokke på specialer og amter.
 Det Centrale Råd for Lægers Videreuddannelse har i en over betænkningen  

 afgiven udtalelse anbefalet, at sygehus- og sundhedsmyndighederne etablerer  

 et forpligtende samarbejde med henblik på, at konverteringen fra  

 tidsbegrænsede ansættelser til faste ansættelser ikke sker hurtigere eller i  

 større omfang, end kandidatproduktionen og et postgraduat unddannelsessystem,  

 i balance med denne kandidatproduktion, kan vedligeholde besættelsen af.  

 Ministeriet er enig i Det Centrale Råds udtalelse, og vil følge udviklingen  

 med henblik på at sikre en tæt samkøring af de to reformers gennemførelse.
 2.4. Overgangsordning.
 Sundhedsstyrelsen og Specialistnævnet vil i begyndelsen af 1990 gennemføre  

 en dispensationsrunde for de læger, der tilnærmelsesvis opfylder kravene til  

 den kliniske videreuddannelse med henblik på et få præciseret hvilke mangler  

 disse læger har på det kliniske og teoretiske område for opnåelse af  

 specialistanerkendelse m.v., således at der kan tilrettelægges individuelle  

 uddannelsesforløb for disse læger i sygehuskommunerne.
 2.5. Teoretiske kurser.
 Behovet for en forøgelse af de teoretiske kurser, der afvikles af  

 Sundhedsstyrelsen, vil først kunne opgøres når styrelsen har opgjort antallet  

 af yderligere undervisningsstillinger (jf. pkt. 2.3) og teoribehovet iøvrigt  

 efter overgangsordningen (jf. pkt. 2.4).
 Ministeriet og Sundhedsstyrelsen vil afsætte ressourcer i  

 Sundhedsstyrelsen til flere teorikurser og administration af reformen.
 Ministeriet vil, når der er skabt større klarhed, bl.a. om teorikursernes  

 omfang, sammen med Sundhedsstyrelsen drøfte det nærmere bevillingsbehov.
 Sundhedsstyrelsen vil samtidig med de øvrige foranstaltninger sammen med  

 kursuslederne planlægge denne kapacitetsudvidelse.
 3. Afsluttende bemærkninger.
 Som det fremgår vil videreuddannelsesreformen kræve en omfattende  

 forberedelse og planlægning, ligesom reformens gennemførelse vil strække sig  

 over 5-7 år.
 Dette nødvendiggør, at reformen løbende tilpasses udviklingen og de  

 erfaringer, der opnås ved arbejdet med reformens gennemførelsen.
Sundhedsministeriet, den 21. november  

 1989 Elsebeth Kock-Petersen /Steen Loiberg Bilag Sundhedsministeriet 1. kontor J. nr. 705/1-14/1989 Den 20. november 1989 SL/SUS.21 Udsendelsesliste for Sundhedsministeriets cirkulæreskrivelse vedr.  

 iværksættelse af reformen for videreuddannelse af læger.
 - Samlige sygehuskommuner, d.v.s. samtlige amtsråd samt København og  

 Frederiksberg kommunalbestyrelser.
 - Den alm. danske Lægeforening.
 - Rigshospitalets Direktion.
 - Amtsrådsforeningen i Danmark.
 - Sundhedsstyrelsen.
 - Det Centrale Råd for Lægers Videreuddannelse.
- Finansministeriet.
Budgetdepartementet.
 - Undervisningsministeriet, Direktoratet for de Videregående Uddannelser.
