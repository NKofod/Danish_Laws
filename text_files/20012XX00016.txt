Skriftlig fremsættelse (12. december  

 2001) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 arbejdsgiverens pligt til at underrette lønmodtageren om  

 vilkårene for ansættelsesforholdet.
(Lovforslag nr.
L 31).
 Lovforslaget indeholder forslag om ændring af  

 omfanget af de oplysninger en arbejdsgiver skal underrette en  

 lønmodtager om i forbindelse med ansættelsen.
 Forslaget er en følge af EF-Domstolens  

 præjudicielle afgørelse af 8. februar 2001 (C-350/99) om, at  

 artikel 2, stk. 2, i EF-direktiv nr. 91/533/EØF af 14/10 1991  

 (EF-Tidende L 288 af 18.10 1991 s. 32), ikke udgør en  

 udtømmende opregning af de i artikel 2, stk. 1, nævnte  

 "væsentlige punkter", hvilket hidtil har været antagelsen.  

 For at sikre lovens overensstemmelse med EU-retten er det derfor  

 nødvendigt at ændre lovens bestemmelser på dette punkt.
 Forslaget forventes ikke at have nogen væsentlige  

 økonomiske konsekvenser for erhvervslivet.
 Lovforslaget træder i kraft den 1. april 2002.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
