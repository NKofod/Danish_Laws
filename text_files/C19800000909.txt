(Ophævelse af adgang til forlods afskrivning på  

 kommanditanparter og udlbyttekontrakter) Ved lov nr. 537 af 28. december 1979 er der gennemført ændringer af  

 investeringsfondsloven og etableringskontoloven, hvorved adgangen til at  

 foretage forlods afskrivning på kommanditanparter og på udbyttekontrakter er  

 ophævet.
 Loven er optrykt som bilag til cirkulæret.
1. Ophævelse af adgang til forlods afskrivning på  

 kommanditanparter Efter de hidtil gældende regler kunne kommanditister på samme måde som  

 andre skattepligtige anvende investeringsfondshenlæggelser og  

 etableringskontoindskud til forlods afskrivning på afskrivningsberettigede  

 aktiver, der er omfattet af deres kommanditanpart.
I forbindelse hermed kunne  

 de få frigivet beløb, der er indskudt i pengeinstitutterne på konto for  

 investeringsfonds eller på etableringskonto.
Efter den nu som § 3A indsatte bestemmelse i investeringsfondsloven kan  

 kommanditister ikke benytte deres henlæggelser til investeringsfonds til  

 forlods afskrivning på aktiver, der er omfattet af deres virksomhed som  

 kommanditist.
Da det er en betingelse for frigivelse af de på  

 investeringsfondskontoen indestående beløb indenfor den i lovens § 6, stk. 2,  

 omhandlede 12-årsfrist, at investeringsfondshenlæggelsen anvendes til forlods  

 afskrivning, berettiger anskaffelse af et aktiv, der omfattes af en  

 kommanditanpart, således efter de nye regler ikke til frigivelse af beløb,  

 der indestår på kontoen.
Efter den nu indsatte § 7B i etableringskontoloven skal deltagelse i en  

 virksomhed som kommanditist ikke anses som etablering.
Kommanditisten kan  

 derfor ikke få frigivet etableringskontoindskud til forlods afskrivning på  

 aktiver, der er omfattet af hans anpart.
Der kan heller ikke ske frigivelse  

 af den i etableringskontolovens § 6 omhandlede del af indskuddet på op til  

 5.000 kr.
 De nye regler i de nævnte love har virkning, hvis kommanditistens  

 erhvervelse af anpart i et aktiv, der er omfattet af hans virksomhed som  

 kommanditist, eller kommanditselskabets anskaffelse af det pågældende aktiv  

 finder sted den 1. januar 1980 eller senere.
Afgørelsen af, hvornår et aktiv skal anses for anskaffet, træffes efter  

 samme regler, som gælder for afskrivninger i øvrigt.
Efter afskrivningsloven  

 anses maskiner, inventar og lignende driftsmidler, der udelukkende benyttes  

 erhvervsmæssigt samt skibe til erhvervsmæssig brug, for anskaffet, når  

 levering har fundet sted, medens bygninger anses for anskaffet, når bygningen  

 er fuldført og taget i brug til et formål, der berettiger til skattemæssig  

 afskrivning.
Hvis kommanditisten godtgør, at han inden 4. december 1979 (datoen for  

 fremsættelsen af lovforslaget) har indgået aftale om erhvervelse af anpart i  

 et aktiv, og virksomheden (kommanditselskabet) inden lovens ikrafttræden (1.  

 januar 1980) har truffet aftale om anskaffelse af det pågældende aktiv,  

 finder de hidtil gældende regler dog anvendelse, selv om anskaffelsen af  

 aktivet først finder sted efter lovens ikrafttræden.
Der vil således i  

 forbindelse med anskaffelsen af aktivet kunne ske frigivelse af beløb fra  

 investeringsfonds- eller etableringskonti.
Denne undtagelsesregel gælder dog  

 alene for henlæggelser til investeringsfonds og indskud på etableringskonti,  

 som den skattepligtige har foretaget for indkomståret 1978 eller tidligere  

 indkomstår.
Den nævnte undtagelsesregel vil herefter f.eks. kunne finde anvendelse,  

 hvis den skattepligtige godtgør, at han inden den 4. december 1979 har  

 truffet aftale med selskabet om erhvervelse af en anpart i et erhvervsmæssigt  

 benyttet skib, og selskabet før den 1. januar 1980 har truffet aftale med et  

 skibsværft om bygning af skibet, selv om levering af skibet først finder sted  

 den 1. januar 1980 eller senere.
Når levering af skibet til sin tid finder  

 sted, kan der ske forlods afskrivning på skibsanparten og frigivelse af  

 indskudte beløb for indkomståret 1978 eller tidligere indkomstår efter de  

 hidtidige regler.
Det bemærkes, at de nye regler alene vedrører forlods afskrivning, men  

 ikke angår de regler der gælder for ordinære afskrivninger og  

 forskudsafskrivninger.
Kommanditisten kan således fortsat foretage ordinære  

 afskrivninger og forskudsafskrivninger på aktiver, der er omfattet af hans  

 anpart.
Efter praksis kan kommanditisten dog ikke fratrække underskud -  

 herunder skattemæssige afskrivninger - vedrørende kommanditselskabet med et  

 beløb, der overstiger hans hæftelse som kommanditist.
2. Ophævelse af adgang til forlods afskrivning på  

 udbyttekontrakter Efter de hidtil gældende regler i etableringskontoloven (§ 7, stk. 1,  

 litra f) indgik retten ifølge en udbyttekontrakt blandt de formuegoder, på  

 hvilke der kunne foretages forlods afskrivning med etableringskontomidler i  

 forbindelse med, at den skattepligtige etablerer selvstændig  

 erhvervsvirksomhed.
 Efter ændringen af den omhandlede regel i etableringskontoloven skal  

 udbyttekontrakter ikke længere kunne danne grundlag for forlods afskrivning,  

 og der kan derfor ikke ske frigivelse fra etableringskonti til forlods  

 afskrivning på udbyttekontrakter.
 De nye regler har virkning for udbyttekontrakter, der erhverves den 1.  

 januar 1980 eller senere.
