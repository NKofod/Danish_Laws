G.1 Leverancer mod betaling i penge G.2 Leverancer mod betaling i andet end penge G.3 Interessefællesskab - § 29, stk. 1 G.4 Standardsatser - § 29, stk. 2 G.5 Biludlejning og køreskoler - § 30, stk. 1 og 2 G.6 Salg af egne kunstgenstande - § 30, stk. 3 G.7 Erhvervelser - § 31 G.8 Indførsel af varer fra lande uden for EU Momslovens kapitel 6 (§§ 27-32) fastsætter afgiftsgrundlaget  

 (momsgrundlaget), dvs. hvilket beløb, der skal lægges til grund ved  

 beregningen af moms, når en momspligtig virksomhed leverer en vare eller en  

 momspligtig ydelse eller foretager en transaktion, som medfører momspligt,  

 f.eks. udtager varer fra virksomhedens lager til formål, der er virksomheden  

 uvedkommende.
 § 27-30 fastlægger momsgrundlaget ved indenlandske leverancer, mens § 31  

 og § 32 bestemmer momsgrundlaget ved henholdsvis erhvervelser af varer fra  

 andre EU-lande og ved import af varer fra lande uden for EU.
G.1 Leverancer mod betaling i penge I § 27 findes reglerne for, hvilke ydelser der indgår i momsgrundlaget i  

 de tilfælde, hvor en momspligtig leverance betales med et vederlag.  

 Bestemmelsen fastsætter også, hvilket beløb der skal beregnes moms af, hvis  

 leverancen eller en del af den betales, inden der er udstedt faktura, eller  

 inden leverancen fysisk har fundet sted, se § 27, stk. 1, 2. punktum og  

 G.1.1.1.
 § 28 omhandler derimod de tilfælde, hvor der ikke sker betaling i penge,  

 f.eks. hvor virksomhedens indehaver udtager varer til eget brug eller betaler  

 for en momspligtig leverance med varer eller ydelser (byttehandel). § 28 er  

 omtalt i G.2.
G.1.1 Vederlaget - § 27, stk. 1 Ved levering af varer og ydelser skal der betales moms af hele vederlaget,  

 ekskl. moms.
Det betyder, at der som hovedregel skal opkræves moms af ethvert  

 beløb, som betales i forbindelse med en transaktion, som er momspligtig efter  

 momslovens øvrige bestemmelser.
Vederlaget er som udgangspunkt lig med den fakturerede salgspris til den  

 egentlige køber, se Landsretten i UfR 1977.376 Ø.
Dette gælder også, selv om  

 salgsprisen er mindre end fremstillings- eller indkøbsprisen.
Tilsidesættelse  

 af et aftalt vederlag mellem køber og sælger kan dog ske, hvis der kan  

 påvises et interessefællesskab mellem parterne efter § 29, stk. 1, eller hvis  

 reduktionen i salgsprisen må anses for at være betaling af modtagne varer  

 eller ydelser, f.eks. personales arbejdskraft.
Leverer en virksomhed i nær tilknytning til en momspligtig leverance  

 tillige ydelser, der isoleret set ville være momsfrie, skal der beregnes moms  

 af hele vederlaget.
Dette krav kan ikke omgås ved at foretage særskilt  

 fakturering af de ydelser, der isoleret set er momsfrie, se Højesterets dom  

 af 21. oktober 1970, refereret i UfR 1970.813 H.
Fremmed valuta Hvis fakturabeløbet ved salget er angivet i fremmed valuta, omregnes  

 beløbet til danske kroner ved bogføringen.
Som omregningskurs anvendes  

 valutakursen på leveringstidspunktet (faktureringstidspunktet). I stedet for  

 en dagskurs kan anvendes en periodisk kurs, der gælder for en periode på  

 højst 1 måned, jf. for EU-erhvervelsernes vedkommende § 74 i  

 momsbekendtgørelsen.
Engangsvederlag Det er uden betydning, om vederlaget ydes som et engangsvederlag eller  

 gennem løbende betalinger.
Der skal således også opkræves moms af licenser og  

 royalties og af engangsafgifter, som en virksomhed afkræver nye forhandlere  

 af virksomhedens varer som betingelse for godkendelse som forhandler.
Sikkerhedsstillelser Sikkerhedsstillelser, f.eks. bank- og forsikringsgarantier eller  

 ejerpantebreve, som leverandører måtte kræve for at sikre sig købers  

 opfyldelse af sine forpligtelser i henhold til indgåede aftaler, påvirker  

 ikke momsgrundlaget, så længe sikkerhedsstillelsen ikke kræves udbetalt.
Deposita og kapitalindskud Momsnævnet har truffet en række afgørelser om, i hvilket omfang deposita  

 og kapitalindskud er omfattet af den bestemmelse i den tidligere momslov, der  

 svarer til den nugældende § 27, stk. 2, nr. 3, om tilslutnings- og  

 oprettelsesafgifter.
Spørgsmålet om, i hvilket omfang disse betalinger indgår  

 i momsgrundlaget, vil derfor blive omtalt i forbindelse med denne  

 bestemmelse, se G.1.2.3.
Garantibeløb Ved salg af f.eks. udlejningsejendomme kan det forekomme, at sælger  

 garanterer køber en vis indtjening.
Kommer garantien til udbetaling, fordi  

 køber ikke kan udleje den købte ejendom eller ikke kan udleje den til den  

 garanterede leje, skal der kun beregnes moms af det udbetalte garantibeløb,  

 hvis garantien anses for at være en del af en momspligtig leverance.
Dette  

 anså Momsnævnet ikke var tilfældet i TfS 1994.80.
Erstatningsbeløb Modtageren af erstatnings- og godtgørelsesbeløb skal svare moms af  

 beløbet, hvis erstatningen eller godtgørelsen anses for hel eller delvis  

 betaling for en momspligtig leverance.
Ændrer køber f.eks. efterfølgende en indgået aftale, således at køber  

 aftager en mindre parti varer end oprindeligt aftalt, vil sælger i nogle  

 tilfælde afkræve køber et erstatnings- eller godtgørelsesbeløb til dækning af  

 de faste omkostninger.
Sælger skal i givet fald svare moms af  

 erstatningsbeløbet, fordi beløbet må anses for at være en ændring af den  

 oprindelige pris og dermed en del af vederlaget.
 Forretningsdrivende skal ligeledes svare moms af erstatningsbeløb, der  

 modtages fra forsikringsselskaber ved levering af erstatningsvarer eller  

 reparationsydelser til forretningens kunder, se TSS.1344.
Der skal derimod ikke svares moms af erstatningsbeløb, som betales, fordi  

 der sker annullering af afgivne tilbud.
Grunden er, at der ikke finder en  

 levering sted, og at erstatningen derfor ikke er betaling for en momspligtig  

 leverance.
Det samme gælder erstatninger fra forsikringsselskaber for varer,  

 der er beskadiget eller gået tabt, f.eks. som følge af brandskade eller  

 indbrud.
Parkeringsafgift En forhøjet parkeringsafgift, som blev opkrævet af et parkeringsanlæg ved  

 parkering i strid med forskrifterne, blev af Østre Landsret anset for at være  

 et vederlag for en momspligtig ydelse.
Afgiften skulle derfor indgå i  

 momsgrundlaget, se TfS 1995.332.
Tilskud I nogle tilfælde er en virksomheds drift ikke kun finansieret gennem salg  

 af virksomhedens varer og ydelser, men også gennem tilskud fra offentlig  

 eller anden side.
Dette forhold indebærer som regel, at virksomhedens  

 momspligtige salgsindtægter bliver mindre, end hvis der ikke var blevet givet  

 tilskud til virksomheden.
Momsloven omhandler ikke direkte, i hvilket omfang der skal beregnes moms  

 af sådanne tilskud.
Afgørelsen træffes ud fra princippet i § 27, stk. 1, om,  

 at der skal opkræves moms af vederlaget for varer og ydelser.
Det betyder, at  

 der skal beregnes moms af tilskuddet, hvis tilskuddet direkte eller indirekte  

 må anses for betaling for en momspligtig leverance.
Modsat skal tilskud, der ydes som en gave, dvs. uden nogen form for  

 modydelse eller uden betingelser, ikke medregnes i momsgrundlaget.
Opnår  

 tilskudsyder ikke nogen fordel ved at yde tilskuddet, skal der ikke beregnes  

 moms af tilskuddet, uanset om tilskuddene påvirker prisen på den momspligtige  

 leverance.
Som eksempel på tilskud, der har karakter af en gave, kan nævnes  

 offentlige tilskud i form af generelle støtteordninger til  

 erhvervsvirksomheder og institutioner, når der ikke præsteres modydelser, se  

 f.eks.
Mn.900 om momsfrit tilskud til en kunstforening og Mn.1132 om momsfrit  

 tilskud til en teaterforenings børneforestillinger.
Ud fra ovennævnte betragtninger er der truffet en del afgørelser om, at  

 der skal betales moms af tilskud, som kommuner yder til dækning af underskud  

 i kommunale forsyningsvirksomheder som f.eks. fjernvarme- og vandværker og  

 renovationsvæsen, der betjener kommunens indbyggere, og af kommunale tilskud  

 til private forsyningsvirksomheder, herunder tilskud til dækning af  

 forskellige anlægsomkostninger.
Grunden er, at tilskuddene indirekte via  

 skatterne betales af den samme kreds af personer, der nyder godt af  

 leverancerne.
I TfS 1995.214 fandt Momsnævnet, at en kommunes tilskud til et  

 forsamlingshus via en boldklub skulle medregnes i momsgrundlaget for  

 forsamlingshuset.
Begrundelsen var, at der var leveret en modydelse, og at  

 tilskuddet derfor ikke kunne betragtes som en momsfri gave.
Af samme grund skal der betales moms af tilskud, som en virksomhed  

 modtager fra den samme kreds af personer, som får momspligtige leverancer fra  

 virksomheden.
Se f.eks.
Mn.551, hvor et bogtrykkeri modtog tilskud fra en  

 kommune i forbindelse med fremstilling af en lokal vejviser.
Kommunen fik  

 bl.a. stillet plads i vejviseren til rådighed og fik leveret et antal  

 eksemplarer.
 Kommer tilskud til nedbringelse af prisen på en momspligtig leverance  

 direkte eller indirekte tilskudsyderen til gode, skal tilskuddet indgå i den  

 modtagende virksomheds momsgrundlag.
EU yder tilskud til nedsættelse af prisen på smør, som købes af  

 institutioner eller organisationer, der ikke arbejder med gevinst for øje, og  

 på mælk og visse mejeriprodukter, som leveres til elever i skoler og  

 børnehaver m.v.
Tilskuddene, der ydes efter Landbrugsministeriets nærmere  

 bestemmelser, udbetales direkte til leverandøren, som skal levere produkterne  

 til en pris, der svarer til udsalgspris med fradrag af EU-støttebeløbet.  

 EU-tilskuddene skal medregnes i momsgrundlaget, fordi tilskuddene må anses  

 for en del af vederlaget for den pågældende mælkeleverance  

 (forbrugertilskud).
Udlæg Afholder en virksomhed udgifter i købers navn og for dennes regning, kan  

 udgiften under visse omstændigheder holdes uden for momsgrundlaget efter  

 reglerne om udlæg i § 27, stk. 3, nr. 3, se G.1.3.2.
Servering af mad- og drikkevarer Ofte stiller arbejdsgiveren lokaler, inventar og driftsmidler til rådighed  

 for kantinedriften i virksomheden samtidig med, at udgifterne til  

 vedligeholdelse og opvarmning m.v. afholdes af arbejdsgiveren.
For disse  

 kantiner gælder nedenstående regler.
Afholder kantinen selv de nævnte  

 udgifter, gælder momslovens almindelig regler.
Hvis kantinen drives på en sådan måde, at udsalgsprisen på kantinens varer  

 ikke dækker de omkostninger, der er forbundet med driften, gælder der særlige  

 regler for, hvilket beløb momsen skal beregnes af.
Reglerne gælder både for  

 arbejdsgiver- og personaledrevne kantiner.
Der skal således beregnes moms af varernes salgspris, dog mindst af en  

 værdi, der dækker varernes fremstillingsomkostninger, dvs. råvarernes pris  

 tillagt lønomkostninger ved tilberedning, salg og administration.
Dette  

 medfører, at der må foretages en opdeling af kantinepersonalets timeforbrug  

 på arbejdsydelser i forbindelse med henholdsvis -tilberedning, salg og administration, og -afrydning, opvask og rengøring m.v., herunder borddækning.
I de tilfælde, hvor varernes almindelige salgspris inkl. moms dækker  

 varernes fremstillingspris inkl. moms, skal momsberigtigelsen ske på grundlag  

 af salgsprisen.
I de tilfælde, hvor salgsprisen er mindre end  

 fremstillingsprisen, skal momsen beregnes på grundlag af fremstillingsprisen.
Kantinens lønudgifter skal anses for at være uden moms.
Dette gælder også,  

 når arbejdsgiveren direkte betaler de lønudgifter, der er forbundet med  

 driften.
Hvis arbejdsgiveren yder tilskud til nedbringelse af priserne eller  

 til dækning af et opstået underskud, skal der også beregnes moms af disse  

 tilskud.
Arbejdsgiveren har ikke fradragsret for den moms, der er indeholdt i  

 disse tilskud.
 Lønudgifter til langtidsledige skal medregnes ved opgørelsen af  

 momsgrundlaget i det omfang, udgiften vedrører tilberedning, salg og  

 administration.
Kantinen skal mindst en gang om året foretage en beregning.
Hvis  

 forskellen mellem salgsmoms og købsmoms er negativ i 2 eller flere kvartaler,  

 kan regionen pålægge kantinen at foretage beregningen hvert kvartal.
Salgspriserne for mad- og drikkevarer i de kantiner, der er omfattet af  

 bestemmelserne i Finansministeriets cirkulære om oprettelse og drift af  

 personalekantiner m.v. hos statslige institutioner, skal ifølge cirkulæret  

 fast-sættes således, at de giver dækning for varernes  

 fremstillingsomkostninger.
Disse omkostninger er i cirkulæret defineret som  

 råvarernes pris samt lønomkostninger i forbindelse med indkøb, tilberedning,  

 salg og administration.
Da dette i realiteten svarer til den værdi, der som minimum skal beregnes  

 moms af, kan statslige, amtskommunale og kommunale kantiner, der anvender  

 bestemmelserne i cirkulæret, undlade at foretage den beskrevne opdeling af  

 kantinepersonalets timeforbrug.
I stedet kan salgsprisen for de afsatte mad-  

 og drikkevarer lægges til grund ved momsberegningen.
 Kantinen skal ud over afsætningen af mad- og drikkevarer også betale moms  

 af øvrige varer og momspligtige ydelser, der leveres mod betaling eller som  

 modydelse for modtagne tilskud.
For kantiner i statsinstitutioner gælder det særlige, at kantinedriften  

 skal søges etableret på en sådan måde, at staten ikke pådrager sig noget  

 økonomisk ansvar.
Driften overlades derfor ofte til et cateringfirma eller  

 til en personaleforening.
Personalet i kantinen skal ansættes, aflønnes og  

 afskediges af den, der forestår kantinedriften.
Det er i denne forbindelse  

 forudsat, at staten i et vist omfang dækker de lønudgifter, der er forbundet  

 med rengøring af spiselokale og køkken, afrydning af spiselokale, fjernelse  

 af affald, opvask og afrydning i køkkenet.
Den rengøring m.v., der bliver udført af arbejdskraft, der er ansat af den  

 ikke-arbejdsgiverdrevne kantine, anses for at være udført for den offentlige  

 institution, da denne ejer lokalerne og i sidste ende afholder udgifterne til  

 de udførte arbejder.
Den betaling, der modtages til dækning af disse  

 omkostninger, anses derfor for at være betaling for en momspligtig leverance  

 fra kantinen.
Kantinen skal derfor ved opgørelse af den momspligtige  

 omsætning medregne det beløb, der er modtaget som betaling eller i form af  

 tilskud.
Ikke-arbejdsgiverdrevne kantiner i såvel registrerede som  

 ikke-registrerede private virksomheder skal i lighed med kantiner i  

 offentlige institutioner beregne moms af de beløb, der eventuel modtages fra  

 arbejdsgiveren til dækning af kantinens lønudgifter til rengøring, afrydning  

 og opvask m.v.
Herunder skal beregning af kantinens salgsmoms ske efter de  

 generelle regler for salg af mad- og drikkevarer (opdeling af  

 kantinepersonalets timeforbrug m.v.).
Social- og sundhedssektoren Amtskommunerne stiller ofte lokaler, inventar og driftsmidler til rådighed  

 for hospitalskantiner, ligesom amtskommunen afholder lønomkostninger i  

 forbindelse tilberedning, afrydning, rengøring og opvask.
Kantinernes produkter leveres af hospitalernes centralkøkkener, og der  

 foretages ikke nogen registrering (fakturering eller kontering) af  

 køkkenernes leverancer til henholdsvis hospitalsafdelingerne og kantinerne,  

 som ud over salg til personalet også leverer mad og drikkevarer i forbindelse  

 med hospitalernes mødeafholdelse.
Det er således ikke muligt på grundlag af  

 den nuværende regnskabsprocedure at opgøre momstilsvaret for kantinerne ved  

 en direkte opgørelse af købs- og salgsmoms.
 Det er derimod muligt at foretage en opgørelse af momstilsvaret på  

 grundlag af allerede foreliggende regnskabstal for det samlede vareforbrug  

 for fordelingen af kostdage på henholdsvis patienter og ansatte.
 Der er derfor truffet afgørelse om, at momstilsvaret i kantiner på  

 hospitaler og tilsvarende institutioner (plejehjem o.l.), hvor kantinedriften  

 sker som led i driften af institutionens centralkøkken, kan opgøres efter  

 følgende retningslinier.
Købsmomsen kan opgøres som 20 pct. af den beregnede værdi af vareforbruget  

 i kantinen, tillagt 25 pct. af en forholdsmæssig andel af de lønomkostninger,  

 der vedrører varernes fremstilling, tilberedning og salg.
Den forholdsmæssige  

 andel opgøres efter forholdet mellem kostdage for de ansatte og det samlede  

 antal kostdage.
Lønomkostningerne til brug ved den forholdsmæssige beregning  

 ansættes til 50 pct. af de samlede lønudgifter i centralkøkkenerne og  

 kantinerne.
Ved denne reduktion er der ikke blot taget hensyn til  

 lønomkostningerne ved rengøring, afrydning og opvask, men også til  

 hospitalernes ekstraomkostninger til særlige kostforplejning for visse  

 patienter.
 Hospitalskantiner, der opgør salgspriserne for mad- og drikkevarer efter  

 bestemmelserne i Finansministeriets cirkulære om oprettelse og drift af  

 personalekantiner m.v. hos statslige institutioner, kan vælge at opgøre  

 momstilsvaret på grundlag af den faktiske opnåede salgspris.
Statsfængsler De statsfængsler, der ikke har etableret en egentlig personalekantine,  

 udleverer ofte kostportioner til personalet, der svarer til de indsattes  

 kostportioner.
Betaling sker ved fradrag i lønnen efter reglerne i  

 Finansministeriets cirkulære om fradrag i tjenestemænds løn for  

 naturalydelser.
Direktoratet for Kriminalforsorgen har oplyst, at det ikke er muligt  

 direkte at opgøre det vareforbrug og de lønomkostninger, som vedrører  

 personalets kostforbrug.
Personalets betaling dækker endvidere ikke fuldt ud  

 madens fremstillingspris, dvs. råvarernes indkøbspris tillagt lønomkostninger  

 ved tilberedning m.v.
Udlevering af kostportioner til personalet er momspligtig.
Momstilsvaret  

 kan opgøres som 20 pct. af det beløb, der fratrækkes i lønnen.
Det skal  

 samtidig bemærkes, at udlevering af kostportioner til de indsatte er undtaget  

 fra momspligten efter § 13, stk. 1, nr. 2.
 Forsamlingshuse o.l.
 Ved servering af spise- og drikkevarer i restauranter, hoteller,  

 forsamlingshuse, idrætshaller, selskabslokaler o.l. skal momsen beregnes af  

 det samlede vederlag for de varer og momspligtige ydelser, som kunden betaler  

 til den virksomhed eller person, der forestår arrangementet.
Virksomheden eller personen skal dog ikke beregne moms af leverancer, som  

 kunden har købt hos andre registrerede virksomheder, og som dermed er momset  

 ved købet.
Det kan f.eks. dreje sig som spise- og drikkevarer og betaling til  

 registreret tjener eller kogekone.
Virksomheden skal heller ikke beregne moms  

 af varer, som kunden selv har fremstillet.
Det samme gælder betaling for leje af lokale og betaling til  

 serveringspersonale m.fl., når kunden betaler direkte til lokaleudlejeren  

 eller serveringspersonalet.
Disse beløb skal altså ikke medregnes i den  

 værdi, virksomheden skal beregne moms af.
Virksomheden skal opkræve moms af de beløb, som f.eks. en registreret  

 kogekone fakturerer med moms til selve virksomheden.
Virksomheden har  

 fradragsret for moms ifølge sådanne fakturaer.
Hvis den momsfri omsætning ved regnskabsårets udløb viser sig at have  

 oversteget 2 pct. af den samlede omsætning, kan virksomheden vælge enten at  

 beregne salgsmoms af den overskydende del af den momsfri omsætning eller at  

 reducere købsmomsen efter de almindelige regler.
Hvis virksomheden vælger at  

 reducere købsmomsen, skal der også ske reduktion vedrørende de første 2 pct.
G.1.1.1 Forudbetaling - § 27, stk. 1, 2. punktum Sker der hel eller delvis betaling, inden der leveres, eller inden der  

 udstedes faktura for leverancen, skal der afregnes moms af 80 pct. af det  

 modtagne beløb.
Bestemmelsen, der er en konsekvens af, at  

 betalingstidspunktet i de nævnte tilfælde anses for leveringstidspunkt efter  

 § 23, stk. 3, sikrer, at der afregnes moms af betalte beløb, uanset om der er  

 leveret eller udstedt faktura.
Grunden til, at der skal beregnes moms af 80 pct. af beløbet, er, at ud af  

 et givet beløb, svarende til 100 pct., udgør momsen 20 pct. af beløbet, mens  

 beløbet uden moms svarer til 80 pct.
Det er følgelig de 80 pct. af det  

 samlede beløb, der udgør momsgrundlaget, og dermed er det beløb, der skal  

 beregnes moms af.
Procentsatserne er kun gældende ved en momssats på 25 pct.
G.1.2 I momsgrundlaget medregnes - § 27, stk. 2 Bestemmelsen præciserer, at der skal opkræves moms af en række, nærmere  

 bestemte omkostninger i forbindelse med momspligtige leverancer.
 Bestemmelserne vil blive behandlet nedenfor i G.1.2.1 - G.1.2.5.
G.1.2.1 Told og andre afgifter - § 27, stk. 2, nr. 1 Efter denne bestemmelse skal der beregnes moms af told og andre afgifter,  

 som det påhviler virksomheden at betale i forbindelse med den pågældende  

 leverance.
Det kan være told, som betales i forbindelse med indførsel af  

 varer fra steder uden for EU, eller afgifter, der opkræves ved erhvervelse af  

 varer fra andre EU-lande.
Det kan også dreje sig om told og afgifter, der er  

 opkrævet i tidligere omsætningsled.
Der skal således både opkræves moms af en række afgifter, som er opkrævet  

 i tidligere omsætningsled, og af afgifter, som skal betales samtidig med, at  

 varen sælges.
Det kan f.eks. dreje sig om punkt- og miljøafgifter.
Registreringsafgift Registreringsafgift på biler skal i princippet betales af ejeren af bilen.  

 Afgiften skal derfor ikke indgå i bilforhandlerens momsgrundlag ved salg af  

 nye biler.
 Tilsvarende kan vægtafgifter og forsikringspræmier holdes uden for  

 momsgrundlaget ved langtidsudlejning af biler, hvis bilen er indregistreret  

 med lejeren som bruger, og det er aftalt, at de nævnte omkostninger afholdes  

 direkte af lejer uden om lejesummen.
Drikkepenge Drikkepenge, der ydes til serveringspersonale ud over den  

 serveringsafgift, der er indkalkuleret i den almindelige salgspris, skal ikke  

 medregnes i momsgrundlaget.
G.1.2.2 Biomkostninger - § 27, stk. 2, nr. 2 Efter denne bestemmelse skal der opkræves moms af biomkostninger, f.eks.  

 udgifter til provision, emballage, forsendelse, forsikring o.lign., som  

 leverandøren forlanger afholdt af køber.
Dette gælder, uanset om udgifterne  

 indgår i varens pris, eller om sælger kræver særskilt betaling for dem.
Herefter skal samtlige omkostninger, som sælger afholder i forbindelse med  

 en virksomheds salg af varer og momspligtige ydelser, og som køber skal  

 betale, medregnes i momsgrundlaget.
Afholder køber selv udgifterne, f.eks.  

 ved selv at stille emballage til rådighed eller selv sørge for transporten og  

 eventuelle forsikringer i forbindelse med leverancen, skal omkostningerne  

 ikke indgå i sælgers momsgrundlag.
Det samme gælder, hvis sælger blot  

 optræder som formidler mellem køber og den egentlige leverandør, f.eks. et  

 forsikringsselskab, se Momsnævnet i TfS 1994.233.
Emballage Hvis udlåner sælger emballage til køber, f.eks. genbrugsflasker, mod pant,  

 der fortabes, hvis køber ikke returnerer emballagen efter endt brug, kan  

 sælger medregne det stillede depositum i momsgrundlaget og derefter fradrage  

 det, når sælger indløser pantet.
Sælger kan også holde særskilt regnskab over  

 depositumbeløbene, og nøjes med at betale moms af beløb, der ikke betales  

 tilbage.
Forsendelse Omkostninger til forsendelse skal medregnes i momsgrundlaget.
Det kan  

 f.eks. dreje som om brev- og pakkeporto, efterkravsgebyrer for pakker og  

 fragtafviklingsgebyrer, som indgår i vareprisen eller som sælger i øvrigt  

 kræver betalt af køber.
Gebyrer Der skal også opkræves moms af diverse gebyrer og afgifter, som sælger  

 pålægger køber at betale ved for sen betaling.
Opkræves gebyret af offentlige  

 myndigheder med hjemmel i særligt udstedte love, skal gebyret dog ikke  

 indregnes i momsgrundlaget, se Momsnævnet i TfS 1995.75.
Udlæg I et vist omfang kan biomkostninger, som sælger afholder i købers navn og  

 for dennes regning holdes uden for momsgrundlaget som udlæg, se § 27, stk. 3,  

 nr. 3, og G.1.3.2.
G.1.2.3 Tilslutningsafgifter m.m. - § 27, stk. 2, nr. 3 I momsgrundlaget skal medregnes tilslutnings- og oprettelsesafgifter og  

 andre beløb, som leverandøren afkræver modtageren som betingelse for levering  

 af varer og momspligtige ydelser.
Disse beløb betragtes med andre ord som en  

 del af vederlaget for senere leverancer og er derfor momspligtige.
Bestemmelsen har til formål at sikre en momsmæssig ligestilling mellem  

 virksomheder, der opkræver engangsbeløb ved påbegyndelsen af løbende  

 leverancer, og virksomheder, der ikke opkræver sådanne engangsbeløb, men som  

 til gengæld må opkræve en tilsvarende højere betaling for de løbende  

 leverancer.
Desuden sikrer bestemmelsen, at virksomhedens  

 etableringsomkostninger, der reelt finansieres af forbrugerne, ikke holdes  

 uden for momsgrundlaget.
Deposita Bestemmelsen omfatter ud over tilslutnings- og oprettelsesafgifter også  

 deposita.
Beløbene skal medregnes i momsgrundlaget, selv om de er indbetalt  

 midlertidigt som sikkerhed for købers forpligtelser.
I det omfang, sådanne  

 momsberigtigede beløb senere bliver betalt tilbage, f.eks. ved ophør af  

 lejemål, kan der foretages regulering af virksomhedens momsgrundlag.  

 Reguleringen er betinget af, at der udstedes kreditnota, se § 52, stk. 2.
 Moms af deposita for udlånt emballage er behandlet i G.1.2.2.
Indskud Indskud til dækning af andelene i et andelsselskab til finansiering af  

 selskabets formue blev i Højesterets dom af 13. februar 1976 anset for  

 sidestillet med en tilslutnings- og oprettelsesafgift og skulle derfor  

 indregnes i momsgrundlaget.
Indskuddene var en betingelse for levering af  

 selskabets produkter, og en udtrædende andelshaver havde ikke krav på  

 tilbagebetaling af indskuddet.
Dommen er refereret i UfR 1976.330 H.
I det omfang en virksomheds nye aktiviteter, udvidelser o.lign.  

 finansieres ved frivillige tilskud fra virksomhedens aftagere, og tilskuddene  

 betales tilbage til aftagerne, anses tilskuddene ikke for omfattet af  

 bestemmelsen, men som lån.
Der skal derfor ikke beregnes moms af tilskuddene.  

 Frivillige indskud, som ikke betales tilbage, skal medregnes i  

 momsgrundlaget.
Sikkerhedsstillelser Sikkerhedsstillelse, der indbetales af en virksomheds kunder som sikkerhed  

 for betaling for fremtidige leverancer, skal ikke medregnes til  

 momsgrundlaget, hvis beløbet indsættes i et pengeinstitut på en spærret konto  

 i kundens navn, og virksomheden ikke opnår indtægter fra beløbet.
Renter Af G.1.3.3 fremgår, i hvilket omfang renter skal indgå i momsgrundlaget.
G.1.2.4 Agentprovision m.m. - § 27, stk. 2, nr. 4 Agentprovisioner o.lign. og auktionssalærer skal medregnes til det beløb,  

 som sælger skal opkræve moms af.
Også denne bestemmelse svarer til princippet  

 i § 27, stk. 1.
 Et hotel skal eksempelvis opkræve moms af den fulde værelsespris, som  

 hotelgælsten betaler, selv om hotellet skal betale en vis procent af prisen  

 til det rejsebureau, der har anvist værelset til gæsten.
 Der skal også opkræves moms af den egentlige forbrugers købspris i de  

 tilfælde, hvor forbrugeren betaler med et kreditkort, og kreditkortudstederen  

 betaler leverandøren med fradrag af en vis procentdel i provision, som  

 kreditkortudstederen beregner sig for sin tjenesteydelse til leverandøren af  

 varen, se sag C-18/92 fra EF-domstolen.
Værtinder, der ved salg af en virksomheds produkter i eget hjem, blev  

 aflønnet gennem rabat på de varer, som værtinderne selv købte af  

 virksomheden.
Rabatten blev i anset for at være en provision, der skulle  

 indgå i momsgrundlaget, dvs. i den pris, som værtinderne skulle betale for  

 varerne, og dermed i dét beløb, som virksomheden skulle beregne moms  

 af ved faktureringen til værtinden.
Auktionssalær Der skal opkræves moms af både det salær, der opkræves hos køber  

 (købersalær), og det salær, der opkræves hos sælger (sælgersalær). I det  

 omfang sælgersalæret indgår i budsummen, bliver der opkrævet moms af dette  

 salær ved momsberegningen af budsummen.
For at undgå dobbeltbeskatning skal  

 der i disse situationer ikke beregnes (særskilt) moms af sælgersalæret, når  

 der afregnes med sælger.
G.1.2.5 Kreditkøbstillæg - § 27, stk. 2, nr. 5 Efter denne bestemmelse skal kreditkøbs- og finansieringstillæg m.v.  

 medregnes i momsgrundlaget.
Der skal således beregnes moms af de forskellige  

 tillæg, som en leverandør opkræver kunden i forbindelse salg på afbetaling  

 eller ved kreditgivning.
 Det kan f.eks. dreje sig om gebyrer for notering af  

 panthaverdeklarationer, for tegning af kautionsforsikringspræmier og om  

 kontogebyrer, som stormagasiner afkræver kunder med løbende konto.  

 Ratetillæg, som opføres på en købekontrakt som en fast procent af  

 restkøbesummen, og som kun skal betales i det omfang, køberen ikke overholder  

 kontraktens betalingsbetingelser, skal også indgå i momsgrundlaget.
 Afbetalingstillæg, finansieringstillæg, rentetillæg o.lign., der beregnes  

 ved afbetalingshandler, kan fradrages (ekskl. moms) i det omfang, de  

 godtgøres køberen, f.eks. i tilfælde, hvor en afbetalingskontrakt indfries  

 tidligere end forudsat ved oprettelsen.
G.1.3 I momsgrundlaget medregnes ikke - § 27, stk. 3 Mens § 27, stk. 2, opregner en række omkostninger, der skal indgå i  

 momsgrundlaget, nævner § 27, stk. 3, en række andre omkostninger, der ikke  

 skal medregnes i momsgrundlaget.
Det drejer sig om de såkaldt ubetingede  

 rabatter, se G.1.3.1, om udlæg, se G.1.3.2, og om renter, se G.1.3.3.
G.1.3.1 Ubetingede rabatter - § 27, stk. 3, nr. 1 og nr. 2 Der skal ikke opkræves moms af rabatter, der ydes på det tidspunkt, hvor  

 leveringen (faktureringen) finder sted.
Det samme gælder for prisnedsættelser  

 i form af kasserabatter ved forudbetaling.
Disse rabatter, der ofte kaldes  

 ubetingede rabatter, kan således holdes uden for momsberegningen.
 Rabatter, der er betinget af vilkår, som ikke er opfyldt ved leveringen,  

 skal derimod medregnes i momsgrundlaget, men kan - under overholdelse af  

 visse formkrav - fradrages, når og hvis rabatterne senere bliver udbetalt, se  

 § 27, stk. 4, og G.1.4 om betingede rabatter.
Medlemsrabat Nogle rabatordninger er tilrettelagt således, at private kunder er  

 medlemmer af et selskab, hvor der gives medlemmerne rabat på en lang række af  

 selskabets produkter.
For hver enkelt indkøb tildeles kunden et antal point.  

 Rabatten er progressiv, således at hvert point tillægges en større værdi, når  

 en nærmere fastsat point-sum er nået.
Rabatten udbetales ikke til kunden ved  

 det enkelt køb.
Kunden får efter en nærmere fastsat periode tilsendt en check  

 på rabatbeløbet.
Kunden kan så selv vælge, om han vil bevare sin kreditsaldo  

 og samle flere point, eller om han vil indløse checken.
Rabatterne blev i Mn.1305 anset for at være ubetingede, hvorfor de ikke  

 skulle medregnes i momsgrundlaget.
Der blev ved afgørelsen lagt vægt på, at  

 kunden krediteredes for rabatten i samme øjeblik, købet blev registreret på  

 kasseapparatet, og at rabatten dermed var endelig på tidspunktet for  

 leverancen.
At udbetalingen af den tilskrevne rabat først skete på et senere  

 tidspunkt, eller at den eventuelt blev lagt sammen med andre opnåede rabatter  

 til et større beløb, medførte ikke, at rabatten dermed skiftede karakter fra  

 at være ubetinget til at være betinget.
G.1.3.2 Udlæg - § 27, stk. 3, nr. 3 Beløb, som en sælger modtager fra køber som godtgørelse af omkostninger,  

 som sælger har afholdt i købers navn og for dennes regning, kan holdes uden  

 for momsgrundlaget.
Betingelserne er, at sælger opfører de omhandlede beløb  

 på en udlægskonto, og at han kan gøre rede for de enkelte udlægsbeløb.
Kan et  

 beløb holdes uden for sælgers momsgrundlag som udlæg, har den sælger, der  

 foretager udlægget, følgelig ikke fradrag for købsmomsen.
Den momslov, der var gældende indtil 1. juli 1994, indeholdt ikke  

 udtrykkelige regler om udlæg.
En del ydelser, der blev betragtet som afholdt  

 af sælger på købers vegne, kunne imidlertid holdes uden for momsberegningen  

 som udlæg.
Til forskel fra den praksis, der var gældende før den nye momslovs  

 ikrafttræden, stilles der nu udtrykkeligt krav om, at udlægget skal være  

 afholdt i købers navn og for købers regning.
Dette betyder, at det af de  

 udstedte regninger skal fremgå, at selve købsaftalen indgås mellem den  

 egentlige sælger og den egentlige køber.
Eventuelle rabatter skal endvidere  

 tilkomme den egentlige køber, og den, der foretager udlægget, må ikke beregne  

 avance af udlæggene.
Typiske eksempler på ydelser, der kan afregnes efter udlægsreglerne, hvis  

 betingelserne er opfyldt, er en række ydelser eller afgifter, der erhverves  

 fra offentlige myndigheder, og som er nødvendige for gennemførelse af sælgers  

 egentlige leverance.
Det kan f.eks. dreje sig om betaling af stempelafgifter,  

 lossepladsafgifter, afgifter for patenter og varemærker, synsgebyr og  

 registreringsafgifter m.v.
Andre eksempler er transportvirksomheders betaling  

 for andre virksomheders ydelser, f.eks. for af- og pålæsning i forbindelse  

 med transporten, og speditørers udlæg for importmoms for varemodtager, se  

 TSS.1319.
G.1.3.3 Renter - § 27, stk. 3, nr. 4 Renter, der beregnes af den til enhver tid skyldige del af købesummen, kan  

 holdes uden for momsgrundlaget på betingelse af, at det af købekontrakten  

 eller af bilag vedrørende betalingerne fremgår, hvor meget renten udgør af de  

 enkelte betalinger.
 Bestemmelsen, der skal ses i sammenhæng med fritagelsen for  

 finansieringsvirksomhed i § 13, stk. 1, nr. 11, gælder alene renter, og ikke  

 finansieringstillæg o.lign., der skal indgå i momsgrundlaget efter § 27, stk.  

 2, nr. 5, eller andre betalinger, der må anses for at være en del af  

 vederlaget efter § 27, stk. 1.
Første betingelse Den ene af betingelserne for at kunne holde renter uden for momsgrundlaget  

 er, at renterne beregnes af den til enhver tid skyldige del af købesummen.  

 Denne betingelse kan f.eks. være opfyldt ved, at renten ved den månedlige  

 indbetaling beregnes som en procentandel af den pågældende måneds saldo.
 Rentetillæg ved salg på afbetaling skal indgå i momsgrundlaget, hvis  

 tillægget er opført særskilt i købekontrakten som lig en vis procent af det  

 skyldige beløb, og restbeløbet inkl. rentetillægget afdrages i et antal lige  

 store månedlige rater.
Anden betingelse Den anden betingelse er, at det af købekontrakten eller bilag fremgår,  

 hvor meget renterne udgør af de enkelte betalinger.
Rentebeløbets størrelse  

 kan f.eks. fremgå af kontoudtog eller af en rentetabel, der vedlægges  

 kontrakten.
Det er ikke tilstrækkeligt, at det ud fra f.eks. købekontrakten  

 er muligt at beregne, hvor stor en del renten udgør af den samlede betaling,  

 ligesom generelle rentetabeller over forskellige afviklingsformer heller ikke  

 opfylder betingelsen for, at renterne kan holdes uden for momsgrundlaget.
G.1.4 Betingede rabatter - § 27, stk. 4 Såkaldt betingede rabatter, dvs. rabatter, der er betinget af vilkår, der  

 ikke er opfyldt ved levering, kan fradrages i momsgrundlaget, hvis rabatten  

 senere bliver effektiv.
Fradraget kan foretages, når rabatten udbetales, på  

 betingelse af, at der udstedes kreditnota for den ydede rabat, og at  

 momsbeløbet fremgår af kreditnotaen.
 Sondringen mellem ubetingede rabatter, der er omhandlet i G.1.3.1, og  

 betingede rabatter, er alene relevant, når der skal tages stilling til, på  

 hvilket tidspunkt, der kan ske fradrag for rabatten.
 I modsætning til, hvad der var gældende før 1. juli 1994, er fradraget  

 ikke betinget af, at rabatten udbetales til en momsregistreret virksomhed.  

 Der er nu også fradrag for betingede rabatter, der ydes til ikke-registrerede  

 virksomheder og til private.
Producenter, der uddeler rabatkuponer til forbrugerne, som forbrugerne kan  

 anvende som delvis betaling ved køb i detailforretninger, kan nedsætte sit  

 momsgrundlag med den indløste rabatkupons pålydende værdi, når producenten  

 refunderer detailhandleren værdien af den indløste kupon, se Momsnævnet i TfS  

 1994.472, der ændrede Mn.162 som følge af EF-domstolens dom af 27. marts  

 1990, sag C-126/88. Kun producenterne er forpligtede til at regulere  

 momsgrundlaget.
Udstedelse af kreditnota fra producent til en eventuel  

 grossist er unødvendig, når rabatkuponen sendes tilbage gennem handelsleddene  

 til indløsning hos producenten.
Detailhandler, grossist og producent skal  

 føre regnskab over modtagne og indløste kuponer; den producent, der har ydet  

 rabatten, skal tillige gemme de indløste kuponer som bilag til sit regnskab.
Prisafslag Prisafslag, som ydes kunder på varer og momspligtige ydelser, der  

 tidligere er momsberigtiget, kan fradrages i momsgrundlaget med det beløb  

 (ekskl. moms), der godtgøres kunden.
 Hvis et betalingsstandsnings- eller konkursbo yder prisafslag for fejl og  

 mangler ved leverancer, der er foretaget (faktureret) før  

 betalingsstandsningen/konkursen, skal fradraget henføres til tidspunktet for  

 den oprindelige levering (fakturering). Der er lagt vægt på, at grundlaget  

 for reguleringen kunne konstateres på leveringstidspunktet, dvs. før  

 betalingsstandsningen/konkursen.
G.1.5 Returvarer - § 27, stk. 5 I momsgrundlaget kan fradrages 80 pct. af beløb, der er godtgjort kunder  

 for varer, som virksomheden har modtaget retur.
Grunden til, at det er 80 pct. af det godtgjorte beløb, der kan fradrages,  

 er, at momsen af dette beløb udgør 20 pct., hvorefter 80 pct. svarer til  

 varens pris uden moms.
Det er følgelig de 80 pct., der kan fradrages i  

 momsgrundlaget.
Procentsatserne er kun gældende ved en momssats på 25 pct.
 Bestemmelsen tager sigte på varer, der tages tilbage under sådanne  

 omstændigheder, at der foreligger en annullering af handelen, dvs. tilfælde,  

 hvor den fulde salgspris godtgøres kunden.
 Der er dog administrativt åbnet mulighed for momsmæssig regulering i de  

 tilfælde, hvor der ydes delvis godtgørelse for varer, som returneres inden  

 for en garantiperiode eller returneres/tilbagekøbes inden 1 år efter handlen.
 Herudover er der åbnet mulighed for momsmæssig regulering for varer, der  

 er solgt på afbetaling med ejendomsforbehold eller på en særlig kontokontrakt  

 (uden ejendomsforbehold), og som tages tilbage, fordi køberen ikke har  

 opfyldt sine forpligtelser.
 Lovens "returneringsbegreb" er søgt fastlagt, så det tilgodeser  

 dels gældende kutymer inden for erhvervslivet, dels administrative og  

 kontrolmæssige hensyn.
 Der kan herefter foretages fradrag i momsgrundlaget i følgende 4  

 situationer:
1. Ombytning Når der sker returnering/ombytning mod godtgørelse af den fulde salgspris  

 eller af udbetalingen og alle indbetalte afdrag.
Fradraget kan foretages,  

 uanset hvornår returneringen sker.
 Hvis sælger i forbindelse med returnering/ombytning betaler en højere pris  

 for varen, end den oprindelig var solgt til, kan der ikke foretages fradrag.  

 Det samme gælder, hvis den højere pris betales på den måde, at køber betaler  

 en mindre pris end den ellers gældende for en samtidig købt, ny vare.  

 Begrundelsen er, at der i sådanne tilfælde ikke er tale om en returnering af  

 varer, men om en helt ny handel mellem parterne.
 Der kan ikke foretages fradrag i tilfælde, hvor der ved tilbagekøb  

 godtgøres kunden et beløb, der overstiger den oprindelige salgspris.
2. Tilbagekøb inden for 1 år Der kan foretages fradrag, når returneringen/tilbagekøbet finder sted  

 inden 1 år efter handlens indgåelse mod delvis godtgørelse af salgsprisen.
Ved afgørelsen af, om varen er returneret/tilbagekøbt inden l år efter  

 handelen, er det tidspunktet for varens levering til kunden, som er  

 afgørende.
Er der udstedt faktura for leverancen, anses  

 faktureringstidspunktet for leveringstidspunktet, for så vidt faktureringen  

 sker inden eller snarest efter leverancens afslutning, se lovens § 23. Hvis  

 der ikke er udstedt faktura i forbindelse med salget, må tidspunktet for  

 leveringen kunne sandsynliggøres på anden vis.
3. Returnering inden for garantiperioden Der kan foretages fradrag, når varen tages retur inden for en  

 garantiperiode mod delvis godtgørelse af salgsprisen.
Der tænkes her på de tilfælde, hvor virksomheden i henhold til en  

 skriftlig garantiaftale har forpligtet sig til ubetinget at tage varen  

 tilbage, hvis der inden for garantiperioden konstateres væsentlige fejl og  

 mangler ved det solgte.
Er der derimod tale om tilbagekøb, f.eks.  

 ibyttetagning i forbindelse med salg af en anden vare, kan der ikke foretages  

 fradrag efter dette punkt.
4. Afbetaling Endelig kan der foretages fradrag, når varer, der er solgt på afbetaling  

 med ejendomsforbehold eller på særlige kontokontrakter (uden  

 ejendomsforbehold), tages tilbage, fordi køberen ikke har opfyldt sine  

 forpligtelser.
 Personmotorkøretøjer samt vare og lastvogne med tilladt totalvægt ikke  

 over 4 tons, der er solgt på afbetaling med ejendomsforbehold, og som tages  

 tilbage, fordi køberen ikke har overholdt sine forpligtelser, anses ikke for  

 returvarer, hvis de ved senere salg ønskes momsberigtiget efter  

 bestemmelserne i § 30, stk. 1 og 2.
 Der kan ikke foretages fradrag for varer, der er solgt på afbetaling, hvis  

 alle rettigheder ifølge kontrakten er transporteret til en anden virksomhed.
 Et finansieringsselskab - eller enhver anden virksomhed end den  

 oprindelige sælger - der har fået tiltransporteret en kontrakt med  

 ejendomsforbehold, må således ikke i forbindelse med overtagelsen udstede  

 kreditnota med deklareret moms.
Hvem kan foretage fradrag? Det er kun den oprindelige sælger, der kan foretage fradrag i  

 momsgrundlaget.
 For så vidt angår varer, f.eks. bøger og sølvtøj, der kutymemæssigt  

 ombyttes/tilbagekøbes af en anden virksomhed inden for den pågældende  

 branche, vil den virksomhed, der foretager ombytningen, dog kunne foretage  

 fradrag i sit momsgrundlag, se Dep.351. Ombytning af ædelmetaller i barreform  

 m.v. er dog ikke omfattet af denne adgang, se Dep.741.
G.1.6 Tab på debitorer - § 27, stk. 6 I momsgrundlaget kan fradrages 80 pct. af konstaterede tab på uerholdelige  

 fordringer, der vedrører leverede varer og ydelser.
Hvis fordringerne senere  

 betales helt eller delvist, skal 80 pct. af det modtagne beløb medregnes i  

 momsgrundlaget.
 Sidstnævnte gælder dog ikke, hvis betalingen er opnået efter konkurslovens  

 § 96, hvorefter krav på punktafgifter i de fleste tilfælde er privilegerede,  

 se nærmere G.1.6.5.2.
G.1.6.1 Konstaterede tab Forudsætningen for, at et tab kan fradrages i momsgrundlaget, er, at tabet  

 er konstateret.
Et tab anses for at være konstateret, når det optræder under  

 en af de i G.1.6.1.1 - G.1.6.1.7 nævnte omstændigheder.
Det er endvidere en forudsætning, at tabet vedrører leverede varer og  

 ydelser.
Har kreditor ydet kredit ud over, hvad der er sædvanligt inden for  

 den pågældende branche eller fortsat leveringen gennem længere tid, selv om  

 han burde have indset, at debitor ikke ville være i stand til at betale, kan  

 en konkret vurdering føre til, at tabet ikke anses for at være tab som følge  

 af en momspligtig leverance, men derimod som følge af et låneforhold, hvilket  

 ikke berettiger til fradrag i momsgrundlaget.
 Et tab anses for at være konstateret:
G.1.6.1.1 Konkurs- og dødsboer Når det ved afslutningen af konkurs- og dødsboer (gældsfragåelsesboer)  

 dokumenteres, at der ikke er opnået fuld dækning for det anmeldte krav.
G.1.6.1.2 Tvangsakkord Når et tilgodehavende ved gennemførelsen af en tvangsakkord (almindelig  

 tvangsakkord eller likvidationsakkord) er nedskrevet med en bestemt andel af  

 fordringen.
Det er præciseret, at bestemmelsen omfatter almindelig tvangsakkord og  

 likvidationsakkord.
Disse akkordformer er nærmere beskrevet i konkurslovens §  

 157, pkt. 1 og 2. Der vil således kunne foretages momsmæssig regulering, når  

 den pågældende akkordordning er stadfæstet af skifteretten.
Bestemmelsen  

 omfatter derimod ikke betalingsudsættelse (moratorium), der er omhandlet i  

 konkurslovens § 157, pkt. 3.
G.1.6.1.3 Frivillig akkord Når der ved tiltrædelsen af en frivillig akkord er sket reduktion af  

 kreditorernes krav mod en skyldner, og kreditors tiltrædelse af akkorden har  

 haft til formål at opnå den størst mulige dækning af fordringen.
 Ved vurderingen heraf vil det være af betydning, om:
-akkordforslaget er fremsat af en advokat eller en brancheforening, -det regnskabsmateriale, der er fremlagt til brug ved akkorden, er  

 udarbejdet af en statsautoriseret eller registreret revisor, -mindst halvdelen af skyldnerens kreditorer, beregnet efter  

 beløbstørrelser, har tiltrådt akkorden, -akkorddividenden er mindst lige så stor som den beregnede dividende ved  

 gennemførelse af konkurs, -akkorden stort set udtømmer skyldnerens midler, og -kreditor ikke er skyldneren nærtstående, se konkurslovens § 2.
 Der skal kunne fremlægges rimelig dokumentation for de nævnte forhold og  

 for akkorddividendens størrelse, f.eks. i form af en særlig erklæring fra en  

 advokat eller brancheforening.
 En frivillig akkord er en aftale mellem skyldneren og hans kreditorer,  

 hvorefter kreditorerne eftergiver en del af deres tilgodehavende.
En frivillig likvidation kan ikke sidestilles med en frivillig akkord,  

 fordi skyldneren ved en frivillig likvidation ikke frigøres for den del af  

 skylden, som ikke dækkes af likvidationsprovenuet.
Tab, der er opstået ved en  

 frivillig likvidation, omfattes af de særlige tilfælde, der er nævnt i  

 G.1.6.1.7.
 Ved afgørelse af, om forudsætningerne for momsmæssig regulering er  

 opfyldt, må der foretages en helhedsvurdering af, om kreditors tiltrædelse af  

 akkorden har haft til formål at opnå den bedst mulige dækning af fordringen.
 Ved denne helhedsvurdering lægges der vægt på de beskrevne forhold, f.eks.  

 om akkordforslaget er fremsat af en advokat eller brancheforening, men der  

 stilles ikke krav om, at den frivillige akkord er tiltrådt under sådanne  

 omstændigheder, at den på alle punkter er i nøje overensstemmelse med de  

 beskrevne omstændigheder.
 Ved helhedsvurderingen kan der endvidere lægges vægt på, om det accepteres  

 skattemæssigt, at tabet fratrækkes i indkomstopgørelsen.
 For kreditorer, hvis fordring vedrører både lån og momspligtige  

 leverancer, skal der ske en forholdsmæssig fordeling af det konstaterede tab.
G.1.6.1.4 Forgæves fogedforretning Når det af udskrift af fogedprotokollen fremgår, at fogedforretning for  

 den pågældende fordring har været forgæves, eller når det ved udskrift af  

 fogedprotokollen kan dokumenteres, at en anden kreditor inden for et tidsrum  

 af højst 6 måneder har foretaget forgæves udlægsforretning hos den pågældende  

 debitor.
 Der er ved fastsættelsen af fristen på 6 måneder sket en tilpasning til  

 bestemmelserne i retsplejelovens § 490, hvorefter en fordringshaver, som ikke  

 har fået tilstrækkeligt udlæg til at dække sin fordring, først kan begære  

 afholdt fornyet udlægsforretning, når der er forløbet 6 måneder siden sidste  

 udlægsforretning.
 Fogedretten kan i øvrigt afvise at foretage udlægsforretning hos  

 skyldneren, hvis fogedretten er bekendt med, at der inden for den nævnte  

 frist har været afholdt en forretning, hvor det ikke har været muligt at opnå  

 dækning.
En insolvenserklæring, som afgives af skyldneren under en fogedforretning,  

 vil kunne danne grundlag for momsmæssig regulering.
Tilsvarende vil en  

 erklæring fra fogedretten om, at debitor inden for 6 måneder har afgivet  

 insolvenserklæring, og begæringen om udlægsforretning efter reglerne i  

 retsplejelovens § 490 derfor afvises, kunne sidestilles med dokumentation for  

 forgæves udlægsforretning.
G.1.6.1.5 Tvangsauktion Når en personligt drevet virksomheds faste ejendomme, dvs. såvel  

 beboelses- som erhvervsejendomme, er bortsolgt ved tvangsauktion, uden at  

 kreditor derved har fået dækning for sit tilgodehavende.
 Det er en forudsætning, at kreditor gennem regnskabsmateriale vedrørende  

 debitor kan dokumentere, at fordringen er endelig tabt.
Bestemmelsen indebærer, at der ikke skal foretages udlæg med henblik på at  

 dokumentere, at fordringen er uerholdelig i disse tilfælde.
Der er her lagt  

 vægt på, at kreditor i tvangsauktionssager er i besiddelse af  

 regnskabsmateriale vedrørende debitor, som kan dokumentere, at fordringen er  

 endelig tabt, og at debitor efter en afholdt tvangsauktion normalt intet  

 ejer, der vil kunne gøres til genstand for udlæg.
En kreditor, der overtager debitors ejendom på tvangsauktion med henblik  

 på fyldestgørelse for sit tilgodehavende ved videresalg af ejendommen, vil  

 ikke kunne foretage momsmæssig regulering for den del af fordringen, som ikke  

 blev dækket af det afgivne bud, da der i sådanne tilfælde må tages hensyn til  

 et evt. provenu ved videresalget af ejendommen.
Den pågældende kreditor vil  

 derfor først kunne foretage regulering, når det ved videresalget af  

 ejendommen er konstateret, at salgsprovenuet ikke giver dækning for  

 tilgodehavendet.
G.1.6.1.6 Gældssanering for jordbrugere Der er åbnet mulighed for momsmæssig regulering i tilfælde, hvor en  

 registreret virksomhed som led i en gældssaneringsordning for en  

 jordbrugsvirksomhed enten eftergiver en fordring eller yder rente- og  

 afdragsfri henstand med en fordring eller en del deraf, jf. lov om  

 statsgaranti for gældssaneringslån til jordbrugere (gældssaneringsloven, lov  

 nr. 268 af 6. maj 1993).
 Ansøgninger om statsgaranti indsendes til central behandling i Kongeriget  

 Danmarks Hypotekbank og Finansforvaltning, som i de enkelte sager tager  

 stilling til, om ansøgeren vil kunne bevilges statsgaranti.
Eftergivelse Det involverede pengeinstitut vil samtidig med lånesagens effektuering,  

 dvs. i forbindelse med udbetaling af låneprovenuet m.v., skriftligt over for  

 de pågældende leverandører bekræfte, at udbetalingen er sket som led i en  

 gældssanering af den pågældende jordbrugers virksomhed.
 Den pågældende leverandør er i tiltrædelseserklæringen orienteret om  

 størrelsen af det eftergivne beløb.
 Leverandørvirksomheder, som indrømmer ansøgeren (hel eller delvis)  

 eftergivelse af en fordring som led i gældssaneringen, kan først foretage  

 fradrag i momsgrundlaget, når tilsagn om statsgaranti foreligger fra  

 hypotekbanken.
 Pengeinstituttets meddelelse vil - sammen med leverandørvirksomhedens  

 øvrige regnskabsmateriale - kunne tjene som dokumentation for at foretage  

 fradrag i momsgrundlaget vedrørende den pågældende fordring.
Henstand Det er en betingelse for, at fordringen kan fradrages, at fordringen er  

 omfattet af en aftale om rente- og afdragsfri henstand.
Denne aftale skal  

 være skriftlig og skal indeholde bestemmelse om, at der ikke beregnes renter  

 af fordringen fra et i aftalen angivet tidspunkt, og indtil fordringen er  

 fuldt indbetalt.
 Aftalen skal endvidere indeholde oplysning om størrelsen af de indefrosne  

 beløb, fordelt på varegæld og renter, samt om i hvilket tidsrum de  

 leverancer, der ligger til grund for de indefrosne fordringer, har fundet  

 sted.
Momsen af en fordring, der er omfattet af en aftale om rente- og  

 afdragsfri henstand, kan fradrages, når gældssaneringsordningen er endeligt  

 godkendt af Hypotekbanken, og skal berigtiges over for Told-Skat ved  

 tilbagebetalingen af fordringen.
Hvis fordringen betales afdragsvis,  

 berigtiges momsen ved betalingen af de enkelte afdrag.
Afdrag på den indefrosne fordring forfalder som hovedregel til betaling i  

 de regnskabsår, hvor debitors driftsregnskab, opgjort efter sædvanlige  

 principper - også med hensyn til driftsmæssige afskrivninger - udviser  

 positiv konsolidering.
Snarest efter afslutningen af hvert regnskabsår  

 fremsender jordbrugerens regnskabsfører driftsregnskabet til jordbrugeren og  

 de kreditorer, der har ydet henstand.
Hvis driftsregnskabet udviser positiv  

 konsolidering, fremsendes tillige forslag til fordeling af beløbet.
Godkendes  

 forslaget af samtlige kreditorer, der har ydet henstand, indgås en aftale  

 mellem disse og jordbrugeren om betaling af afdrag på de indefrosne  

 fordringer.
 Hvis indefrysningsaftalen opsiges eller ophører, f.eks. fordi debitor  

 erklæres konkurs, og boet tages under offentlig skifte som gældsfragåelsesbo,  

 skal den til restskylden eller dividenden svarende moms berigtiges over for  

 Told-Skat.
Leverandøren skal som dokumentation for de foretagne fradrag fremlægge en  

 aftale om rente- og afdragsfri henstand.
Ved senere berigtigelse af momsen  

 skal aftale om afdragsordning samt genpart af kvitteringer for indbetaling af  

 hovedstol eller afdrag vedlægges momsregnskabet.
 Der er udarbejdet en standardoverenskomst til brug ved indgåelse af  

 aftaler om rente- og afdragsfri henstand, således at det sikres, at de  

 krævede oplysninger bliver anført i aftalen.
Der skal i standardoverenskomsten beregnes en såkaldt  

 momsrefusionsprocent, der er udtryk for den andel, som den fradragne moms  

 udgør af det samlede indefrosne beløb inkl. moms og renter.
Denne  

 momsrefusionsprocent skal ved modtagelse af afdrag på den indefrosne fordring  

 anvendes til beregning af den moms, der skal indbetales.
Det vil således ikke  

 kunne anerkendes, at modtagne beløb anvendes til forlods nedbringelse af  

 skyldige renter, se G.1.6.5.
G.1.6.1.7 Andre tilfælde Der er i et vist omfang behov for at kunne foretage fradrag for  

 ikke-konstaterede tab, hvis tabets størrelse gør, at de omkostninger, der  

 måtte være forbundet med en eventuel inddrivelse, ikke står i rimeligt  

 forhold til fordringens værdi.
 Fordringer under 3.000 kr. kan derfor afskrives, når inddrivelse af  

 beløbet opgives, efter at kreditors advokat forgæves har rykket debitor for  

 betaling af beløbet, se Dep.1076.
 Det er en forudsætning, at der er foretaget tilstrækkeligt til fordringens  

 inddrivelse, ligesom det normalt vil være en forudsætning for at foretage  

 fradrag, at handelsforbindelsen med den pågældende debitor er ophørt mindst 1  

 år før, fradraget foretages.
 Fradrag kan også indrømmes i tilfælde, hvor et tab er opstået ved en  

 frivillig likvidation.
 Hvis en kreditor meddeler saldokvittering til en debitor, kan der kun ske  

 fraskrivning for momsen af tabet, hvis de betingelser, der er fastsat for  

 frivillige akkorder, er opfyldt, se Dep.505 og G.1.6.1.3 ovenfor.
G.1.6.2 Forventede tab Der kan ikke foretages fradrag for forventede tab på debitorer.
Konkurs- og dødsboer Der kan dog foretages et foreløbigt fradrag for forventede tab på  

 fordringer i konkurs- og dødsboer (gældsfragåelsesboer), dvs. før  

 bobehandlingen er endelig afsluttet.
Det er en forudsætning, at virksomheden  

 er i besiddelse af en erklæring fra boets kurator om, at dividenden ikke  

 forventes at overstige en nærmere angiven procent af fordringen, se Dep.738.
Betalingsstandsning Se også Dep.841, hvorefter foreløbigt fradrag for forventede tab kan  

 foretages, når skyldneren har anmeldt betalingsstandsning.
Det er en  

 betingelse, at der foreligger en erklæring fra et af skifteretten beskikket  

 tilsyn om, at det må forventes, at de uprivilegerede kreditorer ikke vil  

 kunne opnå dækning ud over en nærmere angivet procent af deres  

 tilgodehavender ved den gunstigste af de kreditorordninger, der arbejdes med.  

 Det er endvidere en betingelse, at beregningen af dækningsprocenten bygger på  

 en ajourført status for skyldneren.
 Virksomheden må foretage fornøden regulering i momsregnskabet, når tabet  

 er endeligt opgjort ved boets afslutning.
G.1.6.3 Tab på overdragne fordringer Hverken momsloven eller dens forarbejder omhandler, hvorvidt der er  

 fradrag for tab på fordringer, som er erhvervet fra en momspligtig  

 virksomhed.
Udgangspunktet er imidlertid, at fradrag for tab på debitorer  

 nøje er forbundet med den momspligtige virksomhed, der har foretaget den  

 momspligtige leverance.
En erhverver af en fordring, der indeholder moms, har  

 derfor ikke krav på fradrag i momsgrundlaget, hvis det senere viser sig, at  

 køber lider et tab på fordringerne.
Der skal på den anden side heller ikke  

 betales moms af eventuelle gevinster på de overtagne fordringer.
Højesteret nægtede således i TfS 1986.318 en virksomhed fradrag for tab på  

 fordringer, som virksomheden havde erhvervet til underkurs.
Se også Dep.738,  

 hvorefter overdragelse af en fordring til eje til en lavere værdi end  

 pålydende ikke medførte ret til fradrag i momsgrundlaget for kursdifferencen.
 Eventuel momsmæssig regulering for tab, som måtte være foretaget af  

 virksomheden forud for overdragelsen af fordringerne, f.eks. foreløbig  

 regulering på grundlag af en erklæring fra kurator i et konkursbo eller  

 regulering i forbindelse med nedskrivning af fordringerne på grundlag af en  

 konkret vurdering, må derfor fuldt ud tilbageføres i forbindelse med  

 afhændelse af fordringerne til tredjemand.
 Der kan heller ikke foretages fradrag i momsgrundlaget i tilfælde, hvor  

 der opstår kursdifference som følge af, at der i forbindelse med overdragelse  

 af en virksomhed til ny indehaver foretages en generel (lineær) nedskrivning  

 af den samlede debitormasse, eller der foretages nedskrivning af nogle  

 nærmere angivne debitorer på grundlag af en vurdering af disse, således at  

 fordringen overdrages til den ny indehaver til en lavere værdi end den  

 nominelle.
Virksomhedsoverdragelse En undtagelse til ovenstående gælder dog i de tilfælde, hvor en  

 virksomheds debitorer overdrages til pålydende værdi i forbindelse med en  

 virksomhedsoverdragelse.
Konstateres der efterfølgende tab på de overdragne  

 fordringer, vil den nye virksomhed kunne foretage fradrag i momsgrundlaget  

 efter de almindelige regler.
Factoring Der gælder særlige regler for fradrag for tab på debitorer for  

 registrerede produktions- og salgsselskaber, der overdrager fakturakrav på  

 kunder til tredjemand, f.eks. til et factoringselskab eller til et  

 finansieringsselskab, der er oprettet af virksomheden for at opnå en  

 likviditetsforbedring.
Fordringerne overdrages enten til sikkerhed, f.eks.  

 for ydede lån, eller til eje.
I nogle af de tilfælde, hvor transporten er formuleret som en overdragelse  

 til eje, er der samtidig truffet aftale om, at fordringer, som ikke måtte  

 indgå, tilbageføres til produktions- eller salgsselskabet.
I disse tilfælde  

 bæres kreditrisikoen således fortsat af sidstnævnte selskaber.
Produktions- eller salgsselskabet kan foretage fraskrivning i  

 momsregnskabet i forbindelse med konstaterede tab på fordringer, som er  

 overdraget til sikkerhed for tredjemand.
Der vil derimod ikke kunne foretages  

 regulering vedrørende fordringer, som er overdraget til eje, se ovenfor.
Hvis factoring- eller finansieringsselskabet alene yder långivning,  

 kombineret med en kreditrisikoforsikring, vil produktions- eller  

 salgsselskabet kunne foretage fraskrivning i momsregnskabet, hvis selskabet  

 forbliver ejer af fordringen mod kunden.
Det skal videre sikres, at alle  

 beløb, der indgår fra kunden, efter at fraskrivningen er foretaget, medregnes  

 i produktions- eller salgsselskabets momsgrundlag.
Der vil også være fradragsret i forbindelse med transporter, der er  

 formuleret som en overdragelse til eje, men hvor det samtidig er aftalt, at  

 der ved debitors misligholdelse skal ske tilbagetransport, og det i  

 forbindelse med tilbagetransporten meddeles kunden, at betaling med  

 frigørende virkning herefter alene vil kunne ske til produktions- eller  

 salgsselskabet.
Selskabet vil i disse tilfælde komme til at bære tabet på  

 samme måde, som hvis transporten var formuleret som en overdragelse til  

 sikkerhed.
Tilsvarende vil der kunne foretages regulering for konstaterede tab i  

 tilfælde, hvor en købekontrakt med forhandleren som selvskyldnerkautionist  

 bliver tiltransporteret et finansieringsselskab, og forhandleren som følge af  

 køberens misligholdelse af kontrakten må indfri restgælden.
Regulering vil  

 kunne foretages i den momsperiode, hvor tabet kan opgøres og dokumenteres i  

 overensstemmelse med de almindeligt gældende regler.
G.1.6.4 Andre tab Kontoringe En kontoring kan ikke fradrage konstaterede tab, der stammer fra  

 momspligtige leverancer fra kontoringens enkelte medlemmer til kontokunderne.  

 Tabet må fradrages i momsgrundlaget for den virksomhed, der har solgt og  

 momsberigtiget de pågældende leverancer.
Har virksomheden overdraget  

 fordringerne til eje til kontoringen, gælder de regler, der er omhandlet i  

 G.1.6.3. Er kontoringen registreret for salg af varer, gælder de almindelige  

 regler om tab på uerholdelige fordringer.
Falske checks Registrerede virksomheder vil kunne fradrage tab, der opstår som følge af,  

 at momspligtige leverancer er betalt med falske checks.
Fradraget er betinget  

 af, at bedrageriet er anmeldt til politiet, og at det ikke har været muligt  

 at inddrive beløbet.
Underslæb Tab, som en virksomhed lider som følge af, at en medarbejder i  

 virksomheden har modtaget og på firmaets vegne kvitteret for nogle  

 fakturerede beløb, uden at afregne betalingen med virksomheden, kan ikke  

 fradrages i momsgrundlaget.
 Det samme gælder hvis medarbejderen har modtaget betaling på firmaets  

 vegne for udførte, men ikke fakturerede arbejder, uden at afregne den  

 modtagne betaling med virksomheden.
Tab ved fusion Tab, som er opstået i forbindelse med en lodret fusion mellem et moder- og  

 et datterselskab, kan ikke sidestilles med en frivillig akkord.  

 Moderselskabet kan derfor ikke foretage fradrag i momsgrundlaget for den del  

 af tilgodehavendet, der ikke er dækket.
 Der er lagt vægt på, at der ikke ved gennemførelsen af fusionen er  

 konstateret tab på uerholdelige fordringer for momspligtige leverancer.
Konkursboer Når der afsiges konkursdekret over en registreret virksomhed, og boet  

 bliver registreret for videreførelse eller afvikling af virksomheden, skal de  

 momspligtige leverancer, der er foretaget indtil konkursen, henføres til  

 virksomhedens momsregnskab og medregnes til momsgrundlaget for tiden indtil  

 konkursen.
 Fradrag i momsgrundlaget for konstaterede tab på uerholdelige fordringer  

 for sådanne leverancer, som har fundet sted indtil konkursen, skal henføres  

 til den momsperiode, hvor tabet er konstateret.
 Det betyder, at et konkursbo er berettiget til at foretage momsmæssig  

 regulering, hvis tabet på forretningsdebitorer først har kunnet konstateres  

 og gøres gældende efter konkursens indtræden, se Østre Landsrets dom af 28.  

 april 1986.
Konsortiebyggeri Konstaterede tab på udestående fordringer for momspligtige leverancer til  

 et konsortium kan fradrages i de konsortiedeltagende leverandørers  

 momspligtige omsætning efter § 27, stk. 6.
 Tabet anses for konstateret, når de pågældende bygninger er afhændet af  

 konsortiet i tilslutning til færdiggørelsen, og når konsortiet er afviklet  

 (likvideret).
Indkøbsforeninger Indkøbsforeninger, der formidler momspligtige leverancer mellem  

 leverandører og medlemmer af indkøbsforeningen, kan ikke fradrage  

 konstaterede tab på disse leverancer.
 Hvis indkøbsforeningen derimod selv køber og sælger varerne for egen  

 regning og risiko, kan de almindelige regler om konstaterede tab på  

 uerholdelige fordringer anvendes.
Debitors stilling Debitor skal ikke foretage regulering af købsmomsen, selv om kreditor får  

 tilladelse til at foretage regulering i sit momsgrundlag for tab på den  

 pågældende debitor.
Grunden er, at der for debitor ikke er tale om en ændring  

 af det oprindelige fakturabeløb.
G.1.6.5 Opgørelse af tabet Det er i alle tilfælde en forudsætning for at foretage fradrag, at det  

 fremgår af det foreliggende regnskabsmateriale, hvorledes der er forholdt med  

 de udestående fordringer, og at regnskabet i øvrigt føres således, at det  

 sikres, at de fradragne beløb momsberigtiges i det omfang, de senere måtte  

 indgå.
 Der skal dog ikke ske momsberigtigelse af den del af eventuelle  

 punktafgifter, f.eks. afgift af vin, spiritus og øl, der indbetales i henhold  

 til konkurslovens § 96, se G.1.6.5.2.
Der kan kun foretages fradrag for tab, som vedrører momsberigtigede  

 leverancer af varer og ydelser.
Renter skal således ikke medregnes ved  

 opgørelsen af tabet, medmindre der er betalt moms af renterne, se Dep.887.
 Ved opgørelsen må der derfor foretages en opdeling af fordringen på  

 momsberigtigede leverancer og renter samt andre beløb, som ikke er  

 momsberigtiget.
Pantebreve Pantebreve, som udstedes til hel eller delvis dækning af en fordring, og  

 hvis kursværdi er lavere end den pålydende værdi, skal ved opgørelsen af  

 tabet medregnes efter den pålydende værdi.
Et skønnet kurstab på pantebreve,  

 der er modtaget i forbindelse med f.eks. en frivillig akkord eller  

 gældssanering, giver således ikke mulighed for momsmæssig regulering.
Hvis en kreditor køber eller overtager pantebreve fra en skyldner, kan  

 disse medregnes til kursværdien i stedet for til den pålydende værdi, når det  

 konstaterede tab opgøres.
I disse tilfælde må pantebrevene ikke være udstedt  

 af skyldner til betaling af kreditors fordring.
Der kan derimod være tale om  

 pantebreve, som skyldneren er i besiddelse af som følge af salg af fast  

 ejendom, hvor en huskøber (tredjemand) har udstedt pantebrevene som led i køb  

 af skyldnerens faste ejendom.
G.1.6.5.1 Afskrivning af acontobeløb Alle løbende indbetalinger, der er modtaget fra debitorer før  

 betalingsstandsningen eller før gennemførelsen af en kreditorordning, skal  

 som udgangspunkt afskrives på den ældste del af fordringen.
 Foreligger der tilkendegivelser fra debitorerne eller en konkret aftale  

 mellem parterne om anden anvendelse af sådanne indbetalinger, f.eks. til  

 forlods nedbringelse af skyldige renter, vil denne fremgangsmåde kunne  

 godkendes.
 Foreligger der ikke sådanne tilkendegivelser eller aftale, vil kreditor  

 dog kunne bestemme over beløbets anvendelse på betingelse af, at der tages  

 behørig hensyntagen til debitorernes interesser.
 Vestre Landsret har ved dom af 3. oktober 1991 stadfæstet en  

 fogedretskendelse om, at indbetalinger fra debitor i forbindelse med  

 opgørelse af tab på debitorer i visse tilfælde forlods kan afskrives på  

 renter.
 Dommen fastslår, at ingen af momslovens bestemmelser angiver, hvordan  

 tabet skal opgøres for kreditor, og at spørgsmålet om, hvorvidt tilskrevne  

 renter forlods anses for betalt ved indbetalinger fra debitorer, derfor må  

 afgøres efter almindelige obligationsretlige regler.
Retten lagde til grund, at der ved indbetalingerne fra de tabsgivende  

 debitorer ikke forelå tilkendegivelser fra disse om, hvordan beløbene skulle  

 afskrives, ligesom der ikke forelå en aftale mellem kreditor og debitorerne  

 herom.
Bestemmelsesretten for så vidt angår beløbets anvendelse tilkommer  

 herefter fordringshaveren, dvs. kreditor, under behørig hensyntagen til  

 debitorernes interesser.
 Retten lagde ved afgørelsen vægt på, at det er branchekutyme, at  

 kreditrenter forfalder og betales forud for anden gæld, og at dette også var  

 i debitors interesse, jf. ligningslovens § 7, stk. 5.
 Anvendelse af indbetalingerne skal således være i debitorernes interesse.  

 Told-Skat vil kunne acceptere en påtegning på fakturaer eller kontoudtog om  

 fordeling, hvis debitor ikke har indvendinger.
 Det vil ud over nævnte påtegning være en forudsætning, at en sådan  

 fremgangsmåde er i overensstemmelse med sædvane inden for den pågældende  

 branche, og at kreditors regnskabssystem er tilrettelagt således, at den  

 anvendte fremgangsmåde kan dokumenteres.
 Hver enkelt indbetaling til en virksomhed skal afskrives løbende på  

 indbetalingstidspunkterne på de saldi, der på dette tidspunkt foreligger.  

 Indbetalinger vil således kun kunne afskrives forlods på de renter, der var  

 tilskrevet på de enkelte indbetalingstidspunkter, og ikke på senere  

 tilskrevne renter.
G.1.6.5.2 Punktafgiftspligtige varer Leverandører af punktafgiftspligtige varer kan ved opgørelsen af  

 momsgrundlaget se bort fra den del af dividenden på anmeldte fordringer i et  

 konkursbo, som opnås efter konkurslovens § 96, dvs. det punktafgiftsbeløb,  

 der er anmeldt som privilegeret krav, jf. § 27, stk. 6, sidste led.
 En punktafgiftsregistreret vareleverandør, der anmelder den del af et  

 varetilgodehavende, der udgør punktafgiften, som privilegeret krav i  

 skyldnerens bo i henhold til konkurslovens § 96, kan undlade at anmelde den  

 hertil svarende moms som (simpelt) krav i boet.
Leverandøren vil herefter kunne reducere momsgrundlaget med det anmeldte  

 punktafgiftskrav i den momsperiode, i hvilken punktafgiftskravet er anerkendt  

 af boet - uden hensyn til størrelsen af den senere modtagne dividende på det  

 privilegerede krav.
Eller leverandøren kan foretage fradrag i salgsmomsen,  

 hvis momsen ved leveringen er beregnet med en anden momssats end den, der var  

 gældende på reguleringstidspunktet.
 Med hensyn til den øvrige del af varetilgodehavendet, dvs. varepris ekskl.  

 punktafgift, og den hertil svarende moms, der anmeldes i boet som simpelt  

 krav, forholdes der efter de almindeligt gældende regler for regulering af  

 tab på udestående fordringer.
I tilfælde af, at momsen af det punktafgiftsbeløb, der er anmeldt som  

 privilegeret krav, alligevel anmeldes i boet af leverandøren som simpelt  

 krav, kan tabet i henhold til § 27, stk. 6, opgøres efter samme regler som  

 anført ovenfor.
Den opnåede dividende på denne del af fordringen skal  

 imidlertid fuldt ud afregnes til statskassen, dvs. tillægges salgsmoms i den  

 periode, i hvilken dividende modtages.
 Det bemærkes, at sidstnævnte skal ses i lyset af, at virksomheden ellers  

 ville opnå en bedre dækning af sit simple krav på selve varetilgodehavendet,  

 dvs. på varepris ekskl. punktafgifter, end de øvrige kreditorer.
G.2 Leverancer mod betaling i andet end penge Medens § 27 omhandler beregningen af momsgrundlaget i de tilfælde, hvor en  

 momspligtig leverance betales i penge, omhandler § 28 de tilfælde, hvor  

 momsen ikke kan beregnes af et bestemt beløb.
Det kan f.eks. skyldes, at  

 leverancen betales med andre varer eller ydelser, eller at indehaveren af  

 virksomheden udtager varer fra virksomhedens lager til formål, der er  

 virksomheden uvedkommende.
I disse tilfælde må der fastsættes et beløb, som  

 momsen kan beregnes af. § 28 handler om, hvordan man finder frem til dette  

 beløb.
G.2.1 Udtagning af varer og ydelser - § 28, stk. 1 Hvis der udtages varer eller ydelser fra en registreret virksomhed til  

 formål, der er virksomheden uvedkommende, f.eks. til indehaverens eget brug  

 eller til brug for personalet, skal der betales moms.
De nærmere regler for  

 momspligten ved udtagning er fastsat i lovens § 5, stk. 1 - 3, der er  

 beskrevet i D.4.
§ 28, stk. 1, fastsætter, at i de tilfælde, hvor der sker udtagning efter  

 § 5, stk. 1 - 3, skal momsen beregnes af et beløb, der svarer til  

 indkøbsprisen eller til fremstillingsprisen for de pågældende varer eller  

 ydelser.
Selve momsen af indkøbs- eller fremstillingsprisen skal ikke indgå i  

 momsgrundlaget, men det skal derimod de told og afgifter, der er nævnt i §  

 27, stk. 2, nr. 1.
 Ved vurderingen af, om fastsættelsen af indkøbs- eller fremstillingsprisen  

 er sket korrekt, vil der i praksis blive lagt vægt på, hvilket beløb  

 ligningsmyndigheden har ansat en given udtagning til.
 Momsberegningen skal foretages på det tidspunkt, hvor udtagningen sker.
 Anvender en virksomhed egne varer og ydelser til byggeri m.v., og skal  

 virksomheden beregne moms efter lovens § 5, stk. 4, eller efter §§ 6 og 7,  

 skal momsen ikke beregnes af indkøbs- eller fremstillingsprisen, men derimod  

 som beskrevet i § 28, stk. 3, se G.2.3.
 Har virksomheden selv indført de udtagne varer fra lande uden for EU,  

 beregnes momsen af en værdi, der er fastsat efter reglerne i § 32, stk. 1, se  

 G.8.1.
 Skatteministeren har i § 29, stk. 2, endvidere hjemmel til at fastsætte  

 standardbeløb for udtagning, der gælder for grupper af virksomheder, se G.4.
G.2.2 Byttehandel - § 28, stk. 2 Leveres varer eller ydelser helt eller delvist mod anden betaling end  

 penge (byttehandel), skal momsen beregnes af et beløb, der svarer til den  

 pris, som den pågældende vare eller ydelse normalt sælges til.
 Findes der ikke en sådan sædvanlig salgspris, skal momsen beregnes af en  

 kalkuleret salgspris, der skal omfatte samtlige de omkostninger og den  

 avance, der almindeligvis indgår i den pågældende leverance.
Som eksempel kan nævnes mosterier, der modtager æbler som hel eller delvis  

 betaling for levering af æblemost, såkaldt "lønmost".  

 Momsgrundlaget for mosteriets leverance er virksomhedens almindelige  

 salgspris ved salg af æblemost.
Denne pris kan fastsættes til virksomhedens  

 listepris uden rabatfradrag ved salg til detailhandlere, dvs. den pris, som  

 enhver detailhandler vil kunne købe varen til med henblik på videresalg.
G.2.3 Byggevirksomhed - § 28, stk. 3 Efter § 5, stk. 4, skal virksomheder betale moms, hvis de udtager varer og  

 ydelser til byggeri m.v., der ikke vedrører den registrerede virksomheds  

 leverancer.
Det samme gælder, hvis momspligtige personer for egen regning  

 opfører bygninger til salg eller udlejning eller til virksomheden eller  

 virksomhedens indehavers brug under de omstændigheder, der er nævnt §§ 6 og  

 7, se D.5.
Er betingelserne for momspligt opfyldt, skal momsgrundlaget fastsættes på  

 samme måde, som gælder for byttehandel efter § 28, stk. 2. Det betyder, at  

 momsen skal beregnes af et beløb, der svarer til virksomhedens almindelige  

 salgspris for den pågældende leverance.
Findes en sådan almindelig salgspris  

 ikke, skal momsen beregnes af en kalkuleret salgspris, der omfatter samtlige  

 de omkostninger og den avance, der i almindelighed indgår i momsgrundlaget  

 for varer og ydelser af den pågældende art.
 Hvis der ikke var fastsat en særlig bestemmelse om, hvordan momsgrundlaget  

 skulle fastsættes ved byggeri for egen regning, ville f.eks. en  

 bygningshåndværker, der opfører byggeri til eget brug, til salg eller  

 udlejning skulle beregne moms af indkøbs- eller fremstillingsprisen efter §  

 28, stk. 1. Dette ville indebære en fordel i forhold til byggeri, hvor  

 bygherren ikke selv er bygningshåndværker.
Fastsættelsen af en "almindelig salgspris" kan volde problemer,  

 hvis virksomheden ikke i øvrigt har afsætning af tilsvarende byggerier til  

 fremmede.
Der må her foretages en konkret vurdering af den enkelte  

 virksomheds forhold og eventuelt en sammenligning med øvrigt byggeri af  

 tilsvarende karakter i det pågældende område.
I kalkulationen skal der være  

 plads til samtlige omkostninger og sædvanlig avance for dét arbejde,  

 inkl. materialer, der skal beregnes moms af.
Der skal således også være plads  

 til et salær til bygherren.
 Der skal også betales moms efter en beregnet salgspris, selv om det viser  

 sig, at et byggeri vil blive solgt med tab.
 For prøvehuse, som et byggeselskab har opført for egen regning på egne  

 grunde skal momsgrundlaget fastsættes på grundlag af byggeselskabets  

 prislister for salg af tilsvarende huse, se TfS 1991.478.
 Byggemodning af egne grunde anses for opførelse, og momsgrundlaget skal  

 derfor fastsættes efter § 28, stk. 3, dvs. til den almindelige salgspris  

 eller en kalkuleret salgspris.
G.2.3.1 Byggeri for fremmed regning Opfører en virksomhed byggeri for fremmed regning, skal der beregnes moms  

 på sædvanlig vis, dvs. af den almindelige og samlede pris for entreprisen.  

 Momsgrundlaget skal også indeholde betaling for ydelser, der isoleret set  

 ville være momsfrie, se UfR 1970.813 H, der er omtalt i G.1.1.
 Hvis en del af vederlaget ydes i form af private pantebreve, er  

 momsgrundlaget den almindelig salgspris, eventuelt en kalkuleret salgspris.  

 Kursen på pantebrevet påvirker således ikke det grundlag, der skal beregnes  

 moms af.
Udregningsvederlag ved licitation skal medregnes i momsgrundlaget for den  

 pågældende entreprise af den tilbudsgiver, hvis tilbud antages.
Dette gælder,  

 uanset om udregningsvederlaget er indregnet i tilbudssummen eller betales  

 direkte af bygherren til den pågældende udbyder af licitationen.
 Beløb, der opkræves af bygherren som kompensation i de tilfælde, hvor  

 virksomheden uden egen skyld er blevet forsinket med udførelsen af sin  

 entreprise, skal medregnes i momsgrundlaget.
 Told- og Skattestyrelsen har udgivet vejledningen: Om byggemoms, 1994, der  

 kan rekvireres ved henvendelse til den lokale told- og skatteregion.
G.2.4 Udtagning af driftsmidler - § 28, stk. 4 I henhold til § 8, stk. 2, skal der betales moms, når der udtages  

 driftsmidler til formål, der er virksomheden uvedkommende.
Der skal dog kun  

 betales moms, hvis der var fuld eller delvis fradragsret ved købet, se  

 nærmere den nævnte bestemmelse og D.6.3.
 Hvis udtagningen er momspligtig efter § 8, stk. 2, skal momsgrundlaget  

 fastsættes på samme måde som gælder ved udtagning af varer og ydelser, dvs.  

 at momsen skal beregnes af indkøbs- eller fremstillingsprisen som i § 28,  

 stk. 1.
Reduktion Ved udtagning af driftsmidler, der er undergivet værdiforringelse, skal  

 momsgrundlaget reduceres med 20 pct. for hvert påbegyndt regnskabsår efter  

 anskaffelses- eller fremstillingstidspunktet.
 Grunden til reduktionen er, at momsgrundlaget ville blive for højt i  

 forhold til den værdi, som ejeren udtog driftsmidlerne til, hvis  

 indkøbsprisen blev lagt til grund uden reduktion ved overgangen til  

 ikke-fradragsberettiget anvendelse.
 Inden den 1. juli 1994 skete reduktionen med 20 pct. for hvert fulde år -  

 og ikke for hvert regnskabsår.
G.3 Interessefællesskab - § 29, stk. 1 Hvis der mellem sælger og køber består et interessefællesskab, f.eks. på  

 den måde, at den ene har en økonomisk interesse i den anden parts virksomhed  

 eller ejendom, kan momsgrundlaget fastsættes på den måde, der er angivet for  

 byttehandler i § 28, stk. 2, dvs. til virksomhedens almindelige salgspris,  

 subsidiært en kalkuleret salgspris.
 Bestemmelsen giver mulighed for at ændre en aftalt pris mellem  

 interesse-forbundne parter i de tilfælde, hvor det må antages, at den aftalte  

 pris ikke svarer til den pris, som en udenforstående tredjemand skal betale  

 for varen eller ydelsen.
Bestemmelsen har blandt andet være anvendt i situationer, hvor  

 campingpladser eller havnepladser kun udlejes til medlemmer af en forening  

 eller til personer, der har indskudt et beløb i virksomheden.
I TfS 1988.87  

 har Østre Landsret således ændret et aftalt vederlag for leje af havneplads  

 til en kalkuleret pris.
G.4 Standardsatser - § 29, stk. 2 Skatteministeren er bemyndiget til at bestemme, at varer og ydelser, der  

 udtages til formål, der er virksomheden uvedkommende, skal momsberigtiges  

 efter standardbeløb.
 Tilsvarende bemyndigelse gælder for udstedelse af standardsatser i de  

 tilfælde, hvor momsgrundlaget skal opgøres ud fra en kalkulation.
 Bemyndigelserne er udnyttet i momsbekendtgørelsen, hvor der i §§ 14-16 er  

 åbnet mulighed for, at landbrugs- og restaurationsvirksomheder, der udtager  

 produkter til f.eks. personalets forbrug, kan beregne momsen ud fra de  

 satsbeløb, som Ligningsrådet har fastsat for det pågældende år.
 Ligningsrådet har således fastsat satser for blandt andet landbrugere og  

 handlendes forbrug af egne varer, se TSCIR 1995 - 1 af 12. januar 1995, der  

 er offentliggjort i TfS 1995.88. De momspligtige værdier for øl og  

 mineralvand, der udleveres gratis til medarbejdere ved bryggerier, er  

 offentliggjort i TfS 1995.382.
 Som momsbekendtgørelsen er formuleret kan den enkelte virksomhed vælge, om  

 den vil anvende Ligningsrådets satser eller beregne momsen på den måde, der  

 er fastsat i § 28.
G.5 Biludlejning og køreskoler - § 30, stk. 1 og 2 Efter denne bestemmelse kan udlejningsvirksomheder og køreskoler  

 momsberigtige biler, der har været anvendt til udlejning eller  

 køreundervisning, på et reduceret grundlag, når de udtages til ejerens  

 private brug eller sælges.
Bestemmelsen omfatter kun biler, der skal registreres efter lov om  

 regi-streringsafgift.
Udenfor falder biler, der ikke skal registreres, f.eks.  

 biler, der anvendes til motorcross, stockcar o.lign.
Det reducerede grundlag udgør et beløb, der svarer til grundlaget ved  

 køretøjets første momsberigtigelse her i landet.
Fra dette beløb skal der  

 trækkes et beløb, der forholdsmæssigt udgør dette grundlags andel af det  

 samlede værditab på køretøjet.
 Herved undgår man at betale moms af registreringsafgiften, som indgår i  

 køretøjets samlede salgspris, og som ikke bliver momset ved salg af nye  

 køretøjer.
I følge bemærkningerne til bestemmelsen nedskrives momsgrundlaget  

 forholdsmæssigt i forhold til værditabet på køretøjet.
Hvis momsgrundlaget  

 udgjorde 35 pct. af køretøjets oprindelige salgspris, udgør det reducerede  

 grundlag også 35 pct. af videresalgsprisen.
 Momsen af det reducerede momsgrundlag kan findes gennem følgende  

 beregningsmodel:
Moms = moms ved køb x (salgspris / købspris) Moms ved købet er den moms, der er beregnet af bilens momsgrundlag, ekskl.  

 registreringsafgift.
 Salgsprisen er den aftalte pris, som opnås ved afsætning af bilen her i  

 landet.
 Købsprisen ved køretøjets første momsberigtigelse her i landet udgør for  

 indregistrerede køretøjer nyvognsværdien, hvorimod grundlaget for  

 importerede, brugte biler er vurderingsprisen.
Hvis bilen er købt, inden momssatsen blev ændret til 25 pct., skal der  

 tages højde for forskellen i momssatsen.
Dette gøres ved at opstille en brøk  

 med den nugældende momssats i tælleren og den momssats, som var gældende ved  

 købet, i nævneren.
Hvis momssatsen ved købet var 22 pct., skal momsbeløbet  

 ganges med brøken 25/22.
For biler, hvor der er betalt moms her i landet, men hvor køretøjet ikke  

 er indregistreret i Danmark, fordi køretøjet anvendes i udlandet af f.eks.  

 valutaudlændinge, vil købsprisen være lig med nyvognsprisen.
På denne måde  

 vil momsen procentmæssigt udgøre det samme af købsprisen, ekskl.  

 registreringsafgift, som af salgsprisen.
 Hvis momsen bliver beregnet efter de disse særlige regler, må den udstedte  

 faktura ikke indeholde momsbeløbets størrelse eller være udformet på en sådan  

 måde, at momsbeløbet kan udregnes, jf. § 30, stk. 2. På denne måde sikres  

 det, at en registreret virksomhed ikke opnår ret til at fradrage momsbeløbet  

 ved køb af den brugt bil.
Bestemmelsen gælder kun for køreskoler og biludlejningsvirksomheder.
Ved  

 salg af andre brugte biler kan momsen enten beregnes efter de almindelig  

 regler eller på den måde, der er beskrevet i § 71, se R.5.
G.6 Salg af egne kunstgenstande - § 30, stk. 3 Kunstnere og kunstneres arvinger kan ved førstegangssalg af kunstneres  

 egne værker momsberigtige værkerne på et reduceret grundlag, svarende til 20  

 pct. af momsgrundlaget.
 Er der ikke tale om førstegangssalg kan momsen for visse kunstgenstandes  

 vedkommende beregnes efter reglerne for brugte varer, se kapitel 17 og R.4 om  

 brugte varer.
G.7 Erhvervelser - § 31 Ved erhvervelse af varer fra andre EU-lande skal momsen beregnes af  

 vederlaget for varen.
Bestemmelserne i §§ 27, 28 og 29 finder også anvendelse ved erhvervelser.  

 Det betyder blandt andet, at afgifter efter andre love, f.eks. punktafgifter,  

 skal medregnes i grundlaget ved erhvervelsen.
Hvis punktafgiften ikke skal  

 betales ved modtagelsen af varen, men først ved videresalg, skal afgiften  

 først indgå i grundlaget ved videresalget.
Virksomheder, der skal beregne moms ved erhvervelse af varer fra andre  

 EU-lande, skal selv opgøre momsgrundlaget for de modtagne varer og beregne  

 momsbeløbet.
Da momsgrundlaget er lig med vederlaget for varen, skal  

 fakturaprisen normalt lægges til grund ved beregningen.
Er fakturabeløbet angivet i fremmed valuta, skal beløbet omregnes til  

 danske kroner ved bogføringen.
Som omregningskurs anvendes valutakursen på  

 leveringstidspunktet.
I stedet for dagskursen kan anvendes en periodisk kurs,  

 der gælder for en periode på højst 1 måned.
Den periodiske kurs skal være  

 baseret på faktiske dagskurser, jf. § 74 i momsbekendtgørelsen.
Pligten til at beregne moms gælder også ved overførsel af varer til en  

 filial el.lign. her i landet.
I sådanne tilfælde fastsættes momsgrundlaget  

 til varernes almindelig salgspris eller en kalkuleret salgspris efter § 28,  

 stk. 2, jf. § 29, stk. 1.
G.8 Indførsel af varer fra lande uden for EU G.8.1 Indførsel - § 32, stk. 1 Grundlaget for beregning af den såkaldte importmoms er varernes toldværdi  

 og andre afgifter, der er foranlediget af indførslen, bortset fra selve  

 importmomsen.
Tolden skal således altid medregnes i grundlaget.
Punktafgifter  

 indgår kun i det omfang, de efter den pågældende afgiftslov skal betales ved  

 indførslen.
I de fleste tilfælde vil fakturaværdien blive lagt til grund ved  

 fastsættelse af toldværdien.
 I grundlaget skal desuden medregnes de forsendelses- og  

 forsikringsomkostninger, der påløber indtil varernes første bestemmelsessted  

 her i landet.
Ved "første bestemmelsessted" forstås det sted, der er angivet i  

 fragtbrevet, eller i ethvert andet transportdokument, som bringer varerne her  

 til landet.
I mangel af en sådan angivelse antages det første  

 bestemmelsessted at være det sted, hvor varerne omlades første gang her i  

 landet.
Særlige ordninger For varer, der er omfattet af EU's markedsordninger for landbrugsvarer,  

 frugt- og gartneriprodukter m.v., og som ved indførslen lægges på oplag for  

 landbrugsvarer, beregnes momsen på grundlag af toldværdien tillagt eventuel  

 told.
Når varerne første gang fraføres oplaget mod betaling af  

 landbrugselement og af udlignings- og tillægsafgift, beregnes momsen kun af  

 de nævnte afgifter.
 Ved indførsel af landbrugsvarer i andre tilfælde beregnes momsen på  

 grundlag af toldværdien, tillagt eventuel told.
G.8.2 Indførsel af kunstgenstande m.v. - § 32, stk. 2 Ved indførsel af kunstgenstande, samlerobjekter og antikviteter er  

 moms-grundlaget 20 pct. af det grundlag, som gælder for anden indførsel af  

 varer fra lande uden for EU.
 De kunstgenstande m.v., der er omfattet af denne særlige beregningsmåde,  

 er udtømmende opregnet i lovens § 69, stk. 4-6. Det særlige  

 beregningsgrundlag skyldes de særlige regler der i øvrigt gælder for handel  

 med brugte varer efter kapitel 17 (§§ 69-71), se R.4.
G.8.3 Genindførsel - § 32, stk. 3 Varer, som midlertidigt har været udført til steder uden for EU, og som  

 genindføres efter reparation, forarbejdning, tilpasning, omdannelse eller  

 bearbejdning, kan tillades momsberigtiget alene af de omkostninger, der er  

 medgået til den foretagne bearbejdning.
 I de medgåede omkostningerne kan f.eks. være forsendelses- og  

 forsikringsudgifter og told og afgifter, der skal betales i forbindelse med  

 ud- og indførslen.
 Bestemmelsen kan anvendes ved genindførsel af varer, der har været  

 forarbejdet efter proceduren for passiv forædling eller proceduren for  

 standardombytning efter en toldbevilling.
 I andre tilfælde, f.eks. ved genindførsel af toldfri varer efter  

 forarbejdning m.v. uden for EU, kan momsen også beregnes af omkostningerne,  

 men på betingelse af, at:
 -der afleveres en udførselsangivelse (enhedsdokumentets blad 2), som  

 indeholder oplysninger om varernes værdi og oplysninger til brug for varernes  

 senere identifikation.
-varerne genindføres inden 1 år efter udførslen.
Den frist kan dog  

 forlænges i særlige tilfælde.
Varerne skal være udført af den person eller  

 virksomhed, som genindfører dem.
Ved genindførslen skal fremlægges  

 dokumentation for den tidligere udførsel.
Endvidere skal der afgives  

 erklæring om, at varerne er identiske eller ækvivalente med de udførte varer.
 Som dokumentation kan anvendes eksemplar 8 af enhedsdokumentet, et  

 handelsdokument eller andre sædvanlige forretningsdokumenter, f.eks. ordre,  

 faktura, transportdokument etc.
 Ved ækvivalente varer forstås varer, der hører under samme varekode i EU's  

 kombinerede nomenklatur, dvs. de 8 første cifre i toldtariffens varekode), er  

 af samme handelsmæssige kvalitet og har de samme tekniske egenskaber.
 Hvis indførslen sker i delsendinger, fremlægges de pågældende  

 eksportdokumenter til afskrivning af de enkelte varepartier.
