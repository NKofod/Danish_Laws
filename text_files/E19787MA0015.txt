 Det er oplyst, at ejendomsadministration er undergivet fri næring, og at  

 aftaler om varetagelse af administrationen som hovedregel træffes mundtligt.  

 Administrators vederlag kan være aftalt som en procentdel af lejeindtægten  

 eller - navnlig for ejendomme med et større antal lejemål - som et bestemt  

 beløb pr lejemål.
 Det er endvidere oplyst, at en administrator normalt har følgende opgaver:  

 1. at føre regnskab over ejendommens indtægter og udgifter og eventuelt  

 udfærdige varme- og skatteregnskab for ejendommen.
 De sidstnævnte opgaver kan dog være overdraget målerservicefirmaer,  

 henholdsvis revisorer, 2. at stå for den løbende udlejning, udfærdige  

 lejekontrakter, opkræve lejen, sørge for rykning i tilfælde af manglende  

 betaling og tage skridt til fogedforretning, hvis påkrav ikke giver resultat.  

 Administrationsaftalen omfatter almindeligvis ikke egentlig formidling af  

 udlejning, såsom førstegangsudlejning af erhvervs- og boliglokaliteter i en  

 nyopført ejendom, hvilke opgaver sædvanligvis overlades til en  

 ejendomsmægler, 3. at drage omsorg for, at reparations- og  

 vedligeholdelsesarbejder udføres på ejendommen, samt for betaling heraf, at  

 betale regninger vedrørende skatter, brændsel, vand, elektricitet mv.
 Administrator forestår endvidere ansættelse og afskedigelse samt betaling  

 af vicevært, varmemester m fl samt træffer mere væsentlige dispositioner  

 vedrørende ejendommens renholdelse, 4. at tage initiativ til drøftelse med  

 ejeren om iværksættelse af brandsikring, isolering mv, når lovgivningen  

 kræver sådanne arbejder udført, eller når der er mulighed for offentlige  

 tilskud til sådanne arbejder, samt tage skridt til drøftelser om eventuel  

 modernisering mv af ejendommen, 5. at tage skridt til beregning af  

 lejeforhøjelser (både til erhvervs- og boligformål) samt varsle forhøjelserne  

 over for lejerne, og 6. at forhandle med huslejenævn og andre offentlige  

 myndigheder og - for advokaters vedkommende - føre boligretssager mv for  

 domstolene.
 Det aftalte honorar for administrationen dækker normalt udførelsen af de  

 mest almindelige af de under punkterne 1, 2 og 3 anførte opgaver, hvorimod de  

 ekstraordinære opgaver under punkterne 4 og 5 samt fogedforretningerne under  

 punkt 2 og retssagerne under punkt 6 som hovedregel honoreres særskilt,  

 uanset om opgaverne i øvrigt er omfattet af administrationsaftalen mellem  

 administrator og ejer.
 Der er truffet afgørelse om, at anvendelsen af undtagelsesbestemmelsen i §  

 2, stk 3, punkt h, 1. pkt. (om afgiftsfritagelse for ejendomsadministration)  

 principielt må forudsætte, at der foreligger en aftale mellem parterne om, at  

 administrator skal varetage den løbende ejendomsadministration, og at denne  

 aftale i al væsentlighed skal omfatte udførelsen af de under punkt 1, 2 og 3  

 anførte opgaver.
 De opgaver, der herefter vil kunne henføres til undtagelsesbestemmelsen,  

 er begrænset til de under punkterne 1-6 anførte, som normalt udføres af  

 administrator, når der foreligger en aftale om varetagelse af den løbende  

 administration af en ejendom, og som omfattes af det aftalte honorar.
 De specielle opgaver, der honoreres særskilt, f eks fogedsager og  

 retssager mv, vil ikke kunne henføres til undtagelsesbestemmelsen.
 Der er endvidere truffet afgørelse om, at administrationen af fast ejendom  

 for ejerlejlighedsforeninger, herunder andelsboligforeninger, er omfattet af  

 undtagelsesbestemmelsen i samme omfang og på samme betingelser som nævnt  

 ovenfor.
 Se også Mn.668, Mn.792, Mn.829, Mn.844 og Mn.964.
