Fremsat den 19. november 2020 af Alex Vanopslagh (LA), Henrik Dahl (LA) og Ole Birk Olesen (LA) Forslag til folketingsbeslutning om fuld momsafløftning af erhvervsmæssige restaurationsbesøg Folketinget pålægger regeringen at fremsætte lovforslag inden udgangen af 2020, der indfører fuld fradragsret for momsen på erhvervsmæssige restaurationsbesøg.
Bemærkninger til forslaget Formålet med forslaget er at sikre, at Danmark kommer så godt økonomisk igennem coronakrisen som muligt.
Det kræver efter forslagsstillernes opfattelse, at man sætter målrettet ind i forhold til de brancher, der rammes hårdest af det økonomiske tilbageslag.
I et almindeligt konjunkturtilbageslag har tiltag rettet mod byggeriet historisk haft høj prioritet, fordi byggebranchen generelt er blandt de allermest konjunkturfølsomme erhverv.
Man ser ofte et billede, hvor byggebeskæftigelsen rammes først og hårdest.
Det er ikke tilfældet i den nuværende situation, hvor helt andre erhverv er mest udsatte.
Det nuværende tilbageslag er ekstremt asymmetrisk, hvor flere brancher rammes hårdt af coronarestriktionerne, imens andre brancher slet ikke er påvirket.
Denne asymmetri er ulig situationen ved et almindeligt økonomisk tilbageslag.
I den nuværende situation er det især turismebranchen, beslægtede brancher og en række forskellige serviceerhverv, som rammes hårdest af følgerne af coronapandemien og de restriktioner, som er sat i værk for at bekæmpe dennes udbredelse.
Og så selvfølgelig minkbranchen, som er tvangslukket.
En række af de lukkede brancher kan ikke hjælpes tilbage på fode på den korte bane.
Det er svært at forestille sig danske politiske tiltag, som skulle sikre turismeerhvervene en aktivitet som før coronaens indtog.
Men i forhold til restaurationsbranchen, som også er uforholdsmæssigt hårdt ramt, kan man iværksætte tiltag, som vil hjælpe erhvervet tilbage.
Efter forslagsstillernes opfattelse vil en fuld momsafløftning på erhvervsmæssige restaurationsbesøg være en stor håndsrækning til et erhverv, som er rigtig hårdt presset.
Forslagsstillerne finder i øvrigt, at den nuværende momsafløftning på 25 pct. er ulogisk.
Både overnatning og bespisning er udgifter, der i nogle erhverv er en uundgåelig følge af erhvervets udførelse.
Udgifter forbundet med bespisning bør derfor ikke betragtes som et privat forbrug, men som erhvervsmæssige udgifter på linje med alle andre erhvervsmæssige udgifter.
Forslaget forventes ifølge besvarelsen af SAU alm. del  spørgsmål 318 (folketingsåret 2017-18) at koste ca. 3 mia. kr. efter tilbageløb og adfærd.
Denne omkostning foreslås finansieret inden for råderummet.
Skriftlig fremsættelse Alex Vanopslagh (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fuld momsafløftning af erhvervsmæssige restaurationsbesøg.
(Beslutningsforslag nr.
B 93) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
