Betænkning afgivet af Social- og Indenrigsudvalget den 12. december 2019 Betænkning over Forslag til lov om ændring af lov om social service (Ændring af reguleringsbestemmelse vedrørende ydelsesloftet for tabt arbejdsfortjeneste) [af social- og indenrigsministeren (Astrid Krag)]:
1. Ændringsforslag Social- og indenrigsministeren har stillet 1 ændringsforslag til lovforslaget.
2. Indstillinger Udvalget indstiller lovforslaget til vedtagelse med det stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 2 Af social- og indenrigsministeren, tiltrådt af udvalget:
 1) I stk. 3 indsættes efter »udbetalt«: »hjælp til dækning af«, og »bekendtgørelse nr. 1096 af 21. september 2010 af lov om social service« ændres til: »lov om social service, jf. lovbekendtgørelse nr. 1096 af 21. september 2010«.
[Lovteknisk præcisering] Bemærkninger Til nr. 1 Det fremgår af § 42, stk. 1, 1. pkt., i lov om social service, jf. lovbekendtgørelse nr. 798 af 7. august 2019 med senere ændringer (herefter serviceloven), at kommunalbestyrelsen skal yde hjælp til dækning af tabt arbejdsfortjeneste til personer, der i hjemmet forsørger et barn under 18 år med betydelig og varigt nedsat fysisk eller psykisk funktionsevne eller indgribende kronisk eller langvarig lidelse.
I lovforslagets § 2, stk. 3, er der bl.a. skrevet følgende: ». . . for personer, der har fået udbetalt tabt arbejdsfortjeneste efter § 42 i lov om social service i løbet af 2020, fastsættes ydelsen efter reglerne herfor i bekendtgørelse nr. 1096 af 21. september 2010 af lov om social service.« Da der efter § 42, stk. 1, i serviceloven er tale om »hjælp til dækning af tabt arbejdsfortjeneste«, bør den del af lovteksten i lovforslagets § 2, stk. 3, der vedrører »udbetalt tabt arbejdsfortjeneste« præciseres, sådan at sprogbrugen er den samme som i § 42, stk. 1, 1. pkt., i serviceloven.
Det foreslås derfor, at denne del af lovteksten præciseres.
I lovforslagets § 2, stk. 3, er der i den nævnte del af lovteksten endvidere en henvisning til bekendtgørelse nr. 1096 af 21. september 2010 af lov om social service.
Dette er dog ikke den sædvanlige lovtekniske måde, hvorpå der henvises til en bekendtgørelse af en lov.
Det foreslås derfor, at henvisningen affattes lovteknisk korrekt, sådan at der henvises til »reglerne herfor i lov om social service, jf. lovbekendtgørelse nr. 1096 af 21. september 2010.« Der er alene tale om lovtekniske præciseringer af lovforslagets § 2, stk. 3, uden materielt indhold.
4. Udvalgsarbejdet Lovforslaget blev fremsat den 20. november 2019 og var til 1. behandling den 29. november 2019. Lovforslaget blev efter 1. behandling henvist til behandling i Social- og Indenrigsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og social- og indenrigsministeren sendte den 1. november 2019 dette udkast til udvalget, jf.
SOU alm. del  bilag 89. Den 25. november 2019 sendte social- og indenrigsministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 2 spørgsmål til social- og indenrigsministeren til skriftlig besvarelse, hvoraf ministeren har besvaret spørgsmål nr. 1. Spørgsmål nr. 2 forventes besvaret inden 2. behandling.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Rasmus Helveg Petersen (RV) Kathrine Olldag (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Jette Gottlieb (EL) Jakob Sølvhøj (EL) Torsten Gejl (ALT) Sophie Løhde (V) Anni Matthiesen (V) Karen Ellemann (V) Marlene Ambo-Rasmussen (V) Hans Andersen (V) Stén Knuth (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Brigitte Klintskov Jerkel (KF) Per Larsen (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
