 Der var rejst spørgsmål om, hvorvidt der skulle svares afgift i  

 forbindelse med en gårdejers eget murer- og tømrerarbejde ved opførelsen af  

 et parcelhus til egen bolig.
Det var oplyst, at den pågældende inden for perioden 1972-79 havde opført  

 og solgt 5 huse, bygget på egne grunde.
I tiden 1978-79 havde han yderligere  

 opført det omhandlede parcelhus til bolig for sig selv.
Det var tillige  

 oplyst, at han ved opførelsen af de 2 første huse havde udført murerarbejdet  

 og ved opførelsen af de øvrige huse havde udført såvel murer- som  

 tømrerarbejdet sammen med en lønansat arbejdsmand.
 Toldvæsenet havde derfor anset den omhandlede aktivitet som  

 byggevirksomhed - uanset at hans erhverv i øvrigt var landbrugsvirksomhed -  

 og havde som følge heraf gjort gældende, at der skulle ske  

 afgiftsberigtigelse af indehaverens personlige arbejde, fordi det faldt ind  

 under de fagområder, som byggevirksomheden normalt beskæftigede sig med.
 Den pågældende landmand havde gjort gældende, at han var ufaglært  

 selvbygger, at han i de sidste 25 år havde været selvstændig inden for  

 landbruget, og at han derfor ikke fandt, at byggearbejde faldt ind under hans  

 normale arbejds- og fagområde.
 Nævnet anså den pågældende som (også) værende beskæftiget med  

 byggevirksomhed, hvorved han i relation til byggeriet af egen bolig blev  

 omfattet af merværdiafgiftslovens § 11, stk 1. Faguddannelsen som sådan havde  

 derfor inden for momssystemet ingen særlig betydning for afgiftsberigtigelse  

 af eget arbejde, når det lå fast, at indehaveren af virksomheden rent faktisk  

 udførte murer- og tømrerarbejdet i såvel de huse, der blev solgt, som i huset  

 til eget brug.
 Afgiftsberigtigelsen af eget arbejde skulle ske efter salgsprisprincippet,  

 jf lovens § 8, stk 3.
 Se også Højesterets dom af 27. januar 1988.
