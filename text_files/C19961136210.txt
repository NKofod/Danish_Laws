Som anført i Skarrildhusberetningerne for 1991 og 1993 og i  

 Civilretsdirektoratets skrivelse til bl.a. samtlige statsamter og Københavns  

 Overpræsidium af 12. oktober 1995 gælder der i forbindelse med godkendelse af  

 visse udenlandske skilsmissedokumenter og dødsattester et krav om  

 legalisering.
Herved forstås efter Civilretsdirektoratets opfattelse, at  

 udstederens signatur og kompetence bekræftes af det overordnede  

 fagministerium (ved dommeres underskrift ofte det pågældende lands  

 justitsministerium), hvis signatur igen bekræftes af landets  

 udenrigsministerium, således at den danske repræsentation i det pågældende  

 land til sidst kan bekræfte den udenrigsministerielle signatur.
 For så vidt angår tyrkiske dokumenter har der siden efteråret 1994 (jf.  

 cirkulærskrivelse af 4. oktober 1994) gjaldt en særlig  

 legaliseringsprocedure, idet påtegningen "Asli Gibidir" fra den  

 udstedende myndighed efter omstændighederne har opfyldt  

 Civilretsdirektoratets krav til første led i legaliseringskæden.
 Efter aftale mellem Udenrigsministeriet, Udlændingestyrelsen og  

 Civilretsdirektoratet er der nu tilvejebragt grundlag for en ny og smidigere  

 legaliseringsprocedure for dokumenter fra Tyrkiet, idet Udlændingestyrelsens  

 udlændingeattache ved ambassaden i Ankara vil kunne foretage en  

 "ægthedsvurdering" af forelagte dokumenter.
 Civilretsdirektoratet skal således meddele, at tyrkiske dokumenter indtil  

 videre kan anses for ægte, hvis de i stedet for at være legaliserede er  

 blevet "ægthedsvurderet" af udlændingeattacheen på den danske  

 ambassade i Tyrkiet.
For så vidt angår iranske dokumenter har Den danske Ambassade i Iran  

 oplyst, at det ikke er muligt at få foretaget en legalisering på originale  

 iranske dokumenter.
På baggrund af de iranske regler kan et iransk dokument  

 anses for ægte, hvis det er ledsaget af en oversættelse, udfærdiget af en af  

 det iranske justitsministerium godkendt tolk, og denne oversættelse er  

 legaliseret.
 Civilretsdirektoratet skal herefter meddele, at det i sager om godkendelse  

 af iranske dokumenter kan lægges til grund, at et dokument uden egentlig  

 legalisering er ægte, hvis det er ledsaget af en oversættelse udfærdiget af  

 en oversætter, der er godkendt af det iranske justitsministerium, og såfremt  

 oversættelsen er legaliseret efter de almindelige regler.
