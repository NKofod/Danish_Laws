40 - 50 elektrikere ansat ved et skibsværft fortsatte efter  

 overenskomstindgrebet gældende fra 1. april 1985 de oprindeligt lovlige  

 arbejdsstandsninger til og med 10. april 1985. Den 11. april 1985 fik 5 af  

 elektrikerne meddelelse om, at der for tiden ikke var beskæftigelse til dem.  

 En af disse skaffede sig selv andet arbejde den 16. april 1985, mens de  

 resterende 4 senere på ny kom i arbejde på værftet.
Efter bevisførelsen  

 lagdes til grund, at værftet ved arbejdets genoptagelse den 11. april 1985  

 ikke havde mulighed for straks at beskæftige samtlige fremmødte elektrikere,  

 og værftet kunne ikke være forpligtet til at genansætte medarbejdere for at  

 lade dem afspadsere eller holde ferie.
Herefter frifandtes værftet for  

 påstanden om at have handlet overenskomststridigt.
Under denne sag har Landsorganisationen i Danmark for Dansk El-Forbund for  

 et antal medlemmer af dette forbund indklaget Dansk Arbejdsgiverforening for  

 Jernets Arbejdsgiverforening for Frederikshavn Værft A/S for Arbejdsretten  

 for overenskomstbrud.
Klagerne, der gør gældende, at den indklagede  

 virksomhed Frederikshavn Værft A/S den 11. april 1985 uden  

 driftsmæssigbegrundelse har undladt at tage 5 af forbundets medlemmer i  

 arbejde igen efter afslutningen af konflikten på arbejdsmarkedet i foråret  

 1985, har nedlagt følgende påstande:
 Indklagede, Frederikshavn Værft A/S, har handlet overenskomststridigt ved  

 ikke den 11. april 1985 at have genansat 5 medlemmer af Dansk El-Forbund.
 Indklagede, Jernets Arbejdsgiverforening, har gjort sig delagtig i  

 overenskomstbruddet ved ikke på fællesmødet den 18. april 1985 at pålægge  

 virksomheden at bringe det overenskomststridige forhold til ophør.
 Indklagede, Frederikshavn Værft A/S og Jernets Arbejdsgiverforening,  

 tilpligtes at betale en efter rettens skøn fastsat bod.
 Spørgsmålet om manglende betaling til de pågældende 5 medlemmer af  

 forbundet afgøres ad sædvanlig fagretlig vej.
 De indklagde har påstået frifindelse.
 Ifølge klagerne var et af de 5 medlemmer, Niels Richardt Sørensen,  

 fungerende tillidsmand den 11. april 1985.
 Sagens nærmere omstændigheder er efter det oplyste følgende:
Efter vedtagelsen af lov nr. 123 af 31. marts 1985 om fornyelse og  

 forlængelse af kollektive overenskomster og aftaler m.v., der trådte i kraft  

 mandag den 1. april 1985, fortsatte en stor del af de tidligere iværksatte  

 lovlige arbejdsstandsninger som overenskomststridige arbejdsnedlæggelser på  

 de virksomheder, herunder Frederikshavn Værft A/S, som havde været omfattet  

 af arbejdskonflikten.
Arbejdsnedlæggelserne på værftet blandt forbundets  

 medlemmer fortsatte til og med onsdag den 10. april 1985, der var anden  

 arbejdsdag efter påske.
Denne dag fik værftets ledelse meddelelse om, at  

 arbejdet ville blive genoptaget den følgende dag.
I overensstemmelse hermed  

 normaliseredes forholdene for elektrikernes vedkommende ved midnat natten  

 mellem den 10. og 11. april 1985. Af de på værftet beskæftigede 40-50  

 medlemmer af forbundet fik 5 imidlertid den 11. april 1985 at vide, at der af  

 driftsmæssige årsager ikke for tiden var beskæftigelse til dem.
Afvisningen af de pågældende medarbejdere gav anledning til, at der efter  

 klagernes begæring afholdtes fællesmøde den 18. april 1985, hvorunder man  

 gjorde gældende, at værftet havde handlet overenskomststridigt ved ikke at  

 beskæftige de pågældende siden den 11. april 1985, idet overenskomstlovens §  

 13, stk. 3, udtrykkeligt fastsatte, at fortrædigelser i anledning af udbrudte  

 konflikter ikke måtte finde sted.
Fællesmødet sluttede, uden at enighed kunne  

 opnås, idet man fra arbejdsgiverside fastholdt, at baggrunden for, at man  

 ikke havde kunnet beskæftige de pågældende, var driftsmæssige forhold.
Man  

 bestred i øvrigt, at der var en tillidsmand blandt de pågældende, og at der  

 forelå organisationsansvar, hvilket klagerne havde forbeholdt sig at gøre  

 gældende.
 Det er oplyst, at en af de 5 elektrikere selv skaffede sig andet arbejde  

 den 16. april 1985. De øvrige 4 elektrikere kom i arbejde på værftet  

 henholdsvis den 15. og 18. april og de to sidste den 13. maj 1985.
Det er endvidere oplyst, at værftets behov for elektrikere varierer en  

 del.
Ifølge indklagede havde værftet således i januar 1985 gennemsnitligt ca.  

 26 elektrikere beskæftiget.
Ved begyndelsen af den lovlige konflikt var  

 tallet ca. 44. For perioden efter konfliktens ophør har klagerne fremlagt en  

 opgørelse, der viser, at antallet af beskæftigede elektrikere indtil midten  

 af september 1985 var jævnt faldende fra 50 til 40, hvorefter tallet frem til  

 julen 1985 påny steg til 52. Tallene suppleres af oplysningerne i nogle af de  

 indklagede fremlagte reparationslister for værftets reparationsafdeling for  

 perioden fra den 11. marts til den 22. april 1985. Af listerne fremgår, at  

 arbejdsmængden i den pågældende periode har været præget såvel af aflysninger  

 som af hastigt aftalte reparationer.
Klagerne har endelig fremlagt en opgørelse over det antal  

 afspadseringspligtige overtimer, som værftets elektrikere havde til gode pr.  

 31. marts 1985. Af opgørelsen fremgår, at en af de i denne sag omhandlede  

 elektrikere havde 33 timer til gode, og at 6 af de elektrikere, som kom i  

 arbejde igen den 11. april 1985, havde et betydeligt antal  

 afspadseringspligtige overtimer til gode, varierende fra 23,5 timer til 87  

 timer.
Opgørelsen viser ifølge klagerne, at der ville have været  

 beskæftigelse til samtlige de medlemmer af forbundet, som gav møde den 11.  

 april 1985, såfremt værftet havde imødekommet ønsker om afspadsering og  

 afholdelse af ferie.
De indklagede har bestridt, at værftet kunne imødekomme  

 sådanne ønsker, allerede fordi det ville være ensbetydende med genansættelse  

 uden vished for, at der ville være arbejde til de pågældende ved afslutningen  

 af afspadseringen eller ferien.
 Under domsforhandlingen er der afgivet forklaring af elektriker Niels  

 Richardt Sørensen og værftets personalechef Oluf Vilhelm Petersen.
Niels Richardt Sørensen har forklaret, at han i foråret 1985 var  

 fungerende tillidsrepræsentant, fordi han var næstformand i klubben, og den  

 valgte tillidsrepræsentant var blevet syg, allerede inden konflikten begyndte  

 i slutningen af marts.
Det var ikke tillidsrepræsentanterne, men  

 forretningsudvalget, som den 10. april 1985 orienterede værftets ledelse om,  

 at arbejdet ville blive genoptaget.
Man skulle egentlig være begyndt denne  

 dag kl. 22, men arbejdet blev først genoptaget ved midnat natten mellem den  

 10. og 11. april 1985, da der blev givet møde af en enkelt elektriker.
Den  

 11. april kl. 7 mødte alle op, og der var stor forvirring.
De blev noteret op  

 af arbejdslederne. 5 af de fremmødte kunne imidlertid ikke finde deres  

 arbejdskort.
Da de henvendte sig på kontoret, fik de at vide, at værftet ikke  

 kunne beskæftige dem i øjeblikket, da der ikke var arbejde til dem.
Man  

 drøftede så mulighederne for afspadsering og ferie, men det blev sagt, at de  

 ikke kunne afspadsere eller holde ferie, da de ikke var tilknyttet værftet.  

 De kunne imidlertid heller ikke få en fyreseddel, hvilket blev afslået med  

 den begrundelse, at de fortsat var tilknyttet værftet.
Ingen af elektrikerne  

 har specialiseret sig, så de kunne alle have udført det arbejde, der skulle  

 laves.
Personalechef Oluf Vilhelm Petersen har forklaret, at  

 beskæftigelsessituationen i foråret 1985 var ret god både for Frederikshavn  

 Værft A/S og for andre værfter.
Ved arbejdets genoptagelse den 11. april 1985  

 var en del af det reparationsarbejde, der tidligere var bestilt til udførelse  

 på værftet, imidlertid blevet annulleret.
Uanset dette lykkedes det dog at få  

 en meget væsentlig del af folkene i arbejde igen, idet værftet uventet og med  

 kort varsel fik et par hastende reparationsopgaver.
Man tog dog nok så mange  

 i arbejde igen, at det var i overkanten af, hvad man havde brug for.
Det var  

 de enkelte afdelinger, der selv traf beslutning om, hvor mange elektrikere  

 man skulle bruge, og vidnet bebrejdede senere afdelingslederne, at de havde  

 taget for mange ind.
Klagerne har til støtte for de nedlagte påstande anført, at man nok er  

 klar over, at Arbejdsretten med dommene af 29. januar og 8. april 1986 i  

 sagerne 10.724, 10.763 og 10.622 vedrørende henholdsvis Lindøværftet og det  

 her omhandlede værft har fastslået, at pligten efter overenskomstlovens § 13,  

 stk. 3, til ikke at fortrædige modparten må forstås under hensyntagen til de  

 driftsmæssige muligheder, men at denne sag netop adskiller sig fra de  

 tidligere sager, fordi det havde været muligt for værftet at beskæftige  

 samtlige fremmødte elektrikere.
I hvert fald kunne man have ladet nogle af  

 dem afspadsere eller holde ferie, idet der på tidspunktet for arbejdets  

 genoptagelse var adskillige af elektrikerne, der havde mange pligtige  

 afspadseringstimer til gode.
Når man fra værftets side har henvist til, at  

 det ikke lod sig gøre, fordi ansættelsesforholdet var afbrudt, virker denne  

 forklaring ikke logisk, når man samtidig nægtede de pågældende en fyreseddel  

 med den begrundelse, at de fortsat var tilknyttet værftet.
Når det således må  

 lægges til grund, at værftet kunne have bragt ansættelsesforholdet i gang for  

 samtlige ansatte, har man handlet overenskomststridigt ved ikke at have  

 genansat de sidste 5 elektrikere den 11. april 1985. Jernets  

 Arbejdsgiverforening, der ikke på fællesmødet den 18. april 1985 pålagde  

 værftet at bringe det overenskomststridige forhold til ophør, har gjort sig  

 delagtig i dette overenskomstbrud.
Såvel værftet som Jernets  

 Arbejdsgiverforening har derfor pådraget sig bodsansvar.
De indklagede har anført, at der er givet en nøjagtig beskrivelse af den  

 situation, som skal bedømmes, i den tidligere sag nr. 10.622 vedrørende  

 værftet, som blev afgjort ved Arbejdsrettens dom af 8. april 1986. Der var  

 etableret en lovlig arbejdsstandsning, som efter overenskomstlovens  

 ikrafttræden gik over i overenskomststridige arbejdsnedlæggelser.
Pludselig  

 får værftets ledelse så meddelelse om, at arbejdet vil blive genoptaget den  

 følgende dag.
Under sådanne omstændigheder kan arbejdersiden ikke have  

 berettigede forventninger om, at alle straks kan komme i arbejde igen.
Noget  

 sådant påbyder overenskomstlovens § 13, stk. 3, heller ikke.
Her har værftet  

 genansat så mange af elektrikerne, som man mente at kunne beskæftige ved  

 arbejdets genoptagelse den 11. april 1985. Efter personalechefens forklaring  

 var antallet af elektrikere, som man genantog, måske endda i overkanten af,  

 hvad man dengang havde brug for.
Det skøn, som værftets ledelse således har  

 udøvet, kan ikke underkendes.
Ved iværksættelsen af den lovlige strejke i  

 slutningen af marts 1985 blev arbejdsforholdet endeligt afbrudt.
Det kan  

 derfor ikke undre, at de 5 elektrikere, som ikke straks kom i arbejde, ikke  

 kunne få en fyreseddel, idet dette forudsætter et ansættelsesforhold.
Det er  

 ikke oplyst, om nogle af folkene havde ferie til gode.
Men såvel ferie som  

 afspadsering forudsætter, at der består et ansættelsesforhold.
Det har  

 således været helt berettiget at vente med at genansætte de pågældende,  

 indtil de driftsmæssige forhold tillod det.
Allerede af den grund kan heller  

 ikke påstanden over for Jernets Arbejdsgiverforening tages til følge.
Det  

 måtte i øvrigt også blive tilfældet, selv om værftet havde gjort sig skyldig  

 i en overenskomststridig handling, idet Jernets Arbejdsgiverforening ikke  

 havde grund til ikke at fæste lid til de oplysninger, værftet gav undet  

 fællesmødet.
 Arbejdsretten skal udtale:
Efter bevisførelsen lægges det til grund, at værftet ved arbejdets  

 genoptagelse den 11. april 1985 ikke havde mulighed for straks at beskæftige  

 samtlige fremmødte elektrikere.
Efter den af personalechef Oluf Vilhelm  

 Petersen afgivne forklaring, der findes bestyrket gennem oplysningen om, at  

 antallet af beskæftigede elektrikere var jævnt faldende i perioden efter  

 arbejdets genoptagelse indtil midten af september 1985, må det tværtimod  

 antages, at man den 11. april 1985 genansatte flere elektrikere, end man  

 aktuelt havde brug for.
Som af de indklagede anført er der således intet  

 grundlag for at underkende det skøn over beskæftigelsesmulighederne, som var  

 afgørende for værftet, og som bevirkede, at 5 af de tidligere ansatte  

 elektrikere ikke straks blev genansat.
Da driftsmæssige hensyn efter det  

 anførte har været afgørende for værftets disposition, og da en virksomhed i  

 en situation som den, der forelå den 11. april 1985, ikke kan være forpligtet  

 til at genansætte medarbejdere for at lade dem afspadsere eller holde ferie,  

 tages de indklagedes frifindelsespåstand til følge i forhold til værftet og  

 dermed tillige i forhold til Jernets Arbejdsgiverforening.
 T h i k e n d e s f o r r e t :
 De indklagede, Dansk Arbejdsgiverforening for Jernets Arbejdsgiverforening  

 for Frederikshavn Værft A/S, frifindes for de af klagerne,  

 Landsorganisationen i Danmark for Dansk El-Forbund for et antal medlemmer af  

 dette forbund, i denne sag nedlagte påstande.
 I sagsomkostninger til Arbejdsretten betaler klagerne 2.000 kr.
 (* 1) Henvisninger: Per Jacobsen, s. 351 (note 241) K 10.702 og de  

 herunder anførte anvisninger.
