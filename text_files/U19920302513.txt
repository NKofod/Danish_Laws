LO indklagede Finansministeriet F for Arbejdsretten med påstand om en  

 alvorlig bod, fordi F vægrede sig ved at lade spørgsmål om forståelsen af en  

 overenskomst mellem F og HK/STAT afgøre ved faglig voldgift.
Da Arbejdsretten  

 imidlertid fandt, at afgørelsen af de rejste spørgsmål afhang af en  

 fortolkning af to bestemmelser i funktionærloven, og da F havde ret til at  

 kræve disse spørgsmål afgjort ved de almindelige domstole, blev F frifundet.
 Under denne sag har Landsorganisationen i Danmark for Statsansattes Kartel  

 for Handels- og Kontorfunktionærernes Forbund i Danmark indklaget  

 Finansministeriet Administrations- og Personaledepartementet for  

 Arbejdsretten og nedlagt påstand om, at Finansministeriet tilpligtes at  

 deltage i en faglig voldgift til behandling af uoverensstemmelse om § 21,  

 stk. 3, i gældende overenskomst og for brud på gældende fagretlige regler til  

 Handels- og Kontorfunktionærernes Forbund i Danmark at betale en efter  

 rettens skøn fastsat alvorlig bod.
 Indklagede har påstået frifindelse.
Overenskomsten mellem Finansministeriet og HK/Stat om ansættelsesforholdene for kontorfunktionærer med flere, der ikke er tjenestemænd i staten, indeholder blandt andet følgende bestemmelser:
 § 21, stk. 3:
»Der kan gives ansatte under denne overenskomst adgang til  

 tjenestefrihed uden løn i en på forhånd fastlagt periode af mindst 1 måneds  

 varighed.
Under sådan tjenestefrihed optjenes ikke ret til ferie med løn.
 Det er ansættelsesmyndighedens ansvar, at der ved tjenestefrihedens ophør  

 er en stilling ledig i institutionen eller dennes lokalområde.
Såfremt et andragende om tjenestefrihed afslås, skal afslaget efter  

 anmodning begrundes skriftligt.« § 28, stk. 1:
»Ansatte efter denne overenskomst, som i gennemsnit har mindst 15  

 timers beskæftigelse pr. uge, er, jf. dog stk. 2, omfattet af funktionærloven  

 med de afvigelser, som fremgår af de følgende bestemmelser.« § 42:
»Overenskomsten er omfattet af hovedaftale mellem Finansministeriet  

 og Statsansattes Kartel, overenskomstsektionen, jf.
Finansministeriets  

 cirkulære af 20. juni 1988 (LP.nr. 066/88).« Hovedaftalen mellem Finansministeriet og Statsansattes Kartel  

 Overenskomstsektionen indeholder i § 7 følgende bestemmelser om mægling og  

 voldgift.
 »Enhver uenighed om forståelsen af en kollektiv aftale, indgået med  

 StK eller StK's medlemsorganisationer, kan af hver af aftaleparterne søges  

 bilagt ved mægling, eventuelt ved voldgift, efter nedenstående regler:
 Stk. 2. Såfremt en af aftaleparterne forlanger det, skal striden søges  

 bilagt ved et mæglingsmøde, der afholdes inden for en frist af 2 uger.  

 Fristen kan ved aftale forlænges.
 Såfremt uenigheden vedrører forståelsen af fællesoverenskomsten mellem  

 Finansministeriet og Statsansattes Kartel, skal StK forud tilkendegive, hvem  

 der møder i sagen:
- Statsansattes Kartel alene - Statsansattes Kartel sammen men den/de berørte medlemsorganisationer - den/de berørte medlemsorganisationer alene.
 Finansministeriet er i principielle sager berettiget til at gøre  

 indsigelse, såfremt Statsansattes Kartel agter at lade sig repræsentere ved  

 den/de berørte medlemsorganisationer alene.
 Mæglingsmøde om forståelse af kollektive aftaler mellem Finansministeriet  

 og StK's medlemsorganisationer sker med deltagelse af Finansministeriet og  

 den/de faglige organisationer, der er part(er) i aftalen.
 Mæglingsmøde om forståelsen af kollektive aftaler, der efter bemyndigelse  

 fra Finansministeriet er indgået med StK's medlemsorganisationer, sker med  

 deltagelse af aftaleparterne.
 Stk. 3. Opnås der ikke ved denne mægling en løsning af striden, kan sagen  

 af hver af aftaleparterne henvises til endelig afgørelse ved en voldgiftsret,  

 der består af 4 medlemmer, hvoraf hver aftalepart vælger 2, samt en opmand,  

 der udpeges af voldgiftsrettens medlemmer.
Stk. 4. Såfremt der ikke opnås enighed om udpegning af opmanden, anmodes  

 Arbejdsrettens formand om at udpege denne.« Baggrunden for sagen er, at der mellem Handels- og Kontorfunktionærernes  

 Forbund i Danmark og Finansministeriet er opstået uenighed om, hvorledes  

 ancienniteten i to konkrete sager - i relation til arbejdsgiverens  

 opsigelsesvarsel og funktionærens fratrædelsesgodtgørelse - skal beregnes,  

 når funktionæren i medfør af overenskomstens § 21, stk. 3, har haft  

 tjenestefrihed uden løn.
Parterne er herved også blevet uenige om, hvorvidt  

 indklagede er forpligtet til at medvirke til, at uoverensstemmelsen søges  

 afgjort ad fagretlig vej.
Det sidstnævnte spørgsmål har den 24. maj 1991 været behandlet på et  

 fællesmøde, hvori deltog repræsentanter for Finansministeriet,  

 Landsorganisationen i Danmark, Statsansattes Kartel og HK/Stat.
Referatet  

 oplyser følgende om forhandlingerne på fællesmødet:
»Fra LO's side blev det gjort gældende, at den faglige voldgiftsret  

 ikke skal fortolke funktionærlovens § 2a, men alene gældende overenskomst  

 primært § 21, stk. 3, og dens forudsætninger i relation til  

 anciennitetsmæssige goder i henhold til lovgivningen.
Det var således LO's  

 opfattelse, at overenskomstgrundlaget, såfremt de rejste krav ikke kan  

 støttes på funktionærlovens § 2a, har udvidet lovbestemmelsens  

 anvendelsesområde.
 Finansministeriet fremførte, at man ikke er enig i, at tvisten vedrører §  

 21, stk. 3, men at der er tale om et principielt spørgsmål, der beror på  

 fortolkning af en lovbestemmelse, og afgøres ved de almindelige domstole, og  

 som derfor ikke bør indbringes for en voldgiftsret.
 Begge parter fastholdt sine påstande.
LO forbeholdt sig at indbringe en eventuel fortsat vægring mod  

 voldgiftsbehandling for Arbejdsretten.« Klagerne har anført, at Handels- og Kontorfunktionærernes Forbund i  

 Danmark i de to konkrete sager kan påberåbe sig to retsgrundlag.
For det  

 første kan forbundet påberåbe sig funktionærlovens bestemmelser.
Tvist herom  

 henhører under de almindelige domstole, medmindre parterne aftaler faglig  

 voldgift.
Forbundet ønsker imidlertid ikke i første omgang at påberåbe sig  

 dette retsgrundlag, men derimod overenskomstens § 21, stk. 3. Denne  

 bestemmelse har stort set siden 1977 stået i overenskomsten, og forbundet  

 finder, at denne bestemmelse må fortolkes under hensyn til den praksis, der  

 er blevet fulgt siden 1977. Bestemmelsen udvider herefter funktionærens ret i  

 forhold til funktionærloven.
Tvist herom henhører under de faglige  

 voldgiftsretter, hvorfor domstolene må afvise en eventuel retssag herom.
At  

 indklagede har afvist at medvirke til en faglig voldgift herom bør udløse en  

 alvorlig bod.
Indklagede har anført, at de faglige voldgiftsretter efter Hovedaftalens §  

 7 alene er kompetente til af afgøre tvister om forståelsen af en kollektiv  

 aftale.
En sådan tvist foreligger ikke her.
De to konkrete sager afhænger af  

 fortolkning af funktionærlovens § 2 og § 2a.
Sådanne spørgsmål henhører under  

 de almindelige domstole.
Overenskomstens § 21, stk. 3, indeholder ingen  

 bestemmelser om anciennitetserhvervelse under tjenestefrihed uden løn.  

 Klagernes anbringender er ikke overbevisende.
Den administrative praksis,  

 blev hverken påberåbt på fællesmødet eller i klageskriftet, men først under  

 domsforhandlingen uden antydning af sandsynliggørelse heraf.
 Arbejdsretten skal udtale:
Overenskomstens § 28, stk. 1, bestemmer, at ansatte efter denne  

 overenskomst som udgangspunkt er omfattet af funktionærloven.
Overenskomstens  

 § 21, stk. 3, indeholder ingen regler om anciennitetserhvervelse under  

 tjenestefrihed uden løn.
Afgørelsen af de to konkrete sager afhænger herefter  

 af en fortolkning af § 2 og § 2a i funktionærloven.
Da indklagede har ret til  

 at kræve disse spørgsmål afgjort af de almindelige domstole, må indklagede  

 frifindes.
 T h i k e n d e s f o r r e t :
 Indklagede, Finansministeriet Administrations- og Personaledepartementet,  

 frifindes.
 Klagerne, Landsorganisationen i Danmark for Statsansattes Kartel for  

 Handels- og Kontorfunktionærernes Forbund i Danmark, skal inden 14 dage fra  

 denne doms afsigelse betale 2.000 kr. i sagsomkostninger til Arbejdsretten.
 (* 1) Henvisninger: K. 90.250 (A 1990, s.149), K. 86.246 (A 1987, s.99).
