 På en virksomhed brød forhandlingen om en ny lokalaftale sammen.
 Samme dag afskedigede virksomheden samtlige arbejdere.
Udtalt, at denne nære tidsmæssige sammenhæng skabte en formodning for,  

 at afskedigelserne var begrundet i lønmæssige uoverensstemmelser og derfor  

 måtte anses som et kampskridt.
I det konkrete tilfælde fandtes virksomheden  

 imidlertid at have afkræftet denne formodning, idet det ansås for godtgjort,  

 at virksomheden af driftsmæssige årsager havde været nødsaget til at lukke  

 virksomheden midlertidigt.
 Under denne sag har Landsorganisationen i Danmark for Snedker- og  

 Tømrerforbundet i Danmark og Træindustriforbundet i Danmark for et antal  

 medlemmer af disse forbund indklaget Dansk Arbejdsgiverforening for Træets  

 Arbejdsgiverforening for Vip-Let Vinduesfabrik A/S, Odder, for Arbejdsretten  

 for overenskomstbrud ved den 8. januar 1987 at have iværksat lockout over for  

 samtlige på Vip-Let Vinduesfabrik A/S beskæftigede medlemmer af Snedker- og  

 Tømrerforbundet i Danmark og af Træindustriforbundet i Danmark.
 Sagens nærmere omstændigheder er følgende:
Vip-Let Vinduesfabrik A/S blev etableret i 1965. Virksomheden har i de  

 senere år haft økonomiske vanskeligheder.
Driftsunderskuddet udgjorde ved  

 udgangen af 1985 ca. 10 mio. kr.
 Virksomheden blev overtaget af Rationel Vinduer A/S pr. 30. juni 1986.  

 Virksomhedens økonomiske situation var da ikke forbedret, og da det var  

 ledelsens opfattelse, at virksomheden blev drevet med for store omkostninger,  

 herunder med for store lønomkostninger, som følge af svigtende ordreindgang,  

 blev der i tiden frem til oktober 1986 afskediget ca. 25 medarbejdere.
Under et møde den 16. oktober 1986 med deltagelse af repræsentanter for de  

 2 klagende forbund redegjorde virksomheden for den alvorlige økonomiske  

 situation.
På mødet opsagde virksomheden den gældende lokalaftale til ophør  

 den 16. januar 1987.
Der blev herefter indledt forhandlinger om indgåelse af en ny lokalaftale.  

 Virksomheden fremlagde et udkast hertil, som medarbejderne ikke kunne  

 acceptere.
Medarbejderne fremkom herefter med et forslag, som blev drøftet på  

 et møde den 8. januar 1987. I mødereferatet anføres bl.a.:
 »Som bebudet ved forrige møde havde medarbejderne d. 23. december  

 1986 fremsendt et forslag til ny lokalaftale.
Ved gennemgang af dette forslag viste det sig, at det i vid udstrækning  

 byggede på de opsagte aftaler.
Virksomheden gav udtryk for, at dette forslag  

 ikke kunne danne baggrund for forhandlingen af en ny aftale.
 Ved direkte forespørgsel om virksomhedens forslag kunne danne baggrund for  

 en ny aftale, blev der fra begge gruppers tillidsmænd svaret utvetydigt  

 »nej«.
 Man måtte herefter konstatere, at forhandlingerne ikke kunne komme videre.  

 Der blev fra virksomhedens side givet udtryk for, at der ikke under de  

 eksisterende forhold kunne fremstilles vinduer på A/S VIP-LET, idet man ikke  

 ville være konkurrencedygtig.
Der blev ikke aftalt nyt møde.' Samme dag skrev virksomheden følgende til virksomhedens tillidsmænd og  

 medarbejdere:
»Som det er bekendt, er vor ordretilgang totalt ophørt, hvorfor vi  

 desværre ser os nødsaget til at afskedige vore medarbejdere.« Skrivelsen blev dagen efter fulgt op med afskedigelsesbreve til de enkelte  

 medarbejdere.
 I anledning af afskedigelserne skrev Landsorganisationen i Danmark den 15.  

 januar 1987 således til Dansk Arbejdsgiverforening:
 »Landsorganisationen i Danmark har fra Snedker- og Tømrerforbundet i  

 Danmark og Træindustriforbundet i Danmark modtaget en klage over, at  

 vinduesfabrikken Vip-Let, Boulstrup, 8300 Odder, der er medlem af Træets  

 Arbejdsgiverforening, den 9. januar 1987 har afskediget samtlige medlemmer af  

 de to forbund, beskæftiget i virksomheden.
 Overfor os er det oplyst, at årsagen skulle være uenighed om forhandling  

 af et nyt lønsystem.
Idet vi betragter virksomhedens handlemåde som et kampskridt og dermed  

 brud på Hovedaftalens § 2 - overenskomststridig lockout - skal vi derfor  

 anmode om, at der afholdes et fællesmøde som et hastemøde under  

 hovedorganisationernes medvirken fredag den 16.ds., forinden sagen indbringes  

 for Arbejdsretten.« Fællesmøde blev afholdt den 16. januar 1987. I fællesmødereferatet anføres  

 bl.a.:
»Fra arbejdsgiverside bestred man, at virksomheden havde begået brud  

 på Hovedaftalens § 2, idet de foretagne opsigelser var foranlediget af  

 konjunkturnedgang på området og i overensstemmelse med gældende regler.
I  

 øvrigt bestred man, at virksomheden havde begået brud på de fagretlige regler  

 herunder brud på Træindustriforbundet i Danmarks overenskomst, idet  

 virksomheden agtede fortsat at holde overenskomstens bestemmelser.
 Fra arbejderside fastholdt man de fremsatte klager, og man tog forbehold  

 for at videreføre sagen for Arbejdsretten, herunder at gøre  

 organisationsansvar gældende.
Fra arbejdsgiverside bestred man, at der forelå et  

 organisationsansvar.« Landsorganisationen har herefter ved klageskrift af 19. januar 1987  

 indbragt sagen for Arbejdsretten med følgende påstande:
 Indklagede har begået overenskomstbrud ved den 8. januar 1987 at have  

 iværksat lockout over for samtlige på virksomheden beskæftigede medlemmer af  

 Snedker- og Tømrerforbundet i Danmark og Træindustriforbundet i Danmark.
 Indklagede tilpligtes til straks at hæve den mod de på virksomheden  

 beskæftigede medlemmer af Snedker- og Tømrerforbundet i Danmark og  

 Træindustriforbundet iværksatte lockout.
 Indklagede pålægges en af Arbejdsretten fastsat bod for det begåede  

 overenskomstbrud.
 De indklagede har påstået frifindelse.
 I en artikel i Aarhuus Stiftstidende for den 16. januar 1987 anføres under  

 overskriften »Vip-Let fyrer alle« følgende:
»Vinduesfabrikken Vip-Let A/S i Boulstrup ved Odder har fyret alle  

 medarbejdere i produktionen.
Hovedårsagen er, at de ansatte får for meget i  

 løn.
Godt en snes træindustriarbejdere og medlemmer af snedker-tømrerforbundet  

 har fået en fyreseddel.
Funktionærerne berøres ikke.
Vip-Let A/S blev for godt et halvt år siden overtaget af Rationel Vinduer  

 A/S i Sdr.
Felding.
Den store virksomhed, som har 200 medarbejdere og en  

 omsætning på 140 mio. kr. om året, var specielt interesseret i et produkt fra  

 Boulstrup, husmorvinduet.
Ved overtagelsen beskæftigede Vip-Let A/S et halvt hundrede medarbejdere,  

 men allerede i oktober fik knap en snes ansatte en fyreseddel.
Ligesom denne  

 gang behandles massefyringen nu i Arbejdsmarkedsnævnet.
 Direktør Flemming Rohde Nielsen, beklager udviklingen.
 - Med det lønsystem, som har været anvendt, er vi ikke konkurrencedygtige,  

 siger direktør Flemming Rohde Nielsen.
Flemming Rohde Nielsen håber at komme i gang igen til foråret.
Derfor  

 beholder Vip-Let sine funktionærer.« Denne artikel foranledigede virksomheden til den 19. januar 1987 at skrive  

 således til Aarhuus Stiftstidende:
 »Jeg er idag kommet i besiddelse af en fotokopi af en omtale med  

 ovenstående overskrift, der er bragt i Stiftidende fredag den 16.ds.
 Omtalen er et resultat af et telefoninterview, der fandt sted om  

 formiddagen den 16.ds.
Når jeg skriver til Dem skyldes det, at De ensidigt focuserer på  

 lønsystemet som årsag til fyringerne.
Dette er ikke rigtigt - og heller ikke  

 i overensstemmelse med de oplysninger jeg gav pr. telefon den 16.ds.
 Det blev tværtimod pointeret, at den væsentlige årsag til afskedigelserne  

 er en markant nedgang i ordreindgangen, som bl.a. i forbindelse med den  

 strenge vinter formentlig vil være ensbetydende med, at ordrebeholdningen  

 meget snart vil være nul.
 Vi har derfor fundet det rigtigst at fremskynde planerne om ændringer i  

 produktionsgangen, som løbende har været diskuteret med medarbejderne.
Det skal til slut nævnes, at lønsystemet også spiller en rolle, men ikke  

 med den prioritet, Deres omtale giver udtryk for.« Af en oversigt over virksomhedens ordrebeholdning og leverancer i perioden  

 fra juli 1986 til februar 1987 fremgår, at ordrebeholdningen, der i juli 1986  

 udgjorde ca. 14,5 mio. kr., i tiden frem til februar gik stærkt tilbage,  

 således at beholdningen i januar var 1,8 mio. kr. og i februar 918.000 kr.  

 For så vidt angår leverede varer, var der en tilsvarende udvikling.
Direktør Erling Guldbech Clausen, der overtog den daglige ledelse af  

 virksomheden efter Rationel Vinduer A/S' køb pr. 30. juni 1986, har  

 forklaret, at virksomheden producerede udvendigt snedkerarbejde, navnlig  

 vinduer og døre.
Virksomheden befandt sig i en meget alvorlig økonomisk  

 situation, og det var fra starten klart, at der måtte foretages betydelige  

 omlægninger og indskrænkninger.
Dette gjorde man medarbejderne opmærksom på,  

 og der blev holdt flere møder til drøftelse af situationen.
Da ordreindgangen  

 var mærkbart faldende, blev det nødvendigt at reducere medarbejderstaben, og  

 der blev derfor foretaget afskedigelser af ca. 9 medarbejdere i september og  

 yderligere 17 - 18 medarbejdere i oktober.
De gældende lønoverenskomster var  

 en medvirkende årsag til vanskelighederne, idet virksomhedens lønomkostninger  

 var væsentlig højere end konkurrerende virksomheders.
Dette var baggrunden  

 for, at virksomheden på mødet den 16. oktober 1986 med  

 organisationsrepræsentanterne opsagde lokalaftalen.
Det var aftalt, at der  

 skulle indledes forhandlinger om en ny aftale.
Disse forhandlinger begyndte i  

 december.
På mødet den 16. oktober gav virksomheden samtidig udtryk for, at  

 det, - hvis det ikke lykkedes at vende udviklingen, - kunne blive nødvendigt  

 helt at lukke virksomheden i en periode med henblik på en omlægning og  

 modernisering af produktionsapparatet.
I tiden efter oktober var  

 ordreindgangen fortsat utilfredsstillende, og i december var det klart, at  

 der måtte foretages yderligere indgreb.
Imidlertid fik virksomheden i  

 slutningen af december en stor ordre.
Virksomheden drøftede herefter med  

 medarbejderne mulighederne for at gennemføre en arbejdsfordeling, der ville  

 gøre det muligt at undgå yderligere afskedigelser.
Den 5. januar 1987 fik  

 virksomheden imidlertid gennem koncernledelsen besked om, at den store ordre  

 alligevel ikke ville blive til noget.
Det var herefter klart, at den  

 resterende ordrebeholdning var så ringe, at der ikke var basis for at  

 fortsætte driften.
Virksomheden besluttede derfor at foretage den tidligere  

 omtalte midlertidige lukning med henblik på at gennemføre de nødvendige  

 moderniseringer.
Afskedigelsen af medarbejderne var begrundet i de  

 driftsmæssige forhold og ville være sket, selvom man på mødet den 8.januar  

 1987 var nået til enighed om en ny lokalaftale.
Når virksomheden deltog i  

 mødet den 8.januar skyldtes det, at man uanset den midlertidige lukning var  

 interesseret i at have en lokalaftale, så man vidste, hvad man havde at rette  

 sig efter, når produktionen kom i gang igen.
Medarbejderne havde forholdsvis  

 lange opsigelsesvarsler, og de sidste medarbejdere fratrådte ikke før  

 udgangen af februar.
I den sidste del af arbejdsperioden var der ikke længere  

 produktionsopgaver, og medarbejderne blev derfor beskæftiget med demontering  

 af maskiner.
Virksomheden var lukket ca. 2 måneder og genoptog, efter at der  

 var investeret flere millioner kroner i omlægning og modernisering, en  

 beskeden produktion i juni 1987. Virksomheden beskæftiger nu ca. 18  

 timelønnede medarbejdere.
Der er indgået ny lokalaftale med  

 Træindustriarbejderforbundet og aftalt forhandlinger med Snedker- og  

 Tømrerforbundet om ny aftale.
Til støtte for påstandene har klagerne anført, at det må lægges til grund,  

 at afskedigelsen af samtlige medlemmer af de klagende forbund den 8. januar  

 1987 var begrundet i, at det på mødet samme dag ikke var lykkedes at opnå  

 enighed om en ny lokalaftale.
Afskedigelserne må derfor anses som et  

 kampskridt med henblik på at lægge pres på medarbejderne og deres  

 organisationer.
Dette understreges ikke blot af den tidsmæssige sammenhæng  

 mellem afskedigelserne og sammenbruddet i forhandlingerne om en ny  

 lokalaftale, men også af virksomhedens klare tilkendegivelse af, at det  

 gældende lønsystem var for dyrt for virksomheden og derfor var en af de  

 væsentligste årsager til virksomhedens svigtende konkurrenceevne.
Også  

 artiklen i Aarhuus Stiftstidende - som virksomheden ikke forlangte  

 dementeret, men blot kommenterede - viser, at de lønmæssige  

 uoverensstemmelser var den reelle grund til afskedigelserne.
De indklagede har til støtte for frifindelsespåstanden anført, at  

 afskedigelserne var begrundet i virksomhedens katastrofale økonomiske  

 situation, som gjorde det nødvendigt midlertidigt at lukke virksomheden.
Der  

 var ikke ordrer nok til at fortsætte driften.
Afskedigelserne var således  

 begrundet i driftsmæssige forhold og kan ikke med føje hævdes at være et  

 kampskridt.
At virksomheden var indstillet på - hvis det overhovedet var  

 muligt - at beholde medarbejderne, illustreres af de bestræbelser, som blev  

 udfoldet for at gennemføre en arbejdsfordelingsordning, da man i slutningen  

 af december mente at have fået en stor ordre.
Virksomheden har hele tiden  

 holdt medarbejderne orienteret om de foreliggende vanskeligheder, og der blev  

 ikke fra medarbejdernes side protesteret mod de afskedigelser, som skete i  

 september og oktober 1986.
 Arbejdsretten skal udtale:
Den nære tidsmæssige sammenhæng mellem sammenbruddet i forhandlingerne om  

 indgåelse af en ny lokalaftale og afskedigelsen af samtlige medlemmer af de  

 klagende forbund og det i øvrigt oplyste om virksomhedens opfattelse med  

 hensyn til nødvendigheden af at foretage ændringer i lønsystemet skaber en  

 formodning for, at afskedigelserne var begrundet i de lønmæssige  

 uoverensstemmelser og derfor, som hævdet af klagerne, måtte anses som et  

 kampskridt.
Det må herefter påhvile virksomheden at afkræfte denne  

 formodning.
Som sagen foreligger, findes dette imidlertid også at være sket.  

 Retten lægger herved afgørende vægt på direktør Gulbech Clausens forklaring  

 om, at man - efter at den store ordre, som man mente at have modtaget i  

 december, glippede - ikke havde andre ordrer af betydning og derfor, uanset  

 udfaldet af forhandlingerne den 8. januar 1987, var nødsaget til af  

 driftsmæssige grunde at lukke virksomheden midlertidigt.
Retten lægger også  

 en vis vægt på, at virksomheden ved at gå ind i forhandlinger om en  

 arbejdsfordeling viste, at man så vidt muligt ville undgå afskedigelser.
 Da afskedigelserne herefter er sket af driftsmæssige årsager, kan de -  

 uanset det tidsmæssige forløb - ikke anses som et kampskridt og dermed ikke  

 som en overenskomststridig lockout.
 De indklagedes frifindelsespåstand tages herefter til følge.
 T h i k e n d e s f o r r e t :
 De indklagede, Dansk Arbejdsgiverforening for Træets Arbejdsgiverforening  

 for Vip-Let Vinduesfabrik A/S, Odder, frifindes.
 I sagsomkostninger betaler klagerne, Landsorganisationen i Danmark for  

 Snedker- og Tømrerforbundet i Danmark og Træindustriforbundet i Danmark,  

 2.000 kr. til Arbejdsretten.
