Fremsat den 14. december 2001 af  

 Anders Samuelsen (RV),  

 Elisabeth Arnold (RV) og Marianne Jelved (RV) Forslag til folketingsbeslutning om forbedret retssikkerhed for borgere i skattesager Folketinget pålægger regeringen i  

 indeværende folketingssamling at fremsætte de nødvendige  

 lovforslag og foretage fornødne administrative ændringer, der  

 forbedrer borgernes retssikkerhed i skattesager.
 Principperne i forbindelse med  

 omkostningsgodtgørelse i skattesager m.v. skal ændres fra den  

 nuværende 50 pct.-regel til samme princip, som gælder hos  

 domstolene, dvs.:
 1.	Det er den instans, som træffer afgørelse i selve  

 sagen, som samtidig afgør, hvor stor omkostningsgodtgørelsen  

 skal være.
 2.	Omkostningsgodtgørelsen skal ske ud fra udgangspunktet, at  

 der er 100 pct. omkostningsgodtgørelse, hvis skatteyderen  opnår  

 100 pct. medhold i en sag.
 3.	50 pct. omkostningsgodtgørelse fastholdes som et minimum,  

 uanset at skatteyderen hverken opnår fuldt eller delvist medhold.
 4.	For principielle sager, der videreføres på  

 skattemyndighedernes foranledning, skal der som hidtil være minimum 85  

 pct. omkostningsgodtgørelse, men ved fuldt medhold til skatteyderen  

 skal godtgørelsen som udgangspunkt være 100 pct. ligesom i alle  

 andre sager.
Bemærkninger til forslaget De gældende regler for  

 omkostningsgodtgørelse findes i skattestyrelseslovens kapitel 3 A.  

 Heraf følger bl.a., at der ydes 50 pct. omkostningsgodtgørelse  

 for en skatteyders udgifter til sagkyndig bistand m.v. i skattesager, uanset  

 om denne taber eller vinder sagen.
Efter Det Radikale Venstres opfattelse er det  

 krænkende for borgernes retssikkerhed, at de, hvis de får 100  

 pct. medhold i en skattesag, stadig selv skal bære halvdelen af  

 sagsomkostningerne.
På denne baggrund foreslås det som noget nyt,  

 at udgangspunktet skal være, at der ydes 100 pct.  

 omkostningsgodtgørelse i de sager, hvor borgeren får 100 pct.  

 medhold.
 Da borgeren som hovedregel er den svage part i et  

 sagsforløb mellem borger og skattemyndigheder og af ren mangel  

 på viden om detaljer i skattelovgivningen kan risikere at ende i en  

 skattesag, foreslås det, at det fastholdes, at myndighederne skal  

 bære halvdelen af sagsomkostningerne, selv om myndighederne får  

 100 pct. medhold.
Omvendt er det ikke rimeligt, at borgeren får fuld  

 omkostningsgodtgørelse, hvis borgeren kun opnår delvist medhold  

   f.eks. hvor borgeren opnår medhold for et beløb på 1.000  

 kr., hvor den samlede sag drejer sig om 1.000.000 kr., og myndighederne  

 dermed får medhold vedrørende de 999.000 kr.
I sådanne  

 sager, hvor skatteyderne får delvist medhold, skal der   som hidtil  

 ydes mindst 50 pct. omkostningsgodtgørelse, men som noget nyt skal den  

 instans, der afgør sagen, efter forslaget kunne fastsætte en  

 højere omkostningsgodtgørelse end 50 pct. af borgerens udgifter  

 til sagkyndig bistand.
 For principielle sager, der videreføres på  

 skattemyndighedernes foranledning, skal der som hidtil være minimum 85  

 pct. omkostningsgodtgørelse, men ved fuldt medhold til skatteyderen  

 skal godtgørelsen som udgangspunkt være 100 pct. ligesom i alle  

 andre sager.
Skriftlig fremsættelse Anders Samuelsen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om forbedret  

 retssikkerhed for borgere i skattesager.
(Beslutningsforslag nr.
B 38).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
