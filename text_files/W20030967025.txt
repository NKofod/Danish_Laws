Landsskatteretskendelse af 20. juni 2003 vedr.  

 Medarbejderaktieordning  udlodningstidspunkt  earn-out  

 udbetalinger Klagen vedrører besvarelsen af spørgsmål 2a og 2b i  

 Ligningsrådets bindende forhåndsbesked af 19. februar 2002 i henhold til  

 skattestyrelseslovens kapitel 2 A om bindende forhåndsbesked, offentliggjort  

 i  

 SKM 2002.317.LR/TfS 2002.627.
 Spørgsmålene til Ligningsrådet var følgende:
 1a.
Anses opgivelse af retten til at tegne aktier i A A/S for en  

 afståelse, når medarbejderne som betaling herfor får del i earn-out program  

 som beskrevet i anmodningen ? Såfremt spørgsmål 1a besvares bekræftende bedes Ligningsrådet  

 tage stilling til spørgsmål 1b 1b.
Vil en aftale om, at vederlæggelse for opgivelse af  

 tegningsretter, der er betinget af ansættelse i A A/S på  

 udbetalingstidspunktet, anses for suspensivt betinget med den virkning, at  

 vederlæggelse først skal beskattes på udbetalingstidspunktet ? 2a.
Vil hele vederlaget, inklusive earned-out, anses for vederlag  

 for salg af aktier ? 2b.
Vil aftalen om, at vederlæggelsen af de arbejdende aktionærer,  

 der er betinget af fortsat ansættelse i A A/S på udbetalingstidspunktet anses  

 for suspensivt betinget med den virkning, at vederlæggelsen først skal  

 beskattes på udbetalingstidspunktet ? 3.
Vil den del af afståelsesvederlaget, der udbetales til de  

 tidligere tegningsretshavere være avanceopgørelsen hos de sælgende aktionærer  

 uvedkommende ? 4.
Vil aktionærerne efter betaling af de tidligere  

 tegningsretshavere blive beskattede af det samlede earn-out vederlag, hvis  

 hele beløbet udbetales til aktionærerne, som herefter udreder en del af  

 beløbet til medarbejderne (de tidligere tegningsretshavere) ? Ligningsrådet har besvaret de stillede spørgsmål således:
Ad 1a: Ja Ad 1b: Nej Ad 2a: Nej Ad 2b: Nej Ad 3: Ja Ad 4: Nej Nærværende klage omfatter alene spørgsmålene 2a & 2b.
Det fremgår af sagens oplysninger, at A A/S erhvervsmæssige  

 aktiviteter omfattede levering af hurtige internetløsninger, samt etablering  

 og  

 vedligeholdelse af hjemmesider.
Selskabet havde et datterselskab, B A/S, som  

 beskæftigede sig med udvikling af nye internetløsninger.
A A/S havde fem  

 aktionærer, hvoraf de tre var ansat i selskabet, mens de to andre var passive  

 investorer.
C, der var medstifter af og ansat i selskabet, havde ejet 49,08  

 pct. af aktiekapitalen i mere end 3 år gennem dennes selskab, D ApS.
E var  

 ansat i selskabet og havde ejet 21,28 pct. af aktiekapitalen i mindre end 3  

 år  

 gennem dennes selskab F ApS.
G var ansat i selskabet og havde ejet 11,35 pct.  

 af aktiekapitalen personligt i mere end tre år.
Endelig ejede de to passive  

 investorer H og I gennem deres selskaber K ApS og L ApS henholdsvis 13,4 pct.  

 og 4,89 pct. af aktiekapitalen.
H havde ejet sin aktiepost i mere end 3 år,  

 mens I havde ejet sin aktiepost i mindre en 3 år.
Det er endvidere oplyst, at  

 M  

 A/S på overdragelsestidspunktet havde option på at overtage indtil 55 pct. af  

 aktiekapitalen  

 på forudbestemte vilkår.
Endelig havde en række medarbejdere  

 tegningsrettigheder i selskabet.
Ved aftale af 25. oktober 2001 overdrog de fem aktionærer deres  

 respektive aktieposter i A A/S til det norske selskab N for en samlet sum på  

 100 kr.
Som supplement til den symbolske overdragelsessum blev der udarbejdet  

 en earn-out model, der tildelte aktionærerne i selskabet yderligere årlige  

 betalinger i år 2002-2004, afhængigt af driftsresultatet i A A/S.
Det blev  

 endvidere aftalt, at det norske selskab efter aktieoverdragelsen skulle  

 foretage en kapitalforhøjelse i A A/S til dækning af selskabets underbalance.  

 Som en del af overdragelsesaftalen skulle optionsindehaveren og  

 tegningsrettighedshaverne frasige deres rettigheder mod at indgå hver deres  

 earn-out  

 aftale.
Af aktionærernes earn-out aftale fremgik det, at den første  

 tillægsudbetaling skulle opgøres efter udarbejdelse af regnskabet for 2001.  

 Betalingen, der skulle ske i form af aktier i det norske selskab, var  

 resultatafhængig, dog således at der mindst skulle erlægges aktier i det  

 norske selskab til en værdi af 3,5 mio. dkr.
Såfremt A A/S opnåede et  

 driftsresultat på mellem 1,6667 mio. dkr. og 3,3333 mio. dkr. i perioden 1.  

 oktober til 31. december 2001, udbetaltes der 2,1 gange dette resultat til  

 fordeling mellem de 5 aktionærer i forhold til deres aktiebesiddelse på  

 overdragelsestidspunktet.
Desuden betaltes 1,68 gange den del af  

 driftsresultatet, der oversteg 3,3333 mio. dkr.
Beløbet udbetaltes, når  

 regnskabet for 2001 var endeligt udarbejdet, dog senest den 31. marts 2002.
For så vidt angik de 3 aktionærer, der var ansat i A A/S blev  

 det endvidere aftalt, at der de to følgende år udbetales tillæg til  

 købesummen,  

 der udregnedes i stil med det første earn-out tillæg.
Den første af disse  

 udbetalinger  

 udgjorde 0,64 gange driftsresultatet i A A/S i 2002 og udbetaltes, når  

 regnskabet for 2002 var udarbejdet, dog senest 31. marts 2003. Sidste  

 udbetaling udgjorde 0,8 gange driftsresultatet i A A/S i 2003 og udbetales,  

 når  

 regnskabet for 2003 var udarbejdet, dog senest 31. marts 2004.
Earn-out betalingerne kunne ifølge aftalen tilsammen maksimalt  

 udgøre 35.000.000 dkr.
Udbetalingerne skete i form af aktier i selskabet N.  

 Kursværdien af aktierne skulle opgøres på forskellige måder.
Den sikre  

 betaling  

 på 3.500.000 dkr. skulle udgøres af aktier opgjort til den gennemsnitlige  

 børskurs (slutkursen) på aktierne i N de sidste 10 handelsdage før N traf de  

 formelle beslutninger om kapitaludvidelse.
Af de resterende earn-out  

 betalinger  

 skulle den ene halvdel udgøres af aktier, hvor kursen blev opgjort en fast  

 kurs  

 på aktierne i N på 50 nkr., mens den anden halvdel af earn-out betalingerne  

 blev opgjort efter den flydende kurs på aktierne i N.
Ved fastsættelse af den  

 flydende kurs skulle benyttes den gennemsnitlige slutkurs på aktierne i N de  

 sidste 10 handelsdage før de formelle beslutninger om udbetalingen blev  

 truffet.
Ifølge aftalen ville der ikke være bindinger på de aktier, der  

 blev udleveret til aktionærerne ved første udbetaling.
På aktierne tildelt på  

 grundlag af resultaterne i år 2002 og 2003 skulle der imidlertid være en  

 bindingsperiode.
På 50 pct. af de aktier, der tildeltes på grundlag af  

 resultatet i år 2002, var der ingen binding, mens 25 pct. af de tildelte  

 aktier  

 blev frigjort den 31. marts 2004, og de sidste 25 pct. blev frigivet 31.  

 marts  

 2005. Af de aktier, der blev tildelt på grundlag af resultatet i 2003 var 50  

 pct. frie ved tildelingen, mens de resterende 50 pct. blev frigivet 31. marts  

 2005.
Hvis nogen af de ansatte aktionærer skulle opsige deres stilling  

 inden 1. april 2005, bortfaldt deres ret til at modtage vederlag, som i  

 henhold  

 til earn-out programmet endnu ikke er kommet til udbetaling.
De aktier der  

 fortsat måtte være bundet skulle endvidere sælges tilbage til N for 1 dkr.
 Ligningsrådet har med henblik på spørgsmål 2a bemærket, at det  

 som udgangspunkt må være en forudsætning for, at samtlige earn-out vederlag  

 skal blive anset for betaling for aktierne, at vederlæggelsen alene skete på  

 grund af overdragelsen af den enkelte aktionærs aktier i A A/S.
Ligningsrådet har herefter bemærket, at de tre aktionærer, der  

 var ansat i selskabet, på lige fod med de to passive aktionærer skulle  

 modtage  

 vederlag for aktierne, der var afhængigt af A A/S opnåede resultat for  

 oktober  

 kvartal 2001. Såfremt en af de ansatte aktionærer opsagde sin stilling inden  

 udbetalingen earn-out vederlaget på grundlag af resultatet for oktober  

 kvartal  

 2001, ville vedkommende imidlertid ikke opnå ret til dette.
Derudover skulle  

 de  

 ansatte aktionærer modtage vederlag, der var afhængigt af selskabets  

 resultater  

 de to efterfølgende år.
Rate 2 og 3 af earn-out tillægget tildeltes ikke de  

 to  

 passive aktionærer, og heller ikke til de arbejdende aktionærer, såfremt  

 disse  

 ikke var ansat i selskabet på udbetalingstidspunktet.
Rådet har endvidere  

 bemærket, at aktiekapitalen i A A/S ikke var opdelt i klasser, samt at ingen  

 aktier bar særlige rettigheder, hvorfor der ikke umiddelbart synes at være  

 grundlag for at nogle aktier skulle have en større værdi end andre.
Viljen  

 til  

 at betale mere for de arbejdende aktionærers aktier måtte derfor efter  

 Ligningsrådets opfattelse baseres på, at medarbejderne skulle vedblive at  

 være  

 ansat.
Ligningsrådet har samtidig anført, at aktionærgruppen i A A/S og  

 N som udgangspunkt var uafhængige parter.
Disse kunne imidlertid have en  

 fælles  

 interesse i at udforme en aftale, således at der udløses mindst mulig  

 beskatning.
I den konkrete sag skulle alle aktionærer modtage et vederlag,  

 der  

 kunne opgøres i forhold til fremtidige driftsresultater i A A/S.
Det har på baggrund heraf været Ligningsrådets opfattelse, at  

 alene det earn-out tillæg, der var baseret på resultatet for oktober kvartal  

 2001, kunne henregnes til afståelsessummen for aktierne, idet sandsynligheden  

 for, at en af de ansatte aktionærer ville sige op lige efter at have opnået  

 kapital og dermed mulighed for at udvikle virksomheden yderligere, som et  

 alternativ til at aktierne mister deres værdi fuldstændig, måtte anses for at  

 være meget nær ikke-eksisterende.
Ligningsrådet har derfor anset earn-out  

 tillægget, der var baseret på resultatet for oktober kvartal 2001, for helt  

 sikkert at tilfalde alle nuværende aktionærer i A A/S, hvorfor dette, som det  

 eneste earn-out tillæg, kunne medregnes til aktiernes afståelsessum.
Med henblik på spørgsmål 2b har Ligningsrådet bemærket, at de  

 ansatte aktionærer, såfremt disse var ansat på udbetalingstidspunktet og  

 indtil  

 udløbet af bindingsperioden, også modtog earn-out tillæg på grundlag af  

 resultaterne i A A/S i henholdsvis år 2002 og 2003. Tillæggene udbetaltes i  

 aktier, hvoraf en del blev bundet i indtil to år efter optjeningstidspunktet.  

 Den endelige frigivelse var afhængig af fortsat ansættelse.
De to sidste  

 rater  

 har efter Ligningsrådets opfattelse derfor været knyttet til de tre  

 aktionærers  

 ansættelsesforhold i en sådan grad, at de udbetalte beløb måtte  

 karakteriseres  

 som løn og ikke som vederlag for aktierne i A A/S.
Beskatningen af  

 udbetalingerne vil dermed følge de almindelige regler om lønbeskatning, og  

 Ligningsrådet har i denne forbindelse bemærket, at der først vil være  

 erhvervet  

 endelig ret til vederlaget, når dette kunne opgøres endeligt, hvilket først  

 var  

 tilfældet, når de respektive årsregnskaber forelå.
Det har været Ligningsrådets opfattelse, at et vederlag kunne  

 kvalificeres som løn, når det var tilstrækkeligt knyttet til en persons  

 ansættelsesforhold eller arbejdsindsats.
At vederlaget udbetaltes fra et  

 selskab, der var koncernforbundet med arbejdsgiverselskabet kunne ikke  

 fratage  

 en udbetaling dens karakter af løn.
På samme måde kunne den rette  

 indkomstmodtager ikke undgå lønbeskatning ved at lade et vederlag udbetale  

 til  

 et helejet selskab.
A-indkomst beskattes senest seks måneder efter, at  

 indkomstmodtageren har erhvervet ret til den pågældende indkomst, jf.  

 kildeskattebekendtgørelsens § 22. Følgelig skulle værdien af earn-out  

 vederlagene beskattes senest seks måneder efter retserhvervelsestidspunktet.
 Således skulle de ansatte aktionærer beskattes af 50 pct. af  

 earn-out vederlaget på grundlag af resultatet for år 2002 i år 2003. I år  

 2004  

 beskattes 25 pct. af earn-out vederlaget opgjort på grundlag af resultatet  

 for  

 år 2002 med tillæg af 50 pct. af earn-out vederlaget opgjort på grundlag af  

 resultatet for år 2003. I år 2005 beskattes således de sidste 25 pct. af  

 earn-out vederlaget opgjort på grundlag af resultatet for år 2002 og de  

 sidste  

 50 pct. af earn-out vederlaget opgjort på grundlag af resultatet for år 2003.
Repræsentanten har nedlagt påstand om, at svarene på spørgsmål  

 2a og 2b ændres til ja.
Efter repræsentantens opfattelse har der været tale  

 om  

 en aftale om køb af hele selskabet A A/S mod betaling af vederlag indgået  

 mellem uafhængige parter.
Parterne udgjorde fem aktionærer, en  

 køberetsindehaver,  

 et antal tegningsretsindehavere og et stort børsnoteret norsk selskab.  

 Aftalen  

 om, at enkelte personer, som via deres respektive holdingselskaber er  

 aktionærer i A A/S, skulle fortsætte deres ansættelsesforhold i A A/S, var  

 alene udtryk for, at disse personer af køber blev anset for at være  

 nøglepersoner, der havde væsentlig betydning for aktiernes værdi.
Endvidere  

 skulle alle de sælgende aktionærer tiltræde aftalen.
De ikke-arbejdende  

 aktionærer ville derfor kunne hindre aktiehandlen, hvis de ikke tiltrådte,  

 mens  

 dette ikke ville være tilfældet, hvis vederlaget kunne sidestilles med løn.
Blandt andet som følge af en skatteforpligtelse for november  

 2001 på ca. 5,3 mio. dkr. var A A/S i en akut likviditetskrise som meget vel  

 kunne have medført selskabets konkurs.
Hvis selskabet gik konkurs ville  

 aktierne i realiteten være værdiløse.
De ikke-arbejdende aktionærer har  

 således  

 accepteret salgssummen for aktierne, for derved at undgå at disse blev  

 værdiløse.
Samtidig har de taget hensyn til virksomhedens overlevelse og  

 bevarelsen af de mange arbejdspladser.
N havde tilbudt at købe aktierne i A  

 A/S, og ville under ingen omstændigheder betale mere end beskrevet ovenfor  

 for  

 aktierne hos de ikke-arbejdende aktionærer.
Repræsentanten har endvidere  

 anført, at selvom aktierne ikke var inddelt i aktieklasser, så indgås  

 aktiehandlerne alligevel individuelt med de enkelte aktionærer, og N har  

 været  

 villig til at betale mere for de arbejdende aktionærers aktier end de andres.
Repræsentanten har endvidere henvist til, at de arbejdende  

 aktionærers aktier i A A/S hidtil havde været ejet af D ApS, F ApS og G.
Der  

 har således ikke været tale om, at selskaberne D ApS og F ApS var ansat og  

 arbejdede i A A/S.
Sælgerne af aktierne i A A/S var derfor ikke identiske med  

 de personer, der arbejdede i A A/S.
Vederlæggelsen i rate 2 og 3 kunne  

 endvidere ikke omkvalificeres til løn, idet ingen af de tre ansatte  

 aktionærer  

 blev ansat i N.
En eventuel løn skal betales af det selskab, som  

 arbejdsydelsen  

 leveres til og ikke af aktionæren.
Repræsentanten har herefter anført, at køber ved at anvende en  

 earn-out aftale i en overgangsperiode valgte at udskyde tidspunktet for  

 betaling af en del af vederlaget for aktiernes købesum, hvilket absolut ikke  

 kunne antages at være i aktionærernes interesse, idet de sælgende aktionærer  

 var interesseret i kontant betaling ved køb.
Der har således været  

 modstridende  

 interesser, hvorfor der ikke har været grundlag for skatteretligt at  

 omkvalificere den mellem parterne indgåede aftale.
Det er endnu heller ikke  

 set  

 i praksis, at en aftale mellem uafhængige parter omkvalificeres, således at  

 en  

 anden juridisk person modtager et vederlag for en anden ydelse end den  

 aftalte,  

 samtidig med, at købers vederlag omkvalificeres fra vederlag for salg af  

 aktier  

 til løn til aktionæren i det sælgende selskab.
Endelig har repræsentanten anført, at de arbejdende aktionærer  

 ikke fik vederlag på tidspunktet for afståelsen, men kun opnåede vederlag på  

 betingelse af ansættelse i A A/S indtil udbetalingstidspunkterne.
Aftalen om  

 vederlæggelse af aktierne i form af earn-out rater har derfor været  

 suspensivt  

 betinget, og beskatning af denne del af afståelsesvederlaget vil derfor først  

 kunne ske på udbetalingstidspunktet.
Ejerperioden for aktierne skulle  

 imidlertid alene løbe indtil aftaletidspunktet for aktiernes overdragelse.
 Landsskatteretten skal  

 udtale:
Det kontante vederlag på 100 kr., samt earn-out udbetalingen,  

 der blev planlagt gennemført på baggrund af selskabets resultat for 4.  

 kvartal  

 2001, kan efter rettens opfattelse anses for at have tilstrækkelig  

 tilknytning  

 til afståelsessummen for aktierne.
De øvrige earn-out udbetalinger må  

 herefter  

 kvalificeres som løn til de aktive aktionærer.
Retten skal herved i det hele  

 tiltræde Ligningsrådets begrundelse ved begge spørgsmål.
