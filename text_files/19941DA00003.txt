Nr BTB 3 Betænkning over Forslag til folketingsbeslutning om indførelse af  

 ankeadgang på hjemmehjælpsområdet   

 Nr B 3 1994-95, 1. samling Afgivet af Socialudvalget Afgivet: 19950209 Udvalget har behandlet beslutningsforslaget i nogle møder.
 Udvalget har modtaget skriftlige og/eller mundtlige henvendelser fra  

 C-Holdets Oprør og Ældre Sagen.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) beslutningsforslaget til forkastelse.
 Et mindretal (Socialistisk Folkepartis, Fremskridtspartiets og  

 Enhedslistens medlemmer af udvalget) indstiller beslutningsforslaget til  

vedtagelse uændret.
 Et mindretal inden for mindretallet (Enhedslistens medlem af udvalget) har  

 følgende bemærkninger til beslutningsforslaget:
Enhedslisten er af den opfattelse, at retten til at anke ikke i sig selv  

 forbedrer forholdene for de ældre.
Det grundlæggende problem er, at der over  

 en årrække er sket en reduktion i hjemmehjælpen, så den samlede hjemmehjælp  

 for de personer, som har behov for hjemmehjælp, er stærkt forringet.
Ankemuligheden vil give de ældre, de handicappede og deres pårørende et  

 redskab, som i nogle situationer kan forbedre de konkrete forhold.
Det kan  

 måske også have den sideeffekt, at kommunerne bliver bedre til at lytte til  

 de ældre.
Under alle omstændigheder bliver problemerne mere synlige for alle.  

 Det er en god ide med et visitationsskema, der ikke bør udformes for stift.  

 Der bør eksempelvis være mulighed for, at en del af hjælpen ydes efter  

 brugerens eget ønske, således at eventuelle særlige behov tilgodeses.
En god  

 hjemmehjælp er ikke kun et spørgsmål om rengøring og personlig pleje.
Den er  

 også et spørgsmål om omsorg.
Enhedslisten er i øvrigt af den opfattelse, at det er vigtigt at sikre  

 alle borgeres retssikkerhed, og bl.a. derfor bør en større del af den hjælp,  

 de ældre kan få, herunder hjemmehjælpen, fastlægges i bistandsloven som en  

 retsbestemt ydelse.
Skønsprincippet i dette spørgsmål fører til, at  

 kommunerne giver meget forskellige tilbud.
Det har derfor også været let at  

 nedskære på området, og der er eksempler på, at kommuner har modregnet hjælp  

 fra pårørende i den bevilgede hjemmehjælp.
Det kan naturligvis ikke være  

 meningen.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Karen Højte Jensen  

 (KF) Stefan G.
Rasmussen (KF) Tom Behnke (FP) nfmd.
