Ankestyrelsens principafgørelse D-11-03 om arbejdsprøvning - dagpenge - genoptagelse Resume:
 Retten til at få genoptaget udbetalingen af dagpenge efter standsningen, på grund af at ansøgeren nægtede at lade sig arbejdsprøve, var bortfaldet.
 Ankestyrelsen lagde vægt på, at der gik 11 måneder før ansøgeren bad kommunen om at blive arbejdsprøvet.
 Ankestyrelsen lagde ved afgørelsen til grund, at formålet med den gældende lovbestemmelse var at indføre en mulighed for, at en sygemeldt, der havde nægtet at deltage i hensigtsmæssig arbejdsprøvning i en periode, kunne fortryde med den virkning, at udbetalingen af dagpenge blev genoptaget, når arbejdsprøvningen begyndte.
 På baggrund af bemærkningerne til lovforslaget om, at der var tale om en mindre lempelse i forhold til tidligere, fandt Ankestyrelsen ikke, at den periode kunne udstrækkes til 11 måneder.
 Det indgik også i overvejelserne, at kommunen ikke, i perioden efter standsningen af udbetalingen af dagpenge, havde haft mulighed for at følge op på sagen ved hver 8. uge at tage den sygemeldtes forhold op til vurdering med henblik på, om der var behov for behandling, optræning, revalidering eller andre former for bistand og heller ikke, om der fortsat var fuld uarbejdsdygtighed.
 Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 8, stk. 1, nr. 1, § 24, stk. 1 og § 24, stk. 12 Lov om sygedagpenge - lov nr. 563 af 9. juni 2006 - § 21, stk. 1, nr. 1 og § 8 Sagsfremstilling:
Sagen vedrørte en 49-årig  kvindelig edb-assistent, som havde arbejdet som programmør i 23 år.
Ansøgeren blev sygemeldt den 30. april 2000 og ønskede at søge pension.
 Ansøgeren deltog i smertetacklingskursus på Reva-center i ca. 1 måned og blev derefter arbejdsprøvet i ca. 1 måned på edb-værksted, smykkeværksted og motionsværksted. Ønskede herefter at ophøre på grund af smerter ved selv mindre fysiske belastninger.
Det blev konkluderet fra Reva-centret, at ansøgeren psykisk udviste tegn på udbrændthed og kronisk stress-tilstand.
Ansøgeren var psykisk svingende og havde meget vanskeligt ved at se mulighederne i erhvervsmæssig sammenhæng.
Ansøgeren gav udtryk for, at hun brugte alle sine ressourcer både fysisk og psykisk på at klare det daglige fremmøde.
Kommunen mente ikke, at erhvervsevnen var tilstrækkelig afklaret, og det blev aftalt, at ansøgeren skulle påbegynde ny arbejdsprøvning.
Ansøgeren blev anvist arbejde på et bibliotek, hvor hun skulle gå til hånde med forskellige lettere arbejdsopgaver.
Ansøgeren mente sig imidlertid ikke i stand til at påbegynde denne arbejdsprøvning.
 Efter at have modtaget nævnets afgørelse af 25. februar 2002, hvorefter nævnet var enig med kommunen i, at der ikke var grundlag for at rejse pensionssag, idet alle foranstaltninger, som kunne forbedre erhvervsevnen ikke var afprøvet, og hvorefter nævnet endvidere var enig med kommunen om ophør af sygedagpenge fra den 13. august 2001 på grund af nægtelse af arbejdsprøvning, og efter at have modtaget Ankestyrelsens  afvisning af at behandle nævnets afgørelse, rettede ansøgeren 4. juli 2002 henvendelse til kommunen om at foranstalte ny arbejdsprøvning iværksat.
 Kommunen gav afslag på genoptagelse af sygedagpengene med henvisning til, at ansøgeren ikke opfyldte beskæftigelseskravet.
 Nævnet var enig med kommunen heri.
 Der forelå ikke klar lægelig dokumentation for fuld uarbejdsdygtighed i hele perioden.
Af erklæring af 8. maj 2001 fra speciallæge i reumatologi fremgik, at ansøgeren led af allergi/nældefeber, mulig ledlidelse og mulig bindevævssygdom.
Den objektive reumatologiske undersøgelse viste kun meget begrænsede forandringer, der ikke kunne forklare symptomerne.
Af erklæring af 4. juli 2001 fra speciallæge i psykiatri fremgik, at ansøgeren havde været glad for sit arbejde, men i mange år havde følt, at det var for stressende.
Ansøgeren havde en lidt tvangspræget personlighed og somatoforme forstyrrelser.
Efter lægens vurdering var der ingen arbejdsevne mere.
Af erklæring af 14. marts 2002 fra speciallæge i reumatologi fremgik, at ansøgeren var dårligt fungerende, deprimeret og med tydelige stress-symptomer.
Objektivt var der fundet en dårlig højre skulder med rotatorcuff-syndrom, og der var fundet lette slidgigtforandringer på hænderne.
Lægen troede umiddelbart ikke, at ansøgeren ville komme i arbejde igen.
Lægen mente, at alle forsøg på yderligere arbejdsprøvning ville forværre ansøgerens situation.
 Sagen blev behandlet i principielt møde med henblik på afklaring af, om der er ret til genoptagelse af udbetaling af sygedagpenge ved iværksættelse af arbejdsprøvning, når dagpengeretten er bortfaldet 11 måneder forinden.
 Afgørelse:
 Ankestyrelsen var enig med det sociale nævn i, at der ikke var ret til genoptagelse af udbetaling af sygedagpenge fra den 4. juli 2002, hvor ansøgeren anmodede kommunen om at finde en arbejdsgiver, hvor hun kunne blive arbejdsprøvet.
 Begrundelsen for afgørelsen var, at der var gået ca. 11 måneder fra ophør af dagpengeudbetalingen den 13. august 2001 til ansøgerens henvendelse den 4. juli 2002.
 Efter dagpengelovens § 8, stk. 1, nr. 1, bortfalder retten til dagpenge, så længe den sygemeldte mod lægens eller kommunens opfordring hertil nægter at deltage i hensigtsmæssig optræning for at genvinde arbejdsevnen.
 Ankestyrelsen lagde ved afgørelsen vægt på, at det af bemærkningerne til dagpengelovens § 8, stk. 1, nr. 1, fremgår, at der er tale om en mindre lempelse, således at dagpengeretten kan generhverves, når den sygemeldte på et senere tidspunkt skifter mening i forhold til, hvad der var gældende før lovændringen, hvor dagpengeretten bortfaldt uden mulighed for generhvervelse.
 Det har derudover indgået i overvejelserne, at kommunen ikke i perioden efter standsningen af dagpengeudbetalingen havde haft mulighed for at følge op på sagen efter lovens § 24. Efter denne bestemmelse skal kommunen med henblik på at bevare den sygemeldtes tilknytning til arbejdsmarkedet senest efter 8 uger og derefter hver 8. uge tage den sygemeldtes forhold op til vurdering med henblik på, om der er behov for behandling, optræning, revalidering eller andre former for bistand.
 Ankestyrelsen tiltrådte således det sociale nævns afgørelse med ændret begrundelse.
