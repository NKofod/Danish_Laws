Landsskatteretskendelse A-skat, udbetalt kørselsgodtgørelse,  

 lods A's klage skyldes, at told- og skatteregionen ved  

 afgørelse af 28. december 1999 har pålagt Farvandslodseriet B at  

 indeholde A-skat m.v. i beløb, der udbetales som  

 befordringsgodtgørelse til klageren for kørsel, hvor han ikke  

 er med i bilen.
 Det fremgår af sagens oplysninger, at klageren er  

 ansat som lods hos Farvandslodseriet B.
 Klagerens repræsentant har oplyst, at lodserne  

 arbejder på skift, således at der arbejdes hver anden uge og  

 holdes fri hver anden uge med vagtskifte tirsdag kl. 10. Klageren modtager  

 ingen godtgørelse for kørsel mellem sin bopæl og  

 arbejdsstedet, og for denne kørsel foretager han befordringsfradrag  

 efter ligningslovens § 9 C.
 Som eksempler på klagerens særlige  

 befordringsmønster som lods har repræsentanten nævnt:
1) En typisk lodsningsopgave består i, at klageren  

 foretager lodsning fra X til Y.
I forbindelse hermed foretages  

 følgende kørsel: Klageren kører i egen bil fra lodseriet  

 til X, hvor han går ombord på det skib, der skal lodses.
Der  

 sejles fra X til Y.
For lettest og hurtigst muligt at returnere til lodseriet  

 har en anden lods kørt klagerens bil fra X til Z.
Klagerens hustru  

 kører i familiens anden bil fra hjemmet til Y, hvorfra klageren  

 befordres til Ø.
Hustruen kører fra Ø til hjemmet, og  

 klageren tager toget fra Ø til Z, hvorfra han i sin egen bil  

 kører tilbage til lodseriet.
Den lods, der har kørt klagerens bil fra X til Z,  

 har så vidt muligt en lodsningsopgave fra Z.
Han kører  

 således i egen bil fra lodseriet til X, hvorefter han kører  

 klagerens bil fra X til Z.
Repræsentanten har oplyst, at denne lods kun  

 får befordringsgodtgørelse for kørslen i egen bil og ikke  

 for den resterende kørsel, idet han ikke kører i "egen  

 bil".
Farvandslodseriet udbetaler befordringsgodtgørelse  

 til klageren for kørslen fra lodseriet til X, fra X til Z, fra hjemmet  

 til Y, fra  Y til Ø, fra denne til hjemmet og fra Z til lodseriet.
Den  

 omtvistede del af kørslen er den, der foretages fra X til Z, fra  

 hjemmet til Y og fra Ø til hjemmet, og som i eksemplet foretages af  

 henholdsvis en anden lods og af hustruen, og hvor klageren ikke er med i  

 bilen.
Endvidere betaler Farvandslodseriet klagerens togbillet til Z.
2) En anden lodsningsopgave består i lodsning fra  

 lodseriet ind gennem fjorden til Æ.
I disse tilfælde kører  

 en kollega i klagerens bil til  Æ og henter klageren, hvorefter begge  

 kører tilbage til lodseriet.
Farvandslodseriet udbetaler befordringsgodtgørelse  

 til klageren for den samlede kørsel.
Den omtvistede del af  

 kørslen er kollegaens kørsel til Æ.
Told- og Skatteregionen har ved den påklagede  

 afgørelse pålagt Farvandslodseriet at indeholde A-skat m.v., jf.  

 kildeskattelovens § 46, stk. 1, jf. § 43, stk. 1, i de beløb, der  

 udbetales til klageren som befordringsgodtgørelse for kørsel,  

 hvor klageren ikke er med i bilen.
Som begrundelse herfor har regionen  

 anført, at godtgørelser, der udbetales af arbejdsgiveren for  

 udgifter, der påføres en lønmodtager som følge af  

 arbejdet, som udgangspunkt skal medregnes til lønmodtagerens  

 personlige indkomst, jf. ligningslovens § 9, stk. 5. Er der tale om  

 godtgørelse for befordringsudgifter, der opfylder betingelserne i  

 ligningslovens § 9, stk. 5 og 6, kan udbetalingen ske skattefrit.
Regionen  

 har herved anført, at der skal være tale om kørsel til og  

 fra en arbejdsplads, at kørslen skal være begrundet i  

 arbejdsmæssige hensyn, og at personen skal have befordret sig.
 Regionen har fundet, at udbetaling af  

 befordringsgodtgørelse for de i sagen omtvistede kørsler ikke  

 opfylder betingelserne i ligningslovens § 9, stk. 5 og 6, og følgelig  

 ikke kan ske uden indeholdelse af A-skat m.v., jf. kildeskattelovens § 46,  

 stk. 1, jf. § 43, stk. 1. Regionen har endvidere henvist til Vejledning om  

 Indeholdelse af A-skat og Arbejdsmarkedsbidrag, afsnit B.1.7.2. Regionen har  

 truffet afgørelsen ud fra:
- at der ikke er tale om kørsel foretaget af  

 lønmodtageren - at der ikke er tale om kørsel til og fra en  

 arbejdsplads.
Klagerens repræsentant har over for  

 Landsskatteretten nedlagt påstand om, at der ikke skal indeholdes  

 A-skat m.v. i de omhandlede beløb.
Til støtte for  

 påstanden har repræsentanten anført, at hvervet som lods  

 medfører særlige arbejdsvilkår med heraf følgende  

 ganske særlige befordringsvilkår.
Kørslen mellem  

 arbejdsstederne sker efter påbud fra lodseriet og af hensyn til  

 arbejdets udførelse, og klageren kunne i stedet tage en taxa på  

 lodse-riets regning, hvorved han ikke selv ville have udgifter til befordring  

 mellem arbejdsstederne.
For at holde lodseriets udgifter nede og under  

 samtidig hensyntagen til opgavernes bestridelse, hvor det er  

 væsentligt, at befordringen sker i en vis hastighed, er det  

 særlige befordringsmønster som illustreret ved de nævnte  

 eksempler udviklet.
Såvel udgifterne til den kørsel, hvor  

 klageren selv er med i bilen, som udgifterne til den kørsel, hvor han  

 ikke er med i bilen, er utvivlsomt udgifter som klageren har haft/har for at  

 befordre sig fra eet sted til et andet som led i udførelsen af sit  

 arbejde.
Repræsentanten har understreget, at klageren kun har  

 modtaget/modtager godtgørelse for kørsel, som han rent faktisk  

 har haft/ har udgifter til, og at den måde, hvorpå kørslen  

 er arrangeret, er den måde som fungerer nemmest og billigst for alle  

 parter, også for arbejdsgiveren.
Endvidere har repræsentanten  

 understreget, at klageren ikke har modtaget/modtager  

 befordringsgodtgørelse for sin kørsel mellem bopælen og  

 arbejdsstedet, hvorfor denne kørsel ikke er omhandlet i sagen.
Repræsentanten har videre anført, at det  

 fremgår af ligningslovens § 9 B, stk. 1, litra b, jf. § 9, stk. 5, 2.  

 punktum, at der kan udbetales skattefri godtgørelse for befordring  

 mellem arbejdspladser.
Repræsentanten har henvist til forarbejderne til  

 bestemmelserne (bemærkningerne til lovforslag nr. 285 af 19. maj 1993),  

 og repræsentanten har anført, at formålet med  

 lovændringen i 1993 var, at den tidligere mulighed for  

 lønmodtagere for at foretage fradrag for faktiske udgifter til  

 erhvervsmæssig befordring skulle erstattes af en mulighed for  

 arbejdsgivere for at udbetale skattefri godtgørelse.  

 Repræsentanten har endvidere henvist til følgende uddrag af  

 bemærkningerne: "Fradraget dækker som oftest dagens samlede  

 kørsel,..." og "Da udgifter til befordring, der foretages i  

 arbejdsgiverens interesse, bør være uden skattemæssig  

 betydning for lønmodtagere, foreslås det at indføre en  

 ordning, hvorefter en arbejdsgiver kan yde den ansatte skattefri  

 godtgørelse for udgifter til erhvervsmæssig befordring...".
Endelig har repræsentanten anført, at  

 regionen begrunder afgørelsen med, at der ikke er tale om  

 kørsel til og fra en arbejdsplads, og at det er en betingelse, at  

 personen skal have befordret sig.
Repræsentanten har anført, at  

 en sådan indskrænkende fortolkning ikke kan udledes af hverken  

 loven eller dens forarbejder.
 Landsskatteretten skal udtale:
I ligningslovens (nu lovbekendtgørelse nr. 775 af  

 16. august 2000) § 9, stk. 5, er fastsat, at godtgørelser, der  

 udbetales af arbejdsgiveren for udgifter, som lønmodtageren  

 påføres som følge af arbejdet, medregnes ved  

 indkomstopgørelsen.
Dette gælder dog ikke godtgørelse for  

 rejseudgifter m.v. omfattet af ligningslovens § 9 A eller § 31, stk. 4, og  

 befordringsudgifter omfattet af ligningslovens § 9 B eller § 31, stk. 5.  

 Befordringsgodtgørelse medregnes ikke ved indkomstopgørelsen,  

 såfremt godtgørelsen ikke overstiger satser, som  

 fastsættes af Ligningsrådet, jf. ligningslovens § 9 B, stk. 3.
 Reglerne fremgik tidligere af lovbekendtgørelse nr.  

 28 af 18. januar 2000, nr. 754 af 28. september 1999 og nr. 819 af 3.  

 november 1997.
 Ligningslovens § 9 B, stk. 1, har følgende  

 ordlyd:
 " Følgende udgifter til befordring til og fra en  

 arbejdsplads kan fradrages ved opgørelsen af den skattepligtige  

 indkomst:
a) Befordring mellem sædvanlig bopæl og  

 arbejdsplads i indtil 60 arbejdsdage inden for de forudgående 24  

 måneder, b) befordring mellem arbejdspladser og c) befordring inden for samme arbejdsplads. " Af forarbejderne til bestemmelserne (bemærkningerne  

 til lovforslag nr. 285 af 19. maj 1993) fremgår, at der med reglerne er  

 tilsigtet indført en ordning, hvor bedømmelsen af,  

 hvornår erhvervsmæssig befordring foreligger, og  

 fastsættelsen af, med hvilke beløb skattefri  

 befordringsgodtgørelse kan udbetales, bygger på objektive  

 kriterier.
I bemærkningerne er endvidere anført, at befordringen  

 aldrig kan opgøres på grundlag af en strækning, der er  

 længere end det faktiske antal kørte km.
Landsskatteretten finder, at der efter de indførte  

 regler alene er mulighed for at udbetale befordringsgodtgørelse  

 skattefrit for den kørsel, hvor klageren er med i bilen, idet der  

 alene i disse situationer efter en naturlig sproglig forståelse kan  

 anses for at foreligge befordring i ligningslovens § 9 B´s forstand.
Retten  

 finder videre, at der for den befordring, der anses for erhvervsmæssig,  

 jf. § 9 B, i henhold til ligningslovens § 9 B, stk. 3, jf. § 9, stk. 5, alene  

 kan foretages udbetaling af skattefri godtgørelser med højst de  

 af Ligningsrådet fastsatte satser, uanset størrelsen af de  

 faktiske udgifter.
Landsskatteretten finder herefter, hvilket Told- og  

 Skattestyrelsen har tiltrådt, at det er med rette, at Farvandslodseriet  

 er pålagt at indeholde A-skat m.v., jf. kildeskattelovens § 46, stk. 1,  

 jf. § 43, stk. 1, i de beløb, der udbetales til klageren som  

 befordringsgodtgørelse for kørsel, hvor klageren ikke er med i  

 bilen.
Den påklagede afgørelse stadfæstes derfor.
