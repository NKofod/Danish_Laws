Nr LSF 26 Forslag til Lov om Rådets forordning (EF) om beskyttelse mod  

 eksterritorial lovgivning vedtaget af et tredjeland Fremsat af erhvervsministeren (Pia Gjellerup) den 26. marts 1998 Vedtaget ved tredjebehandling den 5. maj 1998 Lov nr. 312 af 03/06/1998 § 1. Denne lov supplerer Rådets forordning (EF) nr. 2271/96 af 22.  

 november 1996(* 1) om beskyttelse mod virkningerne af den eksterritoriale  

 anvendelse af lovgivning vedtaget af et tredjeland og af foranstaltninger,  

 som er baseret herpå eller er en følge heraf, der er anført i bilaget til  

 forordningen.
 § 2 . Medmindre højere straf er forskyldt efter anden lovgivning,  

 straffes med bøde den, der forsætligt eller groft uagtsomt fortier  

 oplysninger eller afgiver vildledende eller urigtige oplysninger, eller som  

 handler i strid med de bestemmelser, der er fastsat i artikel 2 og 5 i Rådets  

 forordning (EF) nr. 2271/96.
 Stk. 2. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.
 § 3 . Erhvervsfremme Styrelsen er kompetent national myndighed i  

 henhold til artikel 2 i Rådets forordning (EF) nr. 2271/96.
 § 4 . Loven træder i kraft dagen efter bekendtgørelsen i  

 Lovtidende.
 § 5 . Loven gælder ikke for Færøerne og Grønland.
Oprindeligt fremsat forslag § 1. Denne lov supplerer Rådets forordning (EF) nr. 2271/96 af 22.  

 november 1996(* 1) om beskyttelse mod virkningerne af den eksterritoriale  

 anvendelse af lovgivning vedtaget af et tredjeland, og af foranstaltninger,  

 som er baseret herpå eller er en følge heraf, der er anført i bilaget til  

 forordningen.
 § 2 . Med mindre højere straf er forskyldt efter anden lovgivning  

 straffes med bøde den, der forsætligt eller groft uagtsomt fortier  

 oplysninger, eller afgiver vildledende eller urigtige oplysninger, eller som  

 handler i strid med de bestemmelser, der er fastsat i artikel 2 og artikel 5  

 i Rådets forordning (EF) nr. 2271/96.
 Stk. 2. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.
 § 3 . Erhvervsfremme Styrelsen er kompetent national myndighed i  

 henhold til artikel 2 i Rådets forordning (EF) nr. 2271/96.
 § 4 . Loven træder i kraft dagen efter bekendtgørelse i  

 Lovtidende.
 § 5 . Loven gælder ikke for Færøerne og Grønland.
Bemærkninger til lovforslaget Almindelig bemærkninger 1. Indledning Rådet vedtog den 22. november 1996 en forordning om beskyttelse mod  

 virkninger af tredjelandes eksterritoriale lovgivning.
Ifølge artikel 9 i  

 forordningen skal medlemstaterne fastsætte de sanktioner, der skal pålægges i  

 tilfælde af overtrædelse af relevante bestemmelser i forordningen.
Den  

 foreslåede lov skal således supplere forordningens bestemmelser med de  

 nødvendige nationale straf- og sanktionsbestemmelser.
Endvidere forudsætter forordningen, at der er en kompetent national  

 myndighed, der kan varetage administrationen af de opgaver, der nævnes i  

 artikel 2 i forordningen.
Det gælder bl.a. håndteringen af den information,  

 som medlemsstaternes borgere og/eller virksomheder har pligt til at forelægge  

 enten EU-kommissionen direkte eller via en kompetent national myndighed.
Den  

 foreslåede lov har derfor ligeledes til formål at udpege Erhvervsfremme  

 Styrelsen som den kompetente danske myndighed.
Formålet med Rådets forordning er at neutralisere den eksterritoriale  

 virkning af USA's sanktionslovgivning over for Cuba samt Iran og Libyen.  

 Sanktionslovene sanktionerer handel med og investeringer i tidligere  

 amerikansk eksproprieret ejendom på Cuba, og investeringer i Irans og Libyens  

 olieindustri.
Sanktionslovgivningen omfatter både amerikanske virksomheder og  

 personer samt personer og virksomheder, der ikke er hjemmehørende i USA.  

 Lovene har således eksterritorial virkning, hvilket strider mod folkeretten.
 Rådet har med forordning (EF) nr. 2271/96 vedtaget en række  

 foranstaltninger til at imødegå USA's eksterritoriale lovgivning, jf. nærmere  

 under afsnit 2.
Forordningen tillægger EU-Kommissionen den centrale kontrol- og  

 tilsynsbeføjelse, f.eks. i form af indhentelse af oplysninger, videregivelse  

 af information, rapportering samt medvirken ved afgørelser om, hvorvidt der  

 skal ske efterlevelse af de pågældende sanktionslove.
Medlemsstaternes rolle  

 består i gennemførelse af nationale straffebestemmelser og udvælgelse af den  

 nationale myndighed til håndtering af informationsudveksling om virksomheder  

 eller personer, der berøres af sanktionslovgivningen.
2. Lovforslagets indhold I henhold til forordningens artikel 9 skal medlemsstaterne fastsætte de  

 sanktioner, der skal pålægges i tilfælde af overtrædelse af relevante  

 bestemmelser i forordningen.
Sanktionerne skal være effektive,  

 forholdsmæssige og afskrækkende.
 Rådsforordningen indeholder fire særskilte instrumenter til at modvirke  

 den eksterritoriale virkning af USA's lovgivning:
 1. I henhold til artikel 2 har personer, som omhandlet i artikel 11, pligt  

 til at underrette EU-Kommissionen, i det omfang den pågældende persons  

 økonomiske og/eller finansielle interesser berøres af USA's sanktionslove.  

 Oplysningerne gives enten direkte til EU-Kommissionen eller via  

 medlemsstaternes kompetente myndigheder.
 2. I henhold til artikel 4 må domme eller beslutninger, der træffes af  

 domstole eller myndigheder udenfor Fællesskabet, og som baserer sig på de i  

 forordningen nævnte sanktionslove, ikke anerkendes eller håndhæves.
 3. I henhold til artikel 5 er der forbud mod at efterleve bestemmelser  

 eller påbud, der følger af sanktionslovene, medmindre en sådan  

 ikke-efterlevelse vil være til væsentlig skade for den pågældende person.
4. I henhold til artikel 6 har de personer, som er omhandlet i artikel 11,  

 og som berøres af sanktionslovgivningen, ret til generhvervelse af  

 erstatninger, som de måtte blive pålagt ved amerikanske domstole ved  

 eventuelle retssager.
Bestemmelsen er primært relevant i forhold til  

 sanktionslovgivningen overfor Cuba.
Det betyder i praksis, at europæiske  

 virksomheder eller personer, der er blevet pålagt at betale erstatning til en  

 amerikanske virksomhed i henhold til sanktionslovgivningen, må søge  

 erstatningsbeløbet generhvervet i den pågældende amerikanske virksomheds  

 eller persons aktiver indenfor EU - f.eks. i form af et sagsanlæg mod et  

 amerikansk datterselskab indenfor EU.
En række af de artikler, der er nævnt i forordningen er ikke relevante i  

 relation til gennemførelsen af nationale straffebestemmelser.
Enten fordi de  

 savner adressat, eller fordi de henvender sig til Rådet, EU- Kommissionen,  

 medlemsstaterne, en udvalgskomite, eller fordi der er tale om bestemmelser,  

 der har civilretlig karakter.
De relevante bestemmelser, der skal  

 sanktioneres er primært artikel 2, der vedrører pligt for medlemsstaternes  

 borgere og virksomheder til at informere EU-Kommissionen og/eller den  

 kompetente nationale myndighed samt artikel 5, hvorefter medlemsstaternes  

 borgere eller virksomheder ikke må efterleve retsafgørelser baseret på de  

 amerikanske sanktionslove.
Dette stemmer ligeledes overens med  

 EU-Kommissionens holdning i forbindelse med vedtagelse af forordningen.
3. Administrative og statsfinansielle konsekvenser Lovforslaget vil indebære et mindre ressourcetræk i Erhvervsfremme  

 Styrelsen til håndtering af den informationsudveksling, der skal finde sted  

 mellem de berørte personer og virksomheder, Erhvervsfremme Styrelsen og  

 EU-Kommissionen.
Det er ikke muligt at angive den eksakte merudgift, da det  

 vil bero på omfanget af information.
Hertil kommer eventuelle omkostninger i  

 forbindelse med domstolenes og andre myndigheders behandling af overtrædelser  

 af de sanktionerede bestemmelser.
Umiddelbart vurderes de administrative og  

 statsfinansielle konsekvenser at være minimale, og vil således i første  

 omgang kunne finansieres indenfor Erhvervsministeriets rammer.
4. Erhvervsøkonomiske og miljømæssige konsekvenser Lovforslaget vil ikke få erhvervsøkonomiske eller miljømæssige  

 konsekvenser.
5. Forholdet til EU-retten Med lovforslaget gennemføres de nationale straffebestemmelser, der  

 supplerer forordningens bestemmelser.
Forordningens artikel 9 foreskriver, at  

 medlemstaterne skal fastsætte nationale straffebestemmelser for overtrædelse  

 af relevante bestemmelser i forordningen.
I »Lov om anvendelsen af visse  

 af De Europæiske Fællesskabers retsakter om økonomiske forbindelser til  

 tredjelande« kan ministeren fastsætte bestemmelser, der er nødvendige  

 for anvendelsen her i landet af visse af EF's forordninger, bl.a.  

 forordninger med hjemmel i TEU art. 113. Retsgrundlaget i Rådets forordning  

 (EF) nr. 2271/96 er TEU artikel 73 c, artikel 113 og artikel 235. Den givne  

 bemyndigelse er derfor ikke tilstrækkelig, idet »Lov om anvendelsen af  

 visse af De Europæiske Fællesskabers retsakter om ind- og udførsel« ikke  

 omfatter retsakter baseret på TEU art. 73 c eller art. 235. Den danske  

 implementering af forordningen tilsiger således enten en ændring af  

 ovennævnte lov, der udvider anvendelsesområdet eller et selvstændigt  

 lovforslag.
Regeringen har fundet det mest hensigtsmæssigt at udarbejde et  

 selvstændigt lovforslag.
Det skyldes, at man ikke ønsker at udvide  

 anvendelsesområdet i den nævnte administrationslov til også at omfatte TEU  

 art. 235. Bestemmelsen giver Rådet kompetence i de situationer, hvor der ikke  

 i traktaten er fornøden hjemmel, men hvor det viser sig nødvendigt at agere  

 fra EU's siden for at realisere EU's overordnede mål.
Endvidere arbejder EU og USA på en forhandlingsløsning, der kan føre til  

 en ophævelse af de amerikanske sanktionslove og dermed Rådets forordning.
En  

 selvstændig lov vil i dette tilfælde forholdsvis enkelt kunne ophæves,  

 såfremt Rådets forordning skulle bortfalde.
6. Høring Lovforslaget har været sendt i høring hos Dansk Industri, Handelskammeret,  

 Håndværksrådet, Dansk Handel og Service, LO, Arbejderbevægelsens Erhvervsråd,  

 Danmarks Rederiforening, Statsministeriet, Udenrigsministeriet,  

 Justitsministeriet, Økonomiministeriet og Finansministeriet.
Bemærkninger til lovforslagets enkelte bestemmelser Til § 1 Rådet vedtog den 22. november 1996 en antiboykot-forordning om beskyttelse  

 mod virkningerne af USA's sanktionslovgivning.
Forordningen trådte i kraft  

 den 29. november 1996 ved offentliggørelse i De Europæiske Fællesskabers  

 Tidende.(* 2) Til § 2 I henhold til Forordningens artikel 9 skal medlemstaterne fastsætte de  

 sanktioner, der skal pålægges i tilfælde af overtrædelse af relevante  

 bestemmelser i denne forordning.
De relevante bestemmelser, der skal  

 sanktioneres, er primært artikel 2 og artikel 5. Ifølge artikel 2 skal de  

 personer eller virksomheder, hvis økonomiske og/eller finansielle interesser  

 direkte eller indirekte berøres af de i forordningen anførte sanktionslove,  

 underrette EU-Kommissionen herom indenfor en nærmere angiven frist.
Artikel 5  

 foreskriver, at personer, der er omhandlet af artikel 11, ikke må efterleve -  

 hverken aktivt eller ved forsætlig forsømmelse - bestemmelser eller forbud,  

 herunder domstolsafgørelser, der baserer sig på de i forordningen omhandlede  

 sanktionslove.
 Personer kan dog bemyndiges til i overensstemmelse med procedurerne i  

 forordningens artikel 7 og 8 helt eller delvis at efterleve sådanne  

 bestemmelser mv., dersom undladelse heraf ville være til væsentlig skade for  

 deres egne eller Fællesskabets interesser.
Det betyder, at danske personer og virksomheder, der fortier oplysninger  

 eller afgiver urigtige eller vildledende oplysninger til EU-Kommissionen  

 eller den nationale myndighed skal kunne ifalde strafansvar.
Det samme gælder  

 de personer og virksomheder, der ikke overholder forbudet mod at efterleve  

 eventuelle bestemmelser og afgørelser, der baserer sig på de i bilaget  

 anførte sanktionslove, medmindre det kan godtgøres, at ikke-efterlevelse vil  

 være til væsentlig skade for deres egne eller Fællesskabets interesser.
Ifølge artikel 9 i forordningen skal sanktionerne være effektive,  

 forholdsmæssige og afskrækkende.
Det er bevidst og groft uagtsomme forhold  

 der kan straffes.
Der findes ikke holdepunkter for at antage at formålet med  

 artikel 9 også har været at straffe for simpel uagtsomhed.
Ved simpel  

 uagtsomhed ifaldes derfor ikke ansvar.
Strafansvaret omfatter ikke artikel 2,  

 tredje stykke.
For så vidt angår artikel 5, andet stykke, omfatter  

 strafansvaret alene fortielse eller afgivelse af urigtige eller vildledende  

 oplysninger i forbindelse med en eventuel bevisførelse for, at  

 ikke-efterlevelse vil være til væsentlig skade for de berørte virksomheder  

 eller personer.
 Med henvisning til straffebestemmelser i særlovgivningen generelt,  

 herunder især »Lov om anvendelsen af visse af De Europæiske  

 Fællesskabers retsakter om økonomiske forbindelser til tredjelande« § 2  

 samt de strafferammer, der er eller forventes fastsat i de øvrige  

 medlemsstater, anses bødestraf, med mindre højere straf er forskyldt efter  

 straffelovens bestemmelser, for at være en effektiv, forholdsmæssig og  

 afskrækkende sanktionsform.
Det er domstolene, der fastsætter bødens størrelse, og det vil derfor bero  

 på domstolenes praksis.
Ved udmåling af bødestørrelsen vil der bl.a. skulle  

 tages hensyn til overtrædelsens grovhed, herunder omfanget af de økonomiske  

 og/eller finansielle interesser, der er involveret i forbindelse med  

 overtrædelse af forordningen, den økonomiske fordel, som måtte være opnået  

 ved lovovertrædelsen, den pågældendes betalingsevne o.l.
 Forordningen omfatter også juridiske personer, hvorfor de ligeledes skal  

 kunne ifalde strafansvar.
Til § 3 Forordningens artikel 2, tredje stykke, foreskriver, at oplysninger kan  

 forelægges EU-Kommissionen direkte eller via medlemsstaternes kompetente  

 myndigheder.
Endvidere har EU-Kommissionen pligt til at underrette de  

 kompetente myndigheder i den medlemsstat, hvor den person, der har meddelt  

 oplysningerne har bopæl eller er registreret.
Forordningen forudsætter  

 således, at medlemsstaterne har udpeget den kompetente myndighed.
 Det foreslås, at Erhvervsfremme Styrelsen, der har ansvaret for  

 gennemførelsen af den nationale lovgivning og den administration, der måtte  

 komme, udpeges som den kompetente danske myndighed.
Til § 4 Loven træder i kraft dagen efter bekendtgørelsen i Lovtidende.
Der vil  

 ikke være behov for overgangsbestemmelser.
Skriftlig fremsættelse (26. marts 1998) Erhvervsministeren (Pia Gjellerup):
 Herved tillader jeg mig at fremsætte for Folketinget:
 Forslag til lov om rådets forordning (EF) om beskyttelse mod  

 eksterritorial lovgivning vedtaget af et tredjeland.
 (Lovforslag nr. 26).
 Med lovforslaget gennemføres de nationale straffebestemmelser, som  

 medlemstaterne er forpligtet til ifølge Rådets forordning om beskyttelse mod  

 eksterritorial lovgivning vedtaget af et tredjeland - den såkaldte  

 Helms-Burton-lov.
Endvidere har lovforslaget til formål at udpege Erhvervsfremme Styrelsen  

 som kompetent national myndighed til at varetage den administration, der  

 måtte følge i kølvandet på forordningen.
Det gælder bl.a. håndteringen af en  

 information om danske borgere og virksomheder, der berøres af  

 sanktionslovgivningen, har pligt til at forelægge Europakommissionen.
Rådet vedtog den 22. november 1996 en antiboykot-forordning, der har til  

 formål at neutralisere den eksterritoriale virkning af USA's  

 sanktionslovgivning over for Cuba samt Iran og Libyen.
Forordningen  

 bestemmer, at de domme og beslutninger, der ifølge de amerikanske  

 sanktionslove, rammer europæiske virksomheder eller personer, ikke vil blive  

 anerkendt eller håndhævet.
Endvidere fastsætter forordningen, at europæiske  

 virksomheder eller personer, der vælger at efterleve en retsafgørelse baseret  

 på de amerikanske sanktionslove vil kunne blive straffet for det.
Ifølge lovforslaget vil danske virksomheder og borgere, der fortier  

 oplysninger eller afgiver urigtige eller vildledende oplysninger til  

 EU-kommissionen eller nationale myndighed kunne straffes med bøde.
Det samme  

 gælder danske virksomheder og borgere, der ikke overholder forbudet i Rådets  

 forordning mod at efterleve de amerikanske sanktionslove.
 Idet jeg i øvrigt henviser til lovforslagets bemærkninger, skal jeg  

 anbefale forslaget til Folketingets velvillige behandling.
Bilag RÅDETS FORORDNING (EF) Nr. 2271/96 af 22. november 1996 om beskyttelse mod virkningerne af den eksterritoriale anvendelse af lovgivning vedtaget af et tredjeland og af foranstaltninger, som er baseret herpå eller er en følge heraf (* 1) De Europæiske Fællesskabs Tidende nr.
L 309, 29.11.1996 (Celex  

 396R2271).
