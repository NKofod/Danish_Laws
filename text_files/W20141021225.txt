Ligebehandlingsnævnets afgørelse om køn - retlig interesse - ej medhold En kvinde født i 1947 klagede over, at en forlystelsespark kun optog drenge til sin musikgarde.
Nævnet fandt, at klager ikke havde en konkret retlig interesse i sagen, da hun ikke selv havde søgt om optagelse, og da hun lå uden for den aldersgruppe, der kunne optages.
 Nævnet kunne derfor ikke behandle klagen.
 Klagen drejer sig om påstået forskelsbehandling på grund af køn i forbindelse med, at en musikgarde, der er tilknyttet en forlystelsespark, kun optager drenge.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling En kvinde, der er født i 1947, klager over, at piger ikke kan optages i en musikgarde, der er tilknyttet en forlystelsespark.
Garden fungerer som tilbud om fri musikundervisning, som indklagede stiller til rådighed for drenge.
Det første år er drengene på elevskole, hvor de lærer at spille på instrumenter.
Herefter får de egnede drenge mulighed for at spille i henholdsvis tamburkorps og musikkorps.
Drengene skal udtræde af garden i deres 17. år.
Parternes bemærkninger Klager mener, at det er diskriminerende, at indklagede kun optager drenge i musikgarden.
Piger bliver dermed afskåret fra at få en musikalsk uddannelse, som kan give adgang til en musikalsk karriere.
 Klager ønsker, at nævnet skal henstille til indklagede, at man følger lovgivningens hensigter om ligestilling.
 Klager tror ikke, at hendes børnebørn vil søge optagelse i musikgarden, men hun ønsker ikke at acceptere, at de ville blive afvist på grund af deres køn, hvis de søgte ind.
 Klager mener, at der er tale om et spørgsmål af generel karakter, da musikgarden fungerer som fødekilde til de fineste danske orkestre.
 Indklagede påstår, at Ligebehandlingsnævnet skal afvise klagen, da det er indklagedes opfattelse, at sagen ikke er omfattet af nævnets kompetence.
 Musikgardens elever indgår ikke i et ansættelsesforhold, og indklagede har derfor ikke status som arbejdsgiver i forhold til eleverne.
Klagen er ikke omfattet af ligestillingsloven, idet der hverken for så vidt angår skolen eller selve garden er tale om erhvervsmæssig virksomhed, der indebærer levering af varer og tjenesteydelser.
Gardens aktiviteter falder efter indklagedes opfattelse uden for begrebet "almen virksomhed".
Klager har ikke nogen konkret retlig interesse i sagen, fordi klager ikke selv har søgt optagelse i garden, og fordi hun i kraft af sin alder under alle omstændigheder vil være afskåret fra at søge optagelse, da eleverne skal udtræde, når de er 17 år.
Klager har heller ikke indgivet klage på vegne af en datter, der forgæves har søgt optagelse i garden.
 Piger er ikke afskåret fra at deltage i musikgarders aktiviteter, da der er flere musikgarder, der både optager drenge og piger, ligesom der er egentlige pigegarder.
Ligebehandlingsnævnets bemærkninger og konklusion Ligebehandlingsnævnet behandler konkrete klager over forskelsbehandling på grund af køn efter ligebehandlingsloven, der vedrører forhold på arbejdsmarkedet, og ligestillingsloven, der vedrører forhold uden for arbejdsmarkedet.
 Nævnet finder, at klager ikke er klageberettiget i forhold til spørgsmålet om, hvorvidt det er med strid med ligestillingslovens forbud mod forskelsbehandling på grund af køn, at indklagede kun optager drenge i musikgarden.
Der er herved lagt vægt på, at klager ikke har en konkret retlig interesse i forhold til spørgsmålet om optagelse i musikgarden, da klager ikke selv har søgt om optagelse, og da hun på grund af sin alder ikke er en del af den gruppe, som hun mener, bliver udsat for forskelsbehandling i forbindelse med, at der kun optages drenge.
Der er heller ikke klaget på vegne af en person, der konkret er blevet udsat for forskelsbehandling på grund af køn i forbindelse med ansøgning om optagelse i musikgarden.
 Nævnet kan derfor ikke behandle klagen.
