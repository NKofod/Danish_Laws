Skriftlig fremsættelse (10. oktober 2012) Økonomi- og indenrigsministeren: (Margrethe Vestager):
 Herved tillader jeg mig for Folketinget at fremsætte:
Forslag til lov om ændring af lov om kommunernes styrelse, regionsloven, lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg (Særligt vederlag til næstformand i udvalg, diæter ved valg og folkeafstemninger samt frihed til senere frist for ansøgning om afstemning i hjemmet m.v.) (Lovforslag nr.
L 25) Lovforslagets hovedformål er at udmønte forenklingsinitiativer på Økonomi- og Indenrigsministeriets område, som regeringen som led i Moderniseringsaftalen 2013, der er et bilag til Aftalen om Kommunernes Økonomi 2013, har aftalt med KL.
Med lovforslaget får kommunalbestyrelsen mulighed for  i henhold til regler fastsat af økonomi- og indenrigsministeren inden for de eksisterende økonomiske rammer for udvalgsvederlæggelse  at beslutte at yde et særligt vederlag til næstformænd for udvalg nedsat af kommunalbestyrelsen.
Kommunalbestyrelsen får derved mulighed for at tilpasse vederlæggelsen til den enkelte kommunes struktur, organisationsform og opgavefordeling.
 Kommunalbestyrelsen får endvidere mulighed for at fastsætte en højere eller lavere diætsats  eller ingen diæter  end efter de gældende regler for virksomhed ved valg og folkeafstemninger til medlemmer af valgbestyrelsen, valgstyrere og tilforordnede vælgere.
 Kommunalbestyrelsen får desuden mulighed for at beslutte, at en ansøgning om at brevstemme i hjemmet inden for de gældende frister for brevstemmeafgivning skal kunne indgives inden for en senere frist end den gældende.
 Lovforslaget indeholder herudover andre initiativer, navnlig på valgområdet.
 I overensstemmelse med praksis foreslås kodificeret, at enhver vælger  uden at der stilles krav om, at vælgeren er forhindret i at møde frem på afstemningsdagen  kan brevstemme i enhver kommune her i landet.
Valghandlingens kvalitet og sikkerhed øges, bl.a. i form af styrkelse af vælgeridentifikationen på valgdagen ved at stille krav om, at vælgeren i alle tilfælde skal udspørges om sin fødselsdato, samt i form af et krav om, at vælgeren ved brevstemmeafgivelse lukker yderkuverten i overværelse af stemmemodtageren.
Herudover foreslås en lovfæstelse af grundsætningen om valghandlingens neutralitet ved, at forbuddet imod valgagitation udstrækkes til at gælde anden form for holdningsmæssig påvirkning.
Endvidere foreslås, at formanden for Valgnævnet skal være enten landsdommer eller højesteretsdommer.
Kommunerne pålægges fremover at refundere statens udgifter til brevstemmemateriale til brug for brevstemmeafgivning i kommunen.
Herved sikres en hensigtsmæssig ressourceanvendelse i kommunernes håndtering af brevstemmemateriale.
Der foreslås indførelse af en øget adgang for kommunalbestyrelsen til at lade det være op til den enkelte valggruppe, om der skal indkaldes stedfortræder, dels for et udvalgsmedlem med lovligt forfald i kortere tid end en måned, dels for et inhabilt udvalgsmedlem.
Herved gives kommunalbestyrelserne øgede frihedsgrader.
 Det foreslås desuden fastsat  på tilsvarende vis som ved valg til Folketinget  at kommunen ved Europa-Parlamentsvalg ikke kan meddele attestation af en vælgererklæring, hvis vælgeren er død efter erklæringens afgivelse, men inden kommunen har meddelt attestation.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
