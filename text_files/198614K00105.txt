Nr BTL 105 Betænkning over Forslag til lov om ændring af lov om råstoffer   

 Nr L 105 1986-87, 1. samling Blad nr 544 Afgivet af miljø- og planlægningsudvalget Afgivet: 19870211 Udvalget har behandlet lovforslaget i nogle møder og har herunder stillet spørgsmål til miljøministeren, som denne har besvaret skriftligt.
I sin besvarelse af spørgsmål 2 har miljøministeren oplyst, at kortlægning af de indre danske farvande vil kunne afsluttes i løbet af 7-10 år, jf. bilag.
Herefter indstiller et FLERTAL (udvalget med undtagelse af Socialistisk Folkepartis medlemmer) lovforslaget til VEDTAGELSE UÆNDRET.
Et MINDRETAL (Socialistisk Folkepartis medlemmer af udvalget) vil nærmere redegøre for sin stilling ved lovforslagets 2. behandling.
AHLMANN-OHLSEN (KF) COLLET (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
RITT BJERREGAARD (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
LEIF HERMANN (SF) LONE DYBKJÆR (RV) Partierne CD, VS og FP havde ikke medlemmer i udvalget.
Et af udvalgets spørgsmål til miljøministeren og dennes svar herpå SPØRGSMåL NR. 2:
Udvalget ønsker en orientering om havbundskortlægningens videre forløb, herunder hvornår kortlægningen forventes at være færdig.
 SVAR:
Jeg har forelagt spørgsmålet for Skov- og Naturstyrelsen, der har udtalt følgende, hvortil jeg kan henholde mig:
»I overensstemmelse med bemærkningerne til råstofloven af 1977 er kortlægningen af råstofferne på havbunden indledt med en generel kortlægning af de indre danske farvande.
Denne kortlægning suppleres med en detaljeret kortlægning af udvalgte områder.
Herudover skal der gennemføres en generel kortlægning af de ydre danske farvande (Nordsøen, Skagerrak og Østersøen).
Der har i de senere år vist sig et stærkt stigende behov for at formidle resultaterne af den hidtidige kortlægning i form af kort, rapporter samt konkret rådgivning til erhvervet og statslige og kommunale myndigheder.
Herudover er der fra myndigheder og erhverv fremkommet ønsker om gennemførelse af en række undersøgelser i en langt større detaljeringsgrad end planlagt.
Desuden er havbundskortlægningen på grund af det stigende pres på natur- og miljøområdet drejet i retning af en generel havbundsundersøgelse omfattende biologiske, arkæologiske og råstofgeologiske interesser og analyser af konfliktmulighederne mellem disse interesser.
Endelig har havbundskortlægningen naturligvis måttet involveres i de almindelige budgetmæssige omprioriteringer på hele naturområdet.
Disse nødvendige omprioriteringer og samfundsøkomisk rationelle omlægninger af havbundskortlægningen har bevirket en reduktion af selve undersøgelsestakten.
 STATUS for gennemførelsen af havbundskortlægningen er følgende:
Den generelle kortlægning af de indre danske farvande har i perioden indtil nu omfattet ca. 22.000 km2 af de indre danske farvande, der i alt omfatter et areal på ca. 40.000 km2. Den detaljerede kortlægning er i dag afsluttet for visse geografisk begrænsede udvalgte områder (Bornholm SV, Anholt Østerrev, Grønsund, Samsø S, Faxe Bugt).
Et realistisk skøn vil i dag være, at kortlægningen af de indre danske farvande med de disponible ressourcer vil kunne afsluttes i løbet af 7-10 år.
Herudover resterer en generel kortlægning af de ydre danske farvande (Nordsøen, Skagerrak og Østersøen), hvor kortlægningen af de kystnære områder skønsmæssigt vil tage 8-12 år.
