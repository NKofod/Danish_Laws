 Formanden for det sociale udvalg var uberettiget til at tilbagekalde  

 en tidligere given bevilling til flyttehjælp, som var meddelt ansøgeren.
 REDEGØRELSE FOR SAGEN:
 Et ægtepar søgte den 12. januar 1988 om hjælp i forbindelse med flytning  

 til B kommune til depositum kr. 13.500 og første måneds husleje kr. 4.500.  

 Familien skulle flytte, da ejerboligen i A kommune var sat på tvangsauktion  

 den 22. januar 1988. Ægteparret, der havde arbejdet som selvstændige  

 erhvervsdrivende, havde afhændet virksomheden med en gæld på ca. 1,8 mill.kr.
 Ægteparret anførte, at de forventede hurtigt efter flytningen at være i  

 arbejde igen.
 A kommune ansøgte den 13. januar 1988 B kommune om samtykke efter  

 bistandslovens § 47, stk. 2.
 Det sociale udvalg i A kommune behandlede sagen i møde den 18. januar  

 1988, og der blev bevilget depositum samt 1 måneds husleje med  

 tilbagebetaling i henhold til bistandslovens § 26, stk. 1, nr. 3.
 Ægteparret fik meddelelse om socialudvalgets afgørelse ved henvendelse til  

 kommunen den 19. januar 1988. Familien fik samtidig at vide, at B kommune  

 ikke ville give samtykke efter § 47, stk. 2, og at sagen derfor skulle  

 forelægges socialudvalgets formand.
 Socialudvalgets formand fandt, at der burde gives afslag på hjælp til  

 flytning under hensyn til, at B kommune havde givet afslag på samtykke.  

 Socialudvalget var ikke bekendt hermed, da afgørelsen af 18. januar 1988 var  

 truffet.
 Socialudvalgets formands afgørelse blev meddelt ægteparret den 20. januar  

 1988.
 A kommune modtog den 21. januar 1988 skriftligt afslag fra B kommune på  

 samtykke efter § 47, stk. 2. B kommune lagde herved vægt på, at familiens  

 boligudgift ville blive urealistisk høj, idet den incl. el og varme ville  

 beløbe sig til minimum 5.800 kr. månedligt.
 Det sociale udvalg i A kommune tog på et møde den 1. februar 1988  

 formandens beslutning om afslag på hjælp til efterretning.
 Familien skulle tilbydes husvildebolig, indtil anden bolig kunne  

 fremskaffes.
 AFGØRELSEN, DER KLAGES OVER:
 Amtsankenævnet fandt - under hensyn til at det sociale udvalg i A kommune  

 den 18. januar 1988 bevilgede ægteparret hjælp til depositum og 1 måneds  

 husleje samt under hensyn til at ægteparret den 19. januar 1988 blev gjort  

 bekendt med bevillingen - at formanden for det sociale udvalg i A kommune  

 havde været uberettiget til at tilbagekalde bevillingen. Ægteparret har  

 herefter krav på at få den bevilgede hjælp udbetalt.
 Afgørelsen var truffet i henhold til bistandslovens § 46.
 Amtsankenævnet fandt ikke, at de foreliggende oplysninger om ægteparrets  

 økonomiske forhold gav grundlag for at antage, at de i løbet af kortere tid  

 ville være i stand til at tilbagebetale hjælpen, og ophævede således  

 tilbagebetalingskravet.
 Afgørelsen var truffet i henhold til bistandslovens § 26, stk. 1, nr. 3.
 KLAGEN TIL ANKESTYRELSEN:
Afgørelsen blev anket af det sociale udvalg i A kommune, der gjorde  

 gældende, at formanden var berettiget til at omgøre udvalgets beslutning.  

 Dette skulle ses på baggrund af, at familien samme dag fik forelagt begge  

 beslutninger og endnu ikke havde kunnet foretage flytningen.
Om  

 tilbagebetalingskravet bemærkede udvalget, at ægteparret underskrev  

 lejekontrakten vedrørende den nye bolig allerede inden bevilling forelå, og  

 at ægteparret selv oplyste, at de meget hurtigt ville være selvforsørgende.  

 Dette har de faktisk været siden 1. marts 1988.
 LOVGRUNDLAG:
 Bistandslovens § 47, stk.1 og § 26, stk. 1, nr. 3.
 SUPPLERENDE OPLYSNINGER EFTER ANKEN:
Amtsankenævnet udtalte i brev af 28. september 1988 til Ankestyrelsen  

 bl.a., at for så vidt angik spørgsmålet om en offentlig myndigheds adgang til  

 at tilbagekalde en meddelt tilladelse, en såkaldt begunstigende  

 forvaltningsakt, bemærkes, at det i den forvaltningsretlige litteratur er  

 antaget, at der består snævre grænser herfor.
Ankenævnets afgørelse bygger på  

 betragtninger, svarende til dem, der indeholdes i Folketingets Ombudsmands  

 beretning for året 1983, side 223, spalte 1-2.
 Ankenævnet lagde ved afgørelsen navnlig vægt på, at det sociale udvalg i A  

 kommune havde truffet sin beslutning i mødet den 18. januar 1988 uden at have  

 skaffet sig underretning om, hvorvidt det sociale udvalg i  

 tilflytningskommunen ville meddele samtykke som nævnt i § 47, stk. 2, i loven  

 om social bistand, og uden at gøre sin beslutning om ydelse af hjælp betinget  

 af, at et sådant samtykke blev tilvejebragt.
 I øvrigt bemærkede nævnet, at det af sagens akter syntes at fremgå, at det  

 sociale udvalgs afgørelse af 18. januar 1988 blev meddelt klageren den 19.  

 januar 1988, og at han først den 20. januar 1988 - og altså ikke samme dag  

 som af det sociale udvalg anført - blev underrettet om, at afgørelsen var  

 blevet tilbagekaldt.
 For så vidt angik det forhold, at ankenævnet ophævede  

 tilbagebetalingskravet, henviste nævnet til, at det i Folketingets  

 Ombudsmands beretning for året 1985, side 176, spalte 2, er udtalt, at  

 anvendelse af bestemmelsen i § 26, stk. 1, nr. 3, i loven om social bistand  

 efter ombudsmandens opfattelse forudsætter, at der efter et konkret skøn er  

 forholdsvis sikre holdepunkter for at antage (»viser«), at  

 lønindtægten »i løbet af kortere tid« vil kunne give dækning for  

 tilbagebetalingskravet.
 Amtsankenævnet lagde ved afgørelsen vægt på, at klagerne ifølge  

 mødeindstillingsarket på ansøgningstidspunktet befandt sig i en uoverskuelig  

 økonomisk og social situation med en gæld på 1,8 mill.kr., og at de i  

 klageskrivelsen udtalte forhåbninger om, at klagerne i tilfælde af flytning  

 ville kunne blive selvforsørgende ikke rummede holdepunkter for en antagelse  

 af, at de i løbet af kortere tid ville være i stand til at tilbagebetale  

 hjælpen.
Nævnet henviste i denne forbindelse til SM 0-13-86. (* 1) ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse, hvorefter ægteparret er  

 berettiget til den af socialudvalget i møde den 18. januar 1988 bevilgede  

 flyttehjælp, med amtsankenævnets begrundelse.
 Ankestyrelsen fandt dog, at afgørelsen skal træffes i henhold til  

 bistandslovens § 47.
Ankestyrelsen tiltrådte ligeledes amtsankenævnets afgørelse om ophævelse  

 af tilbagebetalingskravet med amtsankenævnets begrundelse.
Afgørelsen blev  

 truffet i henhold til bistandslovens § 26, stk. 1, nr. 3.
 (* 1 ) Ankestyrelsen udtalte i SM 0-13-86, at det i bistandslovens § 26,  

 stk. 1, nr. 3, udtrykkelig kræves, at der foreligger forhold, der viser, at  

 pågældende i løbet af kortere tid vil være i stand til at tilbagebetale  

 hjælpen, dvs. at der inden rejsning af tilbagebetalingskrav må tages stilling  

 til både om der foreligger forhold, der viser, at den pågældende vil få en  

 indtægt og om denne indtægt er af en sådan størrelse, at den pågældende  

 bliver i stand til at tilbagebetale hjælpen.
