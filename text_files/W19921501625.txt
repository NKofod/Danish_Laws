 5.2.8. Ansvarsfordeling mellem lokalt og regionalt sygehus med  

 specialafdeling - manglende undersøgelse på specialafdeling af gravid kvinde  

 med alvorlige symptomer.
 26-årig førstegangsgravid kvinde henvender sig i 32. uge på det lokale  

 sygehus, da hun i et par dage ikke har mærket liv fra fosteret.
 Hun tilses af jordemoder, der bemærker, at der ikke er sammentrækninger i  

 livmoderen, at maskinel registrering af hjerteaktionen (CTG) viser normal  

 frekvens, men at variationsbredden er nedsat og ikke øges ved puf til barnet.
Tilkaldt reservelæge finder livmoderen afslappet og uøm.
Da han er usikker  

 på tolkningen af CTG-strimlen, kontakter han telefonisk 1. reservelæge på det  

 regionale sygehus' specialafdeling og oplyser, at kvinden har mærket mindre  

 liv, at hun iøvrigt er velbefindende, at der ved objektiv undersøgelse  

 fandtes normale forhold, og at CTG har vist normal basislinie med let  

 indskrænket variationsbredde på mellem 5 og 10 og ingen decellationer.
1. reservelægen meddeler, at CTG-fundet må betragtes som normalt, dog  

 tilrådes kontrol et par dage senere.
Patienten får herefter at vide, at  

 tilstanden ikke er foruroligende, og at hun kan tage hjem.
 Næste morgen henvender patienten sig igen på det lokale sygehus, hvor en  

 scanning viser, at fosteret er dødt.
Sundhedsstyrelsen fandt, at den konsulterede 1. reservelæge ud fra de  

 telefoniske oplysninger burde have tilbudt at se patienten akut i  

 specialafdelingen.
Ved at undlade dette havde han udvist manglende omhu, jfr.  

 lægelovens § 6.
 Retslægerådet tiltrådte Sundhedsstyrelsens vurdring, idet rådet udtalte,  

 at de telefoniske oplysninger kunne give mistanke om iltmangeltilstand hos  

 fosteret, hvorfor patienten umiddelbart burde være tilrådet overflytning til  

 specialafdelingen.
 Patientklagenævnet fandt med hensyn til reservelægen ikke grundlag for  

 kritik, idet lægen korrekt havde konsulteret specialafdelingen, da han var  

 usikker på tolkningen af CTG-kurven.
