Fremsat den 3. oktober 2012 af økonomi- og indenrigsministeren (Margrethe Vestager) Forslag til Lov om ændring af lov om kommunernes styrelse og regionsloven (Afskaffelse af kommunale kvalitetskontrakter samt kommunale og regionale udbudsstrategier) § 1 I lov om kommunernes styrelse, jf. lovbekendtgørelse nr. 885 af 29. august 2012, foretages følgende ændringer:
 1. §§ 62-62 c ophæves.
§ 2 I regionsloven, jf. lovbekendtgørelse nr. 900 af 30. august 2012, foretages følgende ændringer:
 1. §§ 33 og 35 ophæves.
§ 3 Loven træder i kraft den 1. januar 2013.
Bemærkninger til lovforslaget Almindelige bemærkninger 1. Indledning og baggrund Regeringen ønsker at ophæve lovbestemmelserne om de kommunale kvalitetskontrakter og de kommunale og regionale udbudsstrategier.
 Lovbestemmelserne om kommunale kvalitetskontrakter og kommunale og regionale udbudsstrategier er efter regeringens opfattelse udtryk for uhensigtsmæssig detailstyring af kommuner og regioner, der skaber unødig bureaukrati.
 Med lovforslaget afskaffes kommunalbestyrelsens forpligtelse til at udarbejde en kommunal kvalitetskontrakt og opfølgningsredegørelse samt kommunalbestyrelsens og regionsrådets forpligtigelse til at udarbejde en udbudsstrategi.
 Lovforslaget om ophævelse af lovbestemmelserne om de kommunale kvalitetskontrakter og de kommunale og regionale udbudsstrategier er en del af regeringens samlede regelforenklingsindsats.
 Afskaffelsen af de kommunale kvalitetskontrakter og kommunale udbudsstrategier indgår desuden i Moderniseringsaftalen 2013 som led i aftalen mellem regeringen og KL om kommunernes økonomi for 2013, mens afskaffelsen af de regionale udbudsstrategier indgår i aftalen mellem regeringen og Danske Regioner om regionernes økonomi for 2013.
 Med afskaffelsen af de kommunale kvalitetskontrakter og de kommunale og regionale udbudsstrategier søger regeringen således at give plads til et øget fokus på resultater i stedet for proceskrav, hvilket skal skabe rum for større fagligt ansvar og give plads til nytænkning.
Regeringen mener, at det at arbejde med konkrete mål for den kommunale kvalitetsudvikling og øget offentlig-privat samarbejde er centralt for en fortsat udvikling af den kommunale og regionale opgaveløsning.
Omfattende procesregulering er imidlertid ikke vejen frem.
Den enkelte kommunalbestyrelse og regionsråd skal i stedet have flere frihedsgrader til at tilrettelægge opgaveløsningen på den måde, der lokalt vurderes at være mest hensigtsmæssig.
Det er med til at understøtte en bedre lokal ressourceudnyttelse og dermed bidrage til en bedre service til borgerne.
Lovforslaget understøtter således regeringens ønske om en moderniseringsreform af den offentlige sektor, hvor regler og kontrol erstattes af tillid og fokus på resultater.
Regeringen ønsker en mere enkel statslig styring, der giver lokal frihed til at bestemme, hvordan man bedst tilrettelægger opgaveløsningen.
2. Lovforslagets indhold 2.1. Kommunal kvalitetskontrakt Lovbestemmelserne om kommunale kvalitetskontrakter blev indført med Folketingets vedtagelse af lov nr. 136 af 24. februar 2009 om ændring af den kommunale styrelseslov og regionsloven (Kommunal kvalitetskontrakt, borgerrådgiver m.v.). De nærmere regler for ordningen er fastsat i bekendtgørelse nr. 1309 af 15. december 2009 om kommunal kvalitetskontrakt og opfølgningsredegørelse.
Med loven blev kommunalbestyrelsen pålagt at udarbejde en kvalitetskontrakt for udvikling af kvaliteten i den kommunale opgavevaretagelse.
I kvalitetskontrakten skal kommunalbestyrelsen opstille kvantificerbare mål for hvert serviceområde i kommunen.
Kvalitetskontrakten skal offentliggøres på it-portalen www.brugerinformation.dk.
Det følger desuden af loven, at kommunalbestyrelsen hvert år senest samtidig med vedtagelsen af årsbudgettet og de flerårige budgetoverslag skal redegøre for, hvordan kommunalbestyrelsen følger op på de opstillede mål.
Redegørelsen om opfølgningen på kvalitetskontrakten skal ligeledes offentliggøres på www.brugerinformation.dk.
Med lovforslaget foreslås det, at de eksisterende lovkrav om udarbejdelse af kommunale kvalitetskontrakter ophæves.
Forslaget vil dermed fjerne krav til tilrettelæggelsen af processen for den lokale kvalitetsudvikling og i stedet give kommunerne større fleksibilitet i arbejdet med lokale mål.
Samtidig betyder ophævelsen af kravet om indberetning til it-portalen www.brugerinformation.dk, at kommunerne fremover kan informere borgerne om kommunens kvalitetsudviklingsinitiativer via de kommunikationskanaler, som i forvejen anvendes, f.eks. kommunens hjemmeside uden at skulle anvende tid og ressourcer på at inddatere oplysninger på www.brugerinformation.dk.
2.2. Kommunale og regionale udbudsstrategier Lovbestemmelserne om kommunale og regionale udbudsstrategier blev ligeledes indført med lov nr. 136 af 24. februar 2009 om ændring af den kommunale styrelseslov og regionsloven (Kommunal kvalitetskontrakt, borgerrådgiver m.v.). De nærmere regler for ordningen er fastsat i bekendtgørelse nr. 1310 af 15. december 2009 om kommunal og regional udbudsstrategi og opfølgningsredegørelse.
Med loven blev kommunalbestyrelsen og regionsrådet pålagt at udarbejde en udbudssstrategi inden udgangen af funktionsperiodens første år.
Udbudsstrategien skal indeholde en vurdering af, på hvilke områder kommunalbestyrelsen og regionsrådet påtænker at anvende udbud, og hvordan anvendelsen af udbud kan øges.
Udbudsstrategien skal bl.a. indeholde konkrete mål for konkurrenceudsættelse af driftsopgaver, herunder for særligt udbudsegnede opgaver.
Udbudsstrategien skal offentliggøres.
Det følger desuden af loven, at kommunalbestyrelsen og regionsrådet inden udgangen af det år, hvori der finder valg sted til kommunalbestyrelser og regionsråd, skal følge op på udbudsstrategien.
Redegørelsen om opfølgningen på udbudsstrategien skal offentliggøres.
Med lovforslaget foreslås det, at de eksisterende lovkrav om udarbejdelse af kommunale og regionale udbudsstrategier ophæves.
Formålet er at afskaffe den administration, der er forbundet med at dokumentere og følge op på, at der arbejdes med at konkurrenceudsætte opgaver, og at give kommunerne og regionerne frihed til at selv at bestemme, hvordan de ønsker at tilrettelægge dette arbejde.
Hensigten er således ikke at afskaffe det målrettede arbejde med at konkurrenceudsætte kommunale og regionale opgaver, men alene at afskaffe den eksisterende procesregulering.
3. Økonomiske og administrative konsekvenser for det offentlige Afskaffelse af kravet om kommunale kvalitetskontrakter indebærer et mindre frigørelsespotentiale i kommunerne, som indgår i Moderniseringsaftalen 2013 som led i aftalen om kommunernes økonomi for 2013.
 Afskaffelsen af kravet om de kommunale og regionale udbudsstrategier indebærer ligeledes et mindre frigørelsespotentiale i kommunerne, som indgår i Moderniseringsaftalen for 2013 som led i aftalen om kommunernes økonomi for 2013. Frigørelsespotentialet i regionerne vurderes samlet set at være begrænset.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Et udkast til lovforslag har været i høring hos Advokatrådet, Akademikernes Centralorganisation, Arbejderbevægelsens Erhvervsråd, BDO Kommunernes Revision A/S, Børnerådet, Børns Vilkår, Centralorganisationernes FællesUdvalg, Danmarks Naturfredningsforening, Dansk Arbejdsgiverforening, Dansk Byggeri, Danske Handicaporganisationer, Dansk Erhverv, Danske Skoleelever, Dansk Industri, Dansk Transport og Logistik, Danske Regioner, Danske Ældreråd, Datatilsynet, Dansk Erhvervssammenslutning, Det Centrale Handicapråd, Domstolsstyrelsen, Foreningen af Registrerede Revisorer, Foreningen af Statsforvaltningsdirektører, Foreningen af Statsforvaltningsjurister, Foreningen af Statsautoriserede Revisorer, Funktionærernes og Tjenestemændenes Fællesråd, Hotel- restaurant- og turisterhvervets brancheorganisation, Håndværksrådet, Institut for Menneskerettigheder, KL, Kommunale tjenestemænd og overenskomstansatte, Konkurrence- og Forbrugerstyrelsen, Landbrug og Fødevarer, Landdistrikternes Fællesråd, Landsforeningen af Forældre til Børn i Daginstitutioner, Landsforeningen Ældresagen, Landsorganisationen i Danmark, Offentligt Ansattes Organisationer, Organisationen af Selvejende Institutioner, Pårørendegruppen for svage ældre, Rengøringsselskabernes Branche- og Arbejdsgiverforening, Rigsrevisionen, Rådet for Etniske Minoriteter, Sammenslutning af Landbrugets Arbejdsgiverforeninger, Skole og Samfund, Stats- og Kommunalt Ansattes Forhandlingsfællesskab, Sundhedskartellet og Ældremobiliseringen.
Bemærkninger til lovforslagets enkelte bestemmelser Til § 1 Til nr. 1 Med bestemmelsen ophæves de gældende lovbestemmelser om kommunal kvalitetskontrakt og kommunal udbudsstrategi.
Efter de gældende regler vedrørende den kommunale kvalitetskontrakt er kommunalbestyrelsen pålagt at udarbejde en kvalitetskontrakt for udvikling af kvaliteten i den kommunale opgavevaretagelse.
I kvalitetskontrakten skal kommunalbestyrelsen opstille kvantificerbare mål for hvert serviceområde i kommunen.
Kvalitetskontrakten skal offentliggøres på it-portalen www.brugerinformation.dk.
Det følger desuden af loven, at kommunalbestyrelsen hvert år senest samtidig med vedtagelsen af årsbudgettet og de flerårige budgetoverslag skal redegøre for, hvordan kommunalbestyrelsen følger op på de opstillede mål.
Redegørelsen om opfølgningen på kvalitetskontrakten skal ligeledes offentliggøres på www.brugerinformation.dk.
Efter de gældende regler vedrørende den kommunale udbudsstrategi, er kommunalbestyrelsen pålagt at udarbejde en udbudssstrategi inden udgangen af funktionsperiodens første år.
Udbudsstrategien skal indeholde en vurdering af, på hvilke kommunale driftsområder kommunalbestyrelsen påtænker at anvende udbud, og hvordan anvendelsen af udbud kan øges.
Udbudsstrategien skal bl.a. indeholde konkrete mål for konkurrenceudsættelse af driftsopgaver, herunder for særligt udbudsegnede opgaver.
Udbudsstrategien skal offentliggøres.
Det følger desuden af loven, at kommunalbestyrelsen inden udgangen af det år, hvori der finder valg sted til kommunalbestyrelser, skal følge op på udbudsstrategien.
Redegørelsen skal indeholde oplysninger om udbud af opgaver, der er gennemført i den pågældende valgperiode, samt oplysninger om varetagelsen af de opgaver, som kommunen efter en udbudsforretning fortsat udfører for sig selv.
Redegørelsen om opfølgningen på udbudsstrategien skal offentliggøres.
En ophævelse af bestemmelserne om kommunal kvalitetskontrakt og kommunal udbudsstrategi vil betyde en tilbagevenden til den retstilstand, der var gældende på området før vedtagelsen af lov nr. 136 af 24. februar 2009 om kommunal kvalitetskontrakt, borgerrådgiver m.v.
Det betyder, at den enkelte kommunalbestyrelse selv inden for lovgivningens rammer afgør, hvordan de ønsker at arbejde med udviklingen i kvaliteten af den kommunale opgaveløsning, og hvordan de ønsker at tilrettelægge arbejdet med konkurrenceudsættelse.
 Med ophævelsen af kravet om kommunale udbudsstrategier afskaffes den administration, der er forbundet med at dokumentere og følge op på, at der arbejdes med at konkurrenceudsætte opgaver, og i stedet får kommunalbestyrelsen frihed til selv at bestemme, hvordan de ønsker at tilrettelægge dette arbejde.
 Om baggrunden for bestemmelsen henvises i øvrigt til de almindelige bemærkninger under afsnit 1, 2.1. samt 2.2.
Til § 2 Til nr. 1 Med bestemmelsen ophæves de gældende lovbestemmelser om regional udbudsstrategi.
Det betyder, at det enkelte regionsråd selv inden for lovgivningens rammer afgør, hvordan det ønsker at tilrettelægge arbejdet med konkurrenceudsættelse.
Efter de gældende regler er regionsrådet pålagt at udarbejde en udbudssstrategi inden udgangen af funktionsperiodens første år.
Udbudsstrategien skal indeholde en vurdering af, på hvilke regionale driftsområder regionsrådet påtænker at anvende udbud, og hvordan anvendelsen af udbud kan øges.
Udbudsstrategien skal bl.a. indeholde konkrete mål for konkurrenceudsættelse af driftsopgaver, herunder for særligt udbudsegnede opgaver.
Udbudsstrategien skal offentliggøres.
Det følger desuden af loven, at regionsrådet inden udgangen af det år, hvori der finder valg sted til regionsråd, skal følge op på udbudsstrategien.
Redegørelsen skal indeholde oplysninger om udbud af opgaver, der er gennemført i den pågældende valgperiode, samt oplysninger om varetagelsen af de opgaver, som regionen efter en udbudsforretning fortsat udfører for sig selv.
Redegørelsen om opfølgningen på udbudsstrategien skal offentliggøres.
 En ophævelse af bestemmelserne om den regionale udbudsstrategi vil betyde en tilbagevenden til den retstilstand, der var gældende på området før vedtagelsen af lov nr. 136 af 24. februar 2009 om kommunal kvalitetskontrakt, borgerrådgiver m.v.
 Med ophævelsen afskaffes den administration, der er forbundet med at dokumentere og følge op på, at der arbejdes med at konkurrenceudsætte opgaver, og i stedet får regionerne i lighed med kommunerne frihed til at selv at bestemme, hvordan de ønsker at tilrettelægge dette arbejde.
 Om baggrunden for bestemmelsen henvises i øvrigt til de almindelige bemærkninger under afsnit 1 og 2.2.
Til § 3 Det foreslås, at loven træder i kraft den 1. januar 2013.
 Det indebærer, at kommunalbestyrelsens forpligtelse til at udarbejde en kommunal kvalitetskontrakt og opfølgningsredegørelse samt kommunalbestyrelsens og regionsrådets forpligtigelse til at udarbejde en udbudsstrategi ophører ved lovens ikrafttrædelse.
Herefter vil den borgerrettede del af it-portalen www.brugerinformation.dk blive lukket.
Kommunerne vil dog frem til den 1. marts 2013 have mulighed for at tilgå administrationsmodulet til portalen med henblik på at hente deres nuværende og tidligere versioner af kvalitetskontrakten og opfølgningsredegørelsen.
