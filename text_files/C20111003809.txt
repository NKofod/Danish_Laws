Instruks om de kongelig bygningsinspektørers virksomhed som statens konsulenter i kirkesager I henhold til § 5, nr. 2 og § 9 i cirkulære nr. 9886 af 11. december 2008 om vedligeholdstilsyn af statens bygninger skal de kgl. bygningsinspektører virke som statens konsulenter i kirkesager, jf. bestemmelserne herom i lov om folkekirkens kirkebygninger og kirkegårde.
1. Konsulentvirksomhedens omfang § 1. Den kgl. bygningsinspektør skal efter anmodning fra Kirkeministeriet eller vedkommende stiftsøvrighed afgive erklæring i sager, jf. §§ 2-7.
Kirker § 2. Bygningsarbejder:
 1. Opførelse, udvidelse og ombygning af kirker samt opførelse af fritstående klokketårne.
 2. Andre bygningsarbejder som fx udvendige arbejder på tag og fag samt indvendige arbejder vedrørende gulve, vægge, lofter, vinduer, døre mv.
 § 3. Installationer:
 1. Installation og omfattende ændringer af varme-, ventilations- og befugtningsanlæg.
 2. Udførelse og ombygning samt anbringelse af orgler med undtagelse af mindre, flytbare orgler.
 3. Ophængning og istandsættelse af kirkeklokker samt installation af klokkespil, lugeåbningsanlæg, tårnursanlæg samt klokkeringningsanlæg med undtagelse af automatiske ringeanlæg.
 4. Øvrige installationer, der medfører indgreb i kirkens inventar, gulv, murværk eller andre bærende dele.
 § 4. Inventar:
 1. Anskaffelse, udførelse, istandsættelse og kassation af inventar.
 2. Anskaffelse og udførelse af kunstnerisk udsmykning bortset fra løse kunstgenstande.
 3. Ændring, istandsættelse og kassation af bestående kunstnerisk udsmykning bortset fra løse kunstgenstande.
Kirkegårde § 5. Anlæggelse, udvidelse og nedlæggelse af kirkegårde samt spørgsmål om ændring af kirkegårdens indhegning, porte og låger.
 Stk. 2. Anlæggelse, udvidelse og nedlæggelse af parkeringspladser til brug for kirken eller kirkegården.
Bygninger på kirkegårde § 6. Opførelse, udvidelse og ombygning af krematorier, kolumbarier, ligkapeller, lighuse, redskabshuse, toiletbygninger, folkerumsbygninger, sognegårde, klokkestabler m.m., når disse bygninger er beliggende på kirkegården eller indenfor kirkens indhegning.
Plan- og fredningssager § 7. VVM-redegørelser, kommuneplanforslag, lokalplanforslag, fredningssager og landzonesager mv. efter forudgående screening fra stiftsøvrighedens side.
2. Konsulentvirksomhedens udøvelse § 8. Stiftsøvrigheden sender tegninger, beskrivelser og overslag til den kgl. bygningsinspektør med e-post, medmindre materialets beskaffenhed nødvendiggør fremsendelse med almindelig post.
Stk. 2. Den kgl. bygningsinspektør fører arkiv over ind- og udgående dokumenter i konsulentsagerne.
Ved fratræden afleveres arkivet til den efterfølgende kgl. bygningsinspektør.
 § 9. Konsulentvirksomheden består i en arkitektonisk og æstetisk vurdering af de forelagte forslag samt en bedømmelse af foreliggende udgiftsoverslag.
 Stk. 2. Erklæringerne afgives  eventuelt efter forudgående besigtigelse og forhandling på stedet  på grundlag af de forelagte forslag og de af folkekirkens konsulenter afgivne erklæringer.
 Stk. 3. Foretages besigtigelse skal menighedsrådet  så vidt muligt  i god tid underrettes om tidspunkt herfor.
 Stk. 4. Den kgl. bygningsinspektør er berettiget til at indhente supplerende oplysninger direkte fra menighedsrådet, de projekterende teknikere, leverandører, kunstnere m.fl.
 § 10. Til brug for stiftsøvrighedens sagsbehandling afgiver den kgl. bygningsinspektør i fornødent omfang anbefalinger vedrørende arbejdets udførelse.
 § 11. Efter anmodning fra Kirkeministeriet eller stiftsøvrigheden skal den kgl. bygningsinspektør deltage i møder og eventuelle konsulentrunder vedrørende de sager, som forelægges.
 § 12. Hvis der før, under eller efter gennemførelsen af et arbejde rejses spørgsmål om dettes udførelse, afgiver den kgl. bygningsinspektør erklæring herom.
 § 13. Den kgl. bygningsinspektør skal ikke udføre almindeligt vedligeholdelsestilsyn med de under bygningsinspektoratet hørende kirker mv. eller deltage i de i henhold til den kirkelige lovgivning foreskrevne synsforretninger vedrørende kirker og kirkegårde.
 § 14. Den kgl. bygningsinspektør har ret, men ikke pligt til af egen drift at tage spørgsmål op vedrørende de under bygningsinspektoratet hørende kirker mv.
 § 15. Den kgl. bygningsinspektør er ikke afskåret fra at udføre projekteringsarbejde i forbindelse med ny- og ombygning af kirker eller andet kirkeligt byggeri, men konsulenttjenesten i forbindelse hermed skal i så fald varetages af en anden kgl. bygningsinspektør.
 § 16. Instruksen træder i kraft den 1. januar 2012. Samtidig ophæves byggestyrelsens instruks af 5. januar 1982 angående tilsynsførende arkitekters virksomhed som statens konsulenter i kirkesager.
Stk. 2. Den kgl. bygningsinspektør indsender årligt en opgørelse over antallet af afgivne erklæringer fordelt på sager, jf. §§ 2-7 til Bygningsstyrelsen.
Bygningsstyrelsen fastsætter nærmere retningslinjer for udfærdigelse af opgørelsen.
