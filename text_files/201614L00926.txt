Betænkning afgivet af Udlændinge- og Integrationsudvalget den 23. maj 2017 Betænkning over Forslag til lov om ændring af udlændingeloven (Præcisering af kravene til aflønning efter beløbsordningen) [af Martin Henriksen (DF), Dan Jørgensen (S) og Karsten Hønge (SF) m.fl.]:
1. Ændringsforslag Socialdemokratiets, Dansk Folkepartis og Socialistisk Folkepartis medlemmer af udvalget har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 21. februar 2017 og var til 1. behandling den 27. april 2017. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Lovforslaget har efter fremsættelsen været sendt i høring, og de modtagne høringssvar og et notat herom er omdelt som bilag 1 til lovforslaget.
Spørgsmål Udvalget har stillet 10 spørgsmål til udlændinge- og integrationsministeren til skriftlig besvarelse, som denne har besvaret med undtagelse af spørgsmål nr. 10, som forventes besvaret inden 2. behandling.
3. Udtalelse om lovforslagets konsekvenser Forslagsstillerne (S, DF og SF), hvis partigrupper udgør et flertal i Folketinget, har noteret sig, at der er behov for at præcisere visse dele af lovforslaget som opfølgning på de fremsendte høringssvar.
Forslagsstillerne finder, at lovforslaget adresserer et klart behov for at sikre, at beløbsordningen ikke anvendes til at presse danske og udenlandske medarbejderes lønninger, og samtidig sikrer det en større gennemsigtighed i aflønningsformerne.
Forslagsstillerne finder, at virksomhederne fortsat har rigtig god mulighed for at tiltrække udenlandsk arbejdskraft efter denne justering af ordningen.
Forslagsstillerne har noteret sig ønsket fra HK og LO om at se på kravene til fodermestre og driftsledere.
I den forbindelse gøres opmærksom på, at lovforslaget  ikke indebærer en ny regulering på dette område, men S, DF og SF vil positivt overveje behovet for en ny regulering på området.
Hvor stor en andel af lønnen skal udbetales Forslagsstillerne fortolker lovforslaget således, at kun mindstebeløbet, som på nuværende tidspunkt er 408.800 kr., skal udbetales som likvide midler her i landet.
Lovforslaget medfører ingen begrænsning for virksomheder til at tildele yderligere løn eller personalegoder i form af kost, logi m.v. i tillæg til mindstebeløbet.
Der er således ikke behov for at administrere forskelligt mellem danske og udenlandske medarbejdere, som det er anført i visse høringssvar.
Forslagsstillerne noterer sig, at der er andre eksempler på, at der stilles krav om, at et vist minimum af aflønningen udbetales som løn.
Det er f.eks. gældende for forskerskatteordningen, hvor det er fastsat, at indkomsten eksklusive kost og logi mindst skal udgøre et fastsat grundbeløb.
Udbetaling af løn Forslagsstillerne finder, at der er behov for at præcisere, at lønnen skal udbetales til en dansk bankkonto.
Dette præciseres i ændringsforslag nr. 1. Det bør være muligt for en person med dansk opholdstilladelse at åbne en bankkonto i en bank, der driver lovlig bankvirksomhed i Danmark.
Det bemærkes i den forbindelse, at formålet med beløbsordningen er at tilgodese et behov for at kunne tiltrække arbejdskraft for en længere periode, og at det derfor ikke bør være et problem for ansøgere at påvise et ophold på mindst 3 måneder, hvilket normalt giver adgang til dansk cpr-nummer.
Forslagsstillerne henviser til, at der med fasttrackordningens litra d er sikret adgang til ophold på op til 3 måneder for de certificerede virksomheder.
Ansøgninger af kort varighed må fremover forventes at bruge denne mulighed.
Internationale handelsaftaler Ministeren bemærker i sit svar på spørgsmål 2, at »det kan blive aktuelt at undersøge, om Danmark fortsat kan opfylde forpligtelserne vedrørende tjenesteydere i de indgåede frihandelsaftaler«, hvis der laves ændringer af udlændingeloven.
Forslagsstillerne er ikke tidligere stødt på dette som en hindring for ændringer af udlændingeloven, og ministeren har ikke identificeret konkrete aftaler, hvor dette er et problem.
Forslagsstillerne er villige til at drøfte emnet i fremtiden, hvis det vurderes nødvendigt.
Overgangsbestemmelser Forslagsstillerne finder, at gældende opholdstilladelse allerede med det fremsætte forslag vil kunne fornys med henvisning til udlændingelovens § 9 a, stk. 13, hvoraf det fremgår, at en opholdstilladelse efter stk. 2, nr. 2, kan forlænges, uanset at den årlige aflønning ikke opfylder mindstebeløbet på tidspunktet for afgørelse om forlængelse, hvis udlændingen er i samme ansættelsesforhold og den årlige aflønning fortsat opfylder den beløbsgrænse, som lå til grund for meddelelse af opholdstilladelsen.
For at undgå uklarhed om overgangsbestemmelserne har forslagsstillerne stillet ændringsforslag nr. 2, der præciserer dette.
4. Indstillinger og politiske bemærkninger Et flertal i udvalget (S, DF, EL og SF) indstiller lovforslaget til vedtagelse med de stillede ændringsforslag.
Enhedslistens medlemmer af udvalget finder, at der med forslaget og de stillede ændringsforslag sker en tiltrængt præcisering af lønbegrebet i beløbsordningen, således at virksomhederne i højere grad aflønner udlændinge på sædvanlige løn- og arbejdsvilkår.
EL må afvise kritikken af, at dette lovforslag skulle gøre det vanskeligere at tiltrække kvalificeret udenlandsk arbejdskraft.
Det vil tværtimod blive lettere, da lønbegrebet vil være mere gennemskueligt, og da selve lønnen i langt højere grad svarer til det sædvanlige danske lønniveau.
Et mindretal i udvalget (V, LA, ALT, RV og KF) indstiller lovforslaget til forkastelse ved 3. behandling.
Mindretallet vil stemme for ændringsforslag nr. 2.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af et mindretal (S, DF, SF), tiltrådt af et mindretal (EL):
 1) Nr. 1 affattes således:
»1. I § 9 a, stk. 2, nr. 2, indsættes efter »400.000 kr.,«: »som udbetales til en dansk bankkonto«.« [Præcisering af, hvordan udbetaling i likvide midler skal foregå] Til § 2 Af et mindretal (S, DF, SF), tiltrådt af et flertal (det øvrige udvalg):
 2) Som stk. 3 indsættes:
»Stk. 3. Loven finder ikke anvendelse på forlængelse af gældende opholdstilladelser efter udlændingelovens § 9 a, stk. 2, nr. 2 og nr. 12, litra a.
Opholdstilladelser efter § 9 a, stk. 2, nr. 2 og nr. 12, litra a, kan forlænges efter de regler, der var gældende ved udstedelsen af den oprindelige opholdstilladelse.« [Overgangsbestemmelsen for eksisterende aftaler] Bemærkninger Til nr. 1 Med ændringsforslaget præciseres det i udlændingelovens § 9 a, stk. 2, nr. 2, at det årlige mindstebeløb skal udbetales til en bankkonto i en bank, der driver lovlig bankvirksomhed i Danmark.
Kravet om udbetaling af lønnen ved bankoverførsel indebærer, at der ved opgørelsen af den årlige aflønning kun kan indgå aflønning, som reelt udgør likvide midler.
I mindstebeløbet kan således ikke medregnes værdien af f.eks. kost, logi, diæter, fri bil, fri telefoni, internet, naturalier, abonnementer eller andre ydelser, som tilbydes den ansatte af arbejdsgiveren.
Kravet om udbetaling af lønnen ved bankoverførsel medfører desuden, at mindstebeløbet ikke kan udbetales i kontanter.
Formålet med denne præcisering er at forebygge snyd, hvilket der kan være en større risiko for ved udbetaling af løn i kontante penge.
Kravet om, at lønnen skal udbetales til en dansk konto, indebærer, at mindstebeløbet, som fremgår af udlændingelovens § 9 a, stk. 2, nr. 2, og som løbende reguleres, skal udbetales her i landet.
Mindstebeløbet eller en del heraf vil således ikke i fremtiden kunne udbetales i udlændingens hjemland.
Kravet om at udbetale lønnen til en dansk bankkonto gælder udelukkende for mindstebeløbet, som fremgår af udlændingeloven § 9 a, stk. 2, nr. 2, og som løbende reguleres.
Arbejdsgivere kan således udbetale løn, som overstiger mindstebeløbet, på anden vis, ligesom arbejdsgiverne kan give andre personalegoder i tillæg til mindstebeløbet, eksempelvis kost, logi m.v.
Arbejdsgivere kan desuden udbetale løn, som overstiger mindstebeløbet, i et andet land, så længe mindstebeløbet udbetales til en dansk bankkonto.
Indbetalinger til arbejdsmarkedspensioner medregnes ved opgørelse af mindstebeløbet i udlændingelovens § 9 a, stk. 2, nr. 2, herunder både den del af pensionsbidraget, der betales af arbejdsgiveren, og den del, der betales af lønmodtageren.
Feriepenge, der bliver optjent i et ferieår med udbetaling i det følgende år, indgår ikke i den årlige aflønning.
Anvendelse af beløbsordningen i udlændingelovens § 9 a, stk. 2, nr. 2, vil i fremtiden forudsætte, at udlændingen er i stand til at oprette en dansk bankkonto, som lønnen kan udbetales til.
Dette krav kan i praksis udelukke udlændinge med meget kortvarige ophold fra at benytte beløbsordningen.
Disse vil i fremtiden være nødt til at søge opholdstilladelse efter de øvrige ordninger i udlændingelovens § 9 a, eksempelvis § 9 a, stk. 2, nr. 12, litra d, som er målrettet kortvarige ophold.
Til nr. 2 Udvalget noterer sig, at lovforslaget alene finder anvendelse for nye ansøgninger, som indgives efter lovens ikrafttræden, jf. overgangsbestemmelsen i lovforslagets § 2. Personer, som søger om forlængelse af en tidligere meddelt opholdstilladelse, kan fortsat få forlænget opholdstilladelsen efter udlændingelovens § 9 a, stk. 13, såfremt betingelserne for den oprindelige opholdstilladelse stadig er opfyldt.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
