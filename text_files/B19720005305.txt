 I medfør af § 1, stk. 2c, § 9, stk. 1 og § 27A i lov om almindelig  

 arbejderbeskyttelse, jfr. lovbekendtgørelse nr. 297 af 4. juli 1968, § 11 i  

 lov om arbejderbeskyttelse inden for handels- og kontorvirksomhed, jfr.  

 lovbekendtgørelse nr. 298 af s.d. og § 19A i lov om arbejderbeskyttelse inden  

 for landbrug, skovbrug og gartneri, jfr. lovbekendtgørelse nr. 299 af s.d.,  

 fastsættes:
§ 1.  Denne bekendtgørelse omfatter enhver, der  

 udfører arbejde med ioniserende stråling, hvad enten det sker i eller uden  

 for et arbejdsforhold.
Bestemmelsen i § 4 omfatter dog kun beskæftigelse i et  

 arbejdsforhold.
 Stk. 2.  Arbejde med ioniserende stråling må kun udføres  

 af personer, hvis helbredstilstand ikke derved udsættes for forringelse.
§ 2.  Enhver, der agtes beskæftiget eller agter at  

 arbejde selvstændigt under forhold, som normalt kan udsætte ham for  

 ioniserende stråling i doser, der overstiger 1,5 rem pr. år, skal gennemgå en  

 lægeundersøgelse til konstatering af, om hans helbredstilstand gør arbejdet  

 utilrådeligt.
Lægeundersøgelsen skal finde sted så vidt muligt inden arbejdet  

 påbegyndes og senest 1 uge efter dette tidspunkt.
For virksomheder eller  

 grupper af virksomheder, hvor særlige forhold taler herfor, kan direktøren  

 for arbejdstilsynet efter forhandling med sundhedsstyrelsen forlænge  

 tidsfristen for undersøgelsen med indtil 4 måneder.
Direktøren for  

 arbejdstilsynet kan fastsætte nærmere regler om fritagelse for undersøgelse  

 af personer, som tidligere er undersøgt i medfør af denne bekendtgørelse.
 Stk. 2.  Enhver, der beskæftiges eller arbejder  

 selvstændigt som anført i stk. 1, skal med passende mellemrum gennemgå en  

 lægeundersøgelse til konstatering af, om hans helbredstilstand gør fortsat  

 arbejde af denne art utilrådelig.
§ 3.  Såfremt en person på grund af uregelmæssigheder  

 som følge af uheld, fejlbetjening eller af andre årsager er blevet eller må  

 formodes at være blevet udsat for ioniserende stråling i mere end det  

 tilladelige omfang, jfr. bekendtgørelse nr. 192 af 15. juni 1955 om  

 sikkerhedsforanstaltninger ved brug m.v. af radioaktive stoffer, samt  

 bekendtgørelse nr. 141 af 27. marts 1956 af røntgenreglement, som ændret ved  

 bekendtgørelse nr. 307 af 16. oktober 1964, skal arbejdsgiveren omgående  

 træffe de fornødne sikkerhedsmæssige foranstaltninger.
Han skal endvidere  

 underrette den i § 4, stk. 1, nævnte læge, eller hvis en sådan ikke er  

 foreskrevet, pågældende arbejdslæge, det stedlige arbejdstilsyn og  

 sundhedsstyrelsens strålehygiejniske laboratorium samt virksomhedens  

 sikkerhedstjeneste, såfremt en sådan er oprettet.
For personer, der ikke er i  

 arbejdsforhold, påhviler nævnte pligter den pågældende selv.
 Stk. 2.  Lægen skal snarets muligt foretage de fornødne  

 undersøgelser af den pågældende.
 § 4.  Til ethvert arbejdssted, hvor beskæftigelse af  

 den i § 2, stk. 1, nævnte art forekommer, skal der være knyttet en uden for  

 denne beskæftigelse stående læge, som til stadighed skal holde sig  

 underrettet om det pågældende arbejde og de dermed forbundne sundhedsmæssige  

 problemer.
 Stk. 2.  Denne læge foretager de i §§ 2 og 3 omhandlede  

 undersøgelser; den i § 2, stk. 1, omhandlede undersøgelse kan dog foretages  

 af den af arbejderen sædvanligt benyttede læge.
 § 5.  Direktøren for arbejdstilsynet fastsætter efter  

 forhandling med sundhedsstyrelsen nærmere regler om de i §§ 2 og 3 nævnte  

 lægeundersøgelser.
Stk. 2.  Den læge, der foretager undersøgelse i henhold  

 til § 2, stk. 1, skal indsende erklæring om resultatet af undersøgelsen til  

 den pågældende fabrikinspektør, der efter nærmere i medfør af stk. 1,  

 fastsattte regler meddeler den pågældende arbejdsgiver, hvorvidt ansættelse  

 kan finde sted.
Såfremt den undersøgte agter at arbejde selvstændigt, gives  

 der ham meddelelse om, hvorvidt arbejdet kan påbegyndes.
 Stk. 3.  Den læge, der foretager undersøgelser i henhold  

 til § 2, stk. 2, og § 3, skal efter nærmere i medfør af stk. 1 fastsatte  

 retningslinier indsende erklæring om undersøgelsens resultat til overlægen  

 ved arbejdstilsynet, der træffer beslutning om eventuelt nødvendige  

 foranstaltninger, om fornødent efter forhandling med sundhedsstyrelsen.
 § 6.  Personer, som ved bekendtgørelsens  

 ikrafttrædelse er beskæftiget med arbejde af den i § 2, stk. 1, omhandlede  

 art, omfattes ikke af de i nævnte bestemmelse indeholdte krav om  

 lægeundersøgelse.
 § 7.  Nærmere regler om ydelse af honorar for de af  

 bekendtgørelsen omfattede lægeundersøgelser fastsættes af arbejdsministeren  

 efter forhandling med indenrigsministeren.
 § 8.  Overtrædelse af denne bekendtgørelse straffes  

 efter § 71 i lov om almindelig arbejderbeskyttelse, § 25 i lov om  

 arbejderbeskyttelse inden for handels- og kontorvirksomhed samt § 24 i lov om  

 arbejdsbeskyttelse inden for landbrug, skovbrug og gartneri med bøde, for så  

 vidt forholdet ikke efter lovgivningens almindelige bestemmelser medfører  

 højere straf.
 § 9.  Bekendtgørelsen træder i kraft den 1. juli 1972.
 Arbejdsministeriet, den 29. februar  

 1972.
 Erling Dinesen.
 /Lundbeck.
