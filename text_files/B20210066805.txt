Bekendtgørelse om ændring af bekendtgørelse om kompensation for tab ved aflysning af større arrangementer fra september 2020 til og med december 2020 som følge af COVID-19-afværgeforanstaltninger § 1 I bekendtgørelse nr. 1820 af 3. december 2020 om kompensation for tab ved aflysning af større arrangementer fra september 2020 til og med december 2020 som følge af COVID-19-afværgeforanstaltninger, som ændret ved bekendtgørelse nr. 18 af 7. januar 2021 og bekendtgørelse nr. 211 af 12. februar 2021, foretages følgende ændringer:
 1. Indledningen affattes således:
»I medfør af § 3, stk. 1, § 7, stk. 4, og § 23, stk. 3, i lov nr. 1518 af 18. december 2018 om erhvervsfremme, akt nr. 106 af 12. marts 2020, akt nr. 189 af 4. juni 2020, akt nr. 301 af 17. september 2020, akt nr. 35 af 12. november 2020, akt nr. 138 af 12. januar 2021 og akt nr. 167 af 25. februar 2021, fastsættes:« 2. I § 4, nr. 3, indsættes som 2. pkt.:
»Ved beregning af de i denne bekendtgørelse omhandlede støttetærskler for kompensation til en arrangør under Europa-Kommissionens meddelelse om Midlertidige rammebestemmelser for statslige foranstaltninger til støtte for økonomien under det nuværende covid-19-udbrud skal alle enheder, som de jure eller de facto kontrolleres af én og samme enhed, betragtes som én enhed.« 3. Efter § 3 indsættes i kapitel 1:
»§ 3 a.
Arrangører, der før den 31. december 2019 var kriseramt som defineret i artikel 1, stk. 4, litra c, i Europa-Kommissionens forordning (EU) nr. 651/2014 af 17. juni 2014, om visse kategorier af støttes forenelighed med det indre marked i henhold til traktatens artikel 107 og 108, er ikke berettiget til kompensation.
Arrangører, der er mikro eller små virksomheder, som defineret i Bilag I til Europa-Kommissionens forordning nr. 651/2014 af 17. juni 2014 er berettiget til kompensation efter 1. pkt. uanset om de allerede var kriseramte pr. 31. december 2019.« 4. § 4, nr. 1, affattes således:
»1) Tab: underskuddet for de pågældende arrangementer (udgifter fratrukket indtægter).« 5. I § 5 indsættes som stk. 11:
»Stk. 11. Arrangementer, der ikke er omfattet af Sundheds- og Ældreministeriets bekendtgørelse om forbud mod større forsamlinger i forbindelse med håndtering af covid-19 eller senere beslægtede bekendtgørelser, eller Sundheds- og Ældreministeriets bekendtgørelse om forbud mod store forsamlinger i forbindelse med håndteringen af covid-19 eller senere beslægtede bekendtgørelser, kan kompenseres med op til 1,8 mio. euro indtil den 31. december 2021. Beregningen, af om loftet på 1,8 mio. euro er overskredet, skal ske i henhold til reglerne i Europa-Kommissionens meddelelse om Midlertidige rammebestemmelser for statslige foranstaltninger til støtte for økonomien under det nuværende covid-19-udbrud pkt. 22 (a).« 6. I § 7, stk. 1, ændres »30. april« til: »31. juli«.
§ 2 Stk. 1. Bekendtgørelsen træder i kraft den 18. april 2021.
 Stk. 2. Bekendtgørelsens § 1, nr. 2, 3 og 5 finder anvendelse for ansøgninger modtaget fra og med den 1. december 2020.
 Stk. 3. Arrangører, der på ikrafttrædelsestidspunktet for denne bekendtgørelse, jf. stk. 1, har fået udbetalt kompensation efter bekendtgørelse nr. 1820 af 3. december 2020 med senere ændringer, kan ansøge om efterregulering af det udbetalte beløb efter denne bekendtgørelse.
