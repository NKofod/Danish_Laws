Ved udlån af 8 mio. kr., fordelt på 3 gældsbreve, opnåedes en  

 indfrielsesgevinst på ca. 1,8 mio. kr.
Denne blev anset for skattepligtig ud  

 fra synspunktet, at der var drevet næring med udlån af penge.
 Direktør A, nu bosat i udlandet, klagede over, at skatterådet for  

 indkomståret 1982 havde anset ham for indkomstskattepligtig af  

 indfrielsesgevinster på 1.825.500 kr., idet de var anset for erhvervet som  

 led i klagerens næringsvej med udlån af penge.
Indfrielsesgevinsterne hidrørte fra gældsbreve, som klageren havde  

 modtaget i forbindelse med udlån på i alt 8.100.000 kr. til tre forskellige  

 debitorer.
Midlerne hertil var fremskaffet igennem klagerens optagelse af  

 aktionærlån på 15 mio. kr. i B A/S, hvori han var hovedaktionær.
Den af  

 selskabet tidligere drevne virksomhed var nu afhændet.
Af aktionærlånet blev  

 ca. 10 mio. kr. anvendt til pengeudlån mod udstedelse af gældsbreve, som  

 forrentedes med 6% p.a. og med en løbetid på mellem tre og fem år.
Selve  

 aktionærlånet skulle svare en rente på 12% p.a. og tilbagebetales i sin  

 helhed den 1. juni 1985, hvilken frist senere var forlænget til 1. juni 1995.
Klageren gjorde gældende, at de omhandlede indfrielsesgevinster ikke kunne  

 anses for almindelig indkomst for ham.
Han henviste til, at betingelserne for  

 at opnå lånet på 15 mio. kr. i selskabet var fuldt ud opfyldt, både for så  

 vidt angik det selskabsretlige og det skattemæssige, ligesom der var stillet  

 fuld sikkerhed for lånet, der forrentedes med den sats, som krævedes for  

 aktionærlån.
Klageren havde ønsket at placere det nævnte låneprovenu til den bedst  

 opnåelige effektive rente, og han havde derfor henvendt sig til en  

 vekselerer, som fik til opgave at placere pengemidlerne optimalt.
Klageren  

 havde ikke interesseret sig for, hvem låntagerne var, men alene for at opnå  

 den bedst tænkelige effektive forrentning, idet han dog samtidig havde ønsket  

 fuld sikkerhed for midlerne, hvorfor der blev skaffet fuld forsikringsgaranti  

 for anbringelserne.
Der var udstedt gældsbreve med løbetid på tre år til  

 forfald i 1982.
Klagerens advokat anførte, at det forhold, at formueanbringelsen var  

 finansieret ved lån i aktieselskabet, ikke kunne begrunde beskatning, hvilket  

 var fastslået i Højesterets dom af 28. april 1986 vedrørende Tage Sønder.  

 Klageren havde heller ikke udøvet nogen form for opsyn med  

 udlånsvirksomheden, men alene anmodet en vekselerer om at foretage  

 anbringelsen på bedst mulig måde.
Der havde heller ikke - som i Højesterets  

 dom af 5. maj 1975 vedrørende Jens Chr.
Hyldahl - været tale om indfrielse i  

 utide af gældsbrevene, som var betalt efter den forud fastlagte  

 indfrielsesplan.
Når gældsbrevene var udstedt til klageren som  

 førstekreditor, var dette uden betydning for sagen, idet der kun var tale om  

 en formalitet, hvorved man kunne spare transportstempel.
Det måtte ligeledes  

 afvises, at indfrielsesgevinsterne kunne beskattes ud fra en betragtning om  

 indkomstskabende aktivitet, jf. statsskattelovens § 4.
Statsskattedirektoratet påstod indkomstansættelsen stadfæstet og anførte,  

 at sagen drejede sig om grænsedragning mellem passiv kapitalanbringelse og  

 aktiv placering af pengemidler på den bedst mulige måde.
Efter direktoratets  

 opfattelse havde klageren udøvet finansieringsnæring, hvorfor han burde  

 beskattes af de opnåede indfrielsesavancer ved pengeudlån med hjemmel i  

 statsskattelovens § 4. Klagerens situation kunne derfor sidestilles med  

 forholdene i Hyldahl-dommen.
Direktoratet henviste til Skattedepartementets cirkulære af 9. oktober  

 1986 til kursavancebeskatningsloven, hvor det bl.a. i punkt 22 og punkt 23 er  

 anført, at spørgsmålet, om en skattepligtig må anses for at udøve næring ved  

 køb eller salg af fordringer, må bero på, om den pågældende har det som sin  

 hele eller delvise levevej at handle med fordringer enten ved direkte udlån  

 eller ved opkøb af fordringer, der normalt ikke er genstand for almindelig  

 omsætning.
Der må ved afgørelsen lægges vægt på den aktivitet, der udøves i  

 forbindelse med oprettelsen eller erhvervelsen af fordringen, herunder den  

 nærmere udformning af vilkårene og af fordringens art, idet således  

 obligationer og almindelige pantebreve i fast ejendom afgiver formodning for  

 anlægsinvestering, medens fordringer i form af individuelle gældsbreve,  

 atypiske pantebreve og lignende kan indicere, at der er tale om aktiv  

 finansieringsvirksomhed.
Det kan herunder også være et indicium, at køb af  

 papirer er sket for fremmed kapital.
Der var i de tre gældsbreve tale om en bemærkelsesværdig ensrettethed med  

 hensyn til lånevilkårene, ligesom der ved udbydelsen til lav rente var  

 indbygget en stor kursgevinst ved pengeanbringelsen.
Endvidere var låntagerne  

 professionelle debitorer, f.eks. investeringsselskaber, og det var særligt  

 iøjnefaldende, at disse debitorer fik en skattemæssig fordel ved at kunne  

 fratrække kurstabene på lånene samtidig med, at de kunne fratrække  

 renteudgiften.
Såvel debitorer som kreditorer opnåede således betydelige  

 fordele.
Pengeudlånene forfaldt inden aktionærlånets forfaldstidspunkt, og  

 der fremstod i det hele en åbenbar professionalisme ved de nævnte  

 pengeanbringelser, som måtte føre til, at forholdet blev betragtet som  

 finansieringsvirksomhed.
To retsmedlemmer, herunder retsformanden, fandt efter det oplyste at måtte  

 være enige med skattemyndighederne i, at de omhandlede dispositioner måtte  

 anses for finansieringsvirksomhed med den virkning, at den derved indvundne  

 kursavance var almindelig skattepligtig for klageren.
Følgelig stemte disse  

 medlemmer for at stadfæste ansættelsen.
Et retsmedlem fandt det betænkeligt at statuere, at der fra klagerens side  

 var udøvet sådan erhvervsmæssig finansieringsvirksomhed, at det kunne give  

 anledning til beskatning af kursavancen, der i øvrigt alene var opnået på  

 ganske få gældsbreve.
Dette medlem stemte derfor for at give klageren medhold  

 også på dette punkt.
 Der blev truffet afgørelse efter stemmeflertallet, og den påklagede  

 ansættelse blev derefter stadfæstet.
 LV 1987, E 5.3.1.1.
 (* 1) Afgørelsen er offentliggjort i Skat 1988, nr. 5, side 292.
