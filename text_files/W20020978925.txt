Konkrete afgørelser vedr. § 10 fra ÅB 2002 I I sagen, (N.j.nr. 3187/2001), afslog nævnet en ansøgning, selv om politiet havde været til stede umiddelbart efter tilskadekomsten.
Sagen vedrørte en 26-årig skadelidt, der som indsat i Vridsløselille Statsfængsel en dag i august 2001 var blevet stukket med kniv.
Skadelidte havde stået i kø til fængslets købmand, da der pludselig var opstået tumult.
Købmanden havde aktiveret alarmen, og såvel fængselspersonale som politiet var kommet til stede.
Ingen af de ca. 15 indsatte, der havde stået i køen, havde villet oplyse, hvad der var sket udover, at 3 udenlandske mænd var løbet efter en dansk mand, og at der var blevet brugt en kniv mod den danske mand.
Skadelidte havde blødt meget fra snitsår i ansigt og på venstre skulder og var blevet kørt til skadestuen, hvor politiet mødte op.
Skadelidte var begyndt at råbe og skrige over for politiet og havde sagt, at de bare skulle skride, da han ikke ønskede at tale med dem.
Dagen efter tilskadekomsten havde politiet på ny rettet henvendelse til skadelidte, der atter befandt sig i sin fængselscelle.
Skadelidte blev flere gange opfordret til at forklare, hvad der var sket, men han fastholdt, at han ikke havde noget at tale med politiet om.
Han havde til betjenten bl.a. udtalt: Skrid ud fra min celle  ingen andre skal se, at en som dig er trådt ind over mit dørtrin. Skadelidte havde efterfølgende underskrevet samtykkeerklæring til indhentning af lægelige oplys-ninger og om beskikkelse af bistandsadvokat.
Bistandsadvokaten havde i forbindelse hermed over for politiet pointeret, at min klient ikke ønsker at tale med politiet i anledning af denne sag, og at al henvendelse vedrørende sagen derfor skal ske til mit kontor.
Bistandsadvokaten fremsatte over for nævnet erstatningskrav for ødelagt tøj og krav om godtgørelse for svie og smerte.
 Nævnet afslog erstatningsansøgningen i medfør af offererstatningslovens § 10 og dennes analogi.
Nævnet bemærkede, at kravet i § 10 om, at der skal ske politianmeldelse uden unødigt ophold, her-under at skadelidte aktivt medvirker til sagens opklaring, især skyldes hensynet til opklaring af sagen, herunder at sikre politiet de bedst mulige vilkår for at kunne opklare sagen.
Nævnet bemærkede endvidere, at skadelidte ikke havde ønsket at afgive forklaring til politiet om hændelsesforløbet, selv om det af sagen fremgik, at politiet havde været på skadestuen for at tale med ham umiddelbart efter tilskadekomsten.
Ved politiets senere henvendelser havde skadelidte heller ikke ønsket at udtale sig.
Nævnet tilføjede, at det er nævnets opfattelse, at en skadelidt, der søger erstatning i medfør af offer-erstatningsloven er forpligtet til efter evne at meddele politiet de oplysninger, han er i besiddelse af med henblik på sagens opklaring og den deraf følgende mulighed for, at skadevolderen kan drages strafferetligt til ansvar og pålægges at betale erstatning.
Nævnet kunne ikke se bort fra, at skadelidtes manglende samarbejdsvilje havde haft en negativ indflydelse på denne mulighed.
