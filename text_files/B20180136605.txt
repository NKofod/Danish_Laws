Bekendtgørelse om ændring af bekendtgørelse om indtægtsrammer for netvirksomheder § 1 I bekendtgørelse nr. 969 af 27. juni 2018 om indtægtsrammer for netvirksomheder foretages følgende ændringer:
 1. Indledningen affattes således:
»I medfør af § 69, stk. 5, 6 og 8, § 78, stk. 6, § 88, stk. 1, og § 90, nr. 1, i lov om elforsyning, jf. lovbekendtgørelse nr. 1009 af 27. juni 2018, fastsættes efter bemyndigelse i henhold til § 4, stk. 1, i bekendtgørelse nr. 1512 af 15. december 2017 om Energistyrelsens opgaver og beføjelser:« 2. § 39, stk. 2, affattes således:
»Stk. 2. Den gennemsnitlige forrentningssats efter stk. 1, nr. 2, nedsættes for merforrentning for årene 2013-2017, som Forsyningstilsynet har pålagt netvirksomheden varigt at nedsætte indtægtsrammen med, jf. § 70, stk. 5, i lov om elforsyning, jf. lovbekendtgørelse nr. 418 af 25. april 2016. Det beløb, som indtægtsrammen ville være blevet reduceret med grundet merforrentning efter bestemmelserne i bekendtgørelse nr. 195 af 4. marts 2016 om indtægtsrammer for netvirksomheder og regionale transmissionsvirksomheder omfattet af lov om elforsyning, omregnes til procent ved at sætte beløbet i forhold til årets netaktiver tillagt 2 pct.
Uanset størrelsen af fradraget for merforrentning vil forrentningssatsen efter stk. 1, nr. 2, ikke kunne blive lavere end 0.« 3. I § 41, stk. 4, ændres »regnskab« til: »reguleringsregnskab«.
 4. § 54, stk. 2, nr. 5, affattes således:
»5) Tillæg af et beløb svarende til den merforrentning, der er opstået i årene 2016-2017, der ville have givet anledning til en indtægtsrammereduktion efter reglerne i § 35 i bekendtgørelse nr. 195 af 4. marts 2016 om indtægtsrammer for netvirksomheder og regionale transmissionsvirksomheder omfattet af lov om elforsyning, som ændret ved bekendtgørelse nr. 857 af 28. juni 2017, og som indtægtsrammen endnu ikke ville have været nedsat med i reguleringsåret.« 5. § 56, stk. 2, affattes således:
»Stk. 2. Ved beregning af, om omkostningerne er væsentlige efter § 34, anvender Forsyningstilsynet de forventede meromkostninger fra og med det år, hvor der første gang er regnskabsført omkostninger efter § 56, stk. 1.« § 2 Bekendtgørelsen træder i kraft den 1. december 2018.
