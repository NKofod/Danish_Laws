Fremsat den 15. januar 2003 af  

 trafikministeren (Flemming Hansen) Forslag til Lov om ændring af lov om offentlige  

 veje (Brugerfinansiering af skiltning til virksomheder) § 1 I lov om offentlige veje, jf. lovbekendtgørelse nr. 671 af 19.  

 august 1999, som ændret ved § 2 i lov nr. 172 af 19. marts 2001,  

 § 16 i lov nr. 466 af 7. juni 2001 og § 56 i lov nr. 145 af 25.  

 marts 2002, foretages følgende ændring:
 1. Efter § 6 indsættes:
»§ 6 a.
Trafikministeren kan fastsætte regler om  

 betaling for etablering, administration og drift af vejvisning til  

 virksomheder.
Stk. 2. Hvis den i stk. 1 nævnte betaling ikke  

 erlægges rettidigt, tillægges renter i overensstemmelse med  

 renteloven.
Endvidere kan trafikministeren fastsætte regler om betaling  

 for erindringsskrivelser vedrørende de nævnte betalinger.
Stk. 3. Hvis betalingen efter flere erindringsskrivelser ikke  

 erlægges, kan vejbestyrelsen uden yderligere varsel fratage  

 virksomheden retten til vejvisning og nedtage vejvisningen.« § 2 Loven træder i kraft den 1. maj 2003.
Bemærkninger til lovforslaget Almindelige bemærkninger 1. Lovforslagets baggrund Udgifterne til skiltning m.v. på offentlige veje  

 betales i dag af det offentlige.
Med lovforslaget skabes der hjemmel til, at  

 der kan opkræves betaling for vejvisning til virksomheder.
Samtidig vil  

 der administrativt ske en lempelse af reglerne og praksis for vejvisning til  

 virksomheder.
 Lovforslaget har baggrund i, at Folketingets Miljø-  

 og Planlægningsudvalg den 26. september 2001 afgav en beretning over B  

 174, Forslag til folketingsbeslutning om lempeligere adgang til skiltning i  

 det åbne land (Folketingstidende 2000-01, Tillæg B s.1985).  

 Udvalget anmodede den daværende regering om at udarbejde et udkast til  

 lempeligere regler for opsætning af henvisnings- og oplysningsskilte i  

 det åbne land ud fra et ønske om at styrke  

 udviklingsmulighederne i landdistrikterne.
 Som opfølgning blev der nedsat en arbejdsgruppe  

 under Miljøministeriet (Skov- og Naturstyrelsen) bestående af  

 repræsentanter fra Skov- og Naturstyrelsen, Amtsrådsforeningen,  

 Kommunernes Landsforening, Vejdirektoratet og Trafikministeriet.
Det har været en forudsætning for gruppens  

 arbejde, at ordningen indrettes således, at den vil være  

 udgiftsneutral for det offentlige.
Alle omkostningerne til vejvisning til  

 virksomheder skal således fuldt ud bekostes af de virksomheder, som  

 ønsker at få etableret vejvisning til virksomheden.
2. Lovforslagets indhold Med lovforslaget skabes der hjemmel til, at  

 trafikministeren kan fastsætte regler om betaling for etablering,  

 administration og drift af vejvisning til virksomheder.
Ordningen der, bortset fra spørgsmålet om  

 brugerfinansiering, kan gennemføres med hjemmel i § 6, stk. 1, i lov  

 om offentlige veje, påtænkes tilrettelagt på den  

 måde, at der som udgangspunkt kun kan vejvises til virksomheder  

 beliggende i landzone eller uden for tættere bebygget område.  

 Skiltene vil være standardiserede og med sort bund, hvid ramme og  

 tekst.
Hvis der ikke findes et godkendt piktogram, vil tekst for  

 virksomhedstypen blive angivet på skiltet, f.eks. »Gårdbutik«.
Der vil ikke være mulighed  

 for at anføre den pågældende virksomheds navn på  

 skiltet.
 Om den administrative ordning kan det videre oplyses, at  

 virksomheden skal ansøge om tilladelse til vejvisning til virksomheden  

 hos den pågældende vejbestyrelse (kommune, amt eller  

 Vejdirektoratet). Det er hensigten, at der som udgangspunkt skal betales et  

 beløb i forbindelse med ansøgningen til dækning af  

 omkostningerne i forbindelse med vejbestyrelsens behandling af  

 ansøgningen om vejvisning.
 Virksomheder, hvis ansøgning imødekommes,  

 skal desuden betale vejbestyrelsens omkostninger ved administration,  

 indkøb af skilt, samt opstilling og nedtagning heraf.
Endelig betales der for driften et årligt  

 beløb til dækning af vejbestyrelsens omkostninger i forbindelse  

 med bl.a. opkrævning af betaling, skiltevask, græsslåning,  

 og evt. reparation af skilt.
Med en gennemsnitlig levetid for et skilt  

 på ca. 15 år formodes den årlige omkostning at  

 udgøre ca. 1.000 kr. pr. skilt.
 Lovforslaget er omfattet af lovovervågning.  

 Lovovervågningen vil fokusere på en tilbagemelding fra  

 erhvervslivet og vejbestyrelserne om reglernes anvendelse i praksis.  

 Trafikministeriet vil i 2006/2007 efter en høring af de berørte  

 organisationer udarbejde en redegørelse til Folketingets  

 Trafikudvalg.
3. Økonomiske og administrative konsekvenser for det  

 offentlige Lovforslaget skønnes ikke at have økonomiske  

 konsekvenser for staten, amter eller kommuner, da omkostningerne ved  

 ordningen, herunder til skilte, opsætning, administration og  

 vedligeholdelse mv., forudsættes fuldt ud dækket af de  

 virksomheder, som ønsker at få etableret vejvisning.
 Forslaget skønnes dog at ville medføre en  

 begrænset meradministration for staten, amter og kommuner, idet  

 ordningen skal administreres af vejbestyrelserne.
4. Økonomiske og administrative konsekvenser for  

 erhvervslivet Forslaget vil have økonomiske konsekvenser for de  

 virksomheder, som ønsker vejvisning til virksomheden, idet ordningen  

 fuldt ud skal brugerfinansieres.
Det må formodes, at de virksomheder,  

 som ønsker vejvisning, forventer en merindtjening, der mindst svarer  

 til vejvisningens omkostninger.
 Forslaget skønnes ikke at have væsentlige  

 administrative konsekvenser for erhvervslivet.
Lovforslaget har været forelagt Erhvervs- og  

 Selskabsstyrelsens Center for Kvalitet i ErhvervsRegulering, som har  

 vurderet, at forslaget ikke indeholder væsentlige administrative  

 konsekvenser for erhvervslivet.
Det er derfor ikke blevet forelagt et  

 virksomhedspanel eller lignende.
5. Miljømæssige konsekvenser Lovforslaget har ingen miljømæssige  

 konsekvenser.
6. Forholdet til EU-retten Forslaget indeholder ikke EU-retlige aspekter.
7. Høring Lovforslaget har været forelagt følgende  

 myndigheder og organisationer:
Amtsrådsforeningen Kommunernes Landsforening Dansk Arbejdsgiverforening (DA) Landsforeningen af Danske Planteavlere og Havecentre Foreningen af Danske Turistchefer Landsbyerne i Danmark Landdistrikternes Fællesråd Danmarks Naturfredningsforening Friluftsrådet Høringssvarene vil blive fremsendt til Folketingets  

 Trafikudvalg ledsaget af de kommentarer, som udtalelserne måtte give  

 anledning til.
Samlet vurdering lovforslagets konsekvenser Positive konsekvenser/mindre udgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Efter færdselslovens § 96, stk. 1,  

 tilvejebringes og bekostes afmærkningen for offentlige vejes  

 vedkommende af vejbestyrelsen (stat, amt eller kommune), medmindre andet  

 følger af vejlovgivningen.
Der er i dag ikke hjemmel i vejlovgivningen  

 til opkrævning af betaling for afmærkning.
 Med forslaget til stk.1 i § 6 a skabes der hjemmel  

 til, at der kan opkræves betaling for vejvisning til virksomheder.  

 Samtidig vil der ske en administrativ lempelse af reglerne og praksis for  

 vejvisning til virksomheder.
 Det foreslås, at der betales renter efter reglerne i  

 renteloven, hvis betalingen ikke erlægges rettidigt.
Desuden foreslås det, at der kan fastsættes  

 regler om betaling for erindringsskrivelser, og at vejbestyrelsen,  

 såfremt betalingen efter flere erindringsskrivelser, f.eks. 2-3, ikke  

 erlægges, uden yderligere varsel kan nedtage vejvisningen til  

 virksomheden.
Manglende betaling på trods af flere erindringsskrivelser  

 vil indebære, at virksomheden mister tilladelsen til vejvisningen.  

 Virksomheden kan herefter afhente skiltet hos vejbestyrelsen.
Til § 2 Det foreslås, at loven træder i kraft den 1.  

 maj 2003.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om offentlige veje, jf. lovbekendtgørelse nr. 671 af 19.  

 august 1999, som ændret ved § 2 i lov nr. 172 af 19. marts 2001,  

 § 16 i lov nr. 466 af 7. juni 2001 og § 56 i lov nr. 145 af 25.  

 marts 2002, foretages følgende ændring:
 1. Efter § 6 indsættes:
»§ 6 a.
Trafikministeren kan fastsætte regler om  

 betaling for etablering, administration og drift af vejvisning til  

 virksomheder.
Stk. 2. Hvis den i stk. 1 nævnte betaling ikke  

 erlægges rettidigt, tillægges renter i overensstemmelse med  

 renteloven.
Endvidere kan trafikministeren fastsætte regler om betaling  

 for erindringsskrivelser vedrørende de nævnte betalinger.
Stk. 3. Hvis betalingen efter flere erindringsskrivelser ikke  

 erlægges, kan vejbestyrelsen uden yderligere varsel fratage  

 virksomheden retten til vejvisning og nedtage vejvisningen.« § 2 Loven træder i kraft den 1. maj 2003.
 Lovbekendtgørelse nr. 712 af 2. august 2001 af  

 færdselslov.
 § 96. Afmærkningen i § 95 tilvejebringes og  

 bekostes for offentlige vejes vedkommende af vejbestyrelsen, medmindre andet  

 følger af vejlovgivningen.
