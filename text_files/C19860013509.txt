(Til samtlige kommunalbestyrelser og  

 amtsråd samt Hovedstadsrådet) INDLEDNING Miljøministeriet har i medfør af miljøbeskyttelsesloven udsendt  

 bekendtgørelse nr. 17 af 24. januar 1986 om pelsdyrfarme. (I det følgende  

 »pelsdyrfarmbekendtgørelsen«). Bekendtgørelsen trådte i kraft 1.  

 februar 1986.
Bekendtgørelsen omfatter etablering, udvidelse, ændring og drift af farme  

 med kødædende pelsdyr.
Farme med under 10.000 avlstæver er ikke længere  

 godkendelsespligtige efter miljøbeskyttelseslovens kapitel 5, jfr.  

 bekendtgørelse nr. 16 af 24. januar 1986 om ændring af listen over  

 godkendelsespligtige virksomheder.
Som hovedregel indeholder  

 pelsdyrfarmbekendtgørelsen ingen dispensationsmulighed.
Den eneste mulighed  

 for dispensation findes i § 3, stk. 4, hvorefter kommunalbestyrelsen, under  

 bestemte betingelser, kan meddele dispensation fra afstandskravene til  

 nærmeste nabobeboelse.
GENERELLE BEMÆRKNINGER Før etablering, udvidelse eller ændring af pelsdyrfarme skal der indgives  

 anmeldelse af byggeriet til kommunalbestyrelsen efter reglerne om avls- og  

 driftsbygninger i kapitel 13.9.5 i det af boligministeriet udstedte  

 bygningsreglement (eller ansøges om byggetilladelse, såfremt byggeriet ikke  

 måtte være omfattet af denne anmeldelsesregel), samt efter § 27 i  

 bekendtgørelse nr. 15 af 24. januar 1986 om husdyrgødning og ensilage m.v. (i  

 det følgende »husdyrgødningsbekendtgørelsen«) om anmeldelse, for så  

 vidt angår gødningsopbevaringsanlæg.
Kommunalbestyrelsen har herefter en frist på 2 uger til at gøre indsigelse  

 imod byggeriet.
Hvis kommunalbestyrelsen ikke reagerer inden for denne frist,  

 kan byggeriet påbegyndes.
Dette gælder dog kun, såfremt det ansøgte ikke  

 kræver dispensation, tilladelse eller godkendelse efter bestemmelser, som  

 kommunalbestyrelsen skal påse overholdt.
Kommunalbestyrelsen bør, hvis dette  

 er tilfældet, gøre ansøgeren opmærksom herpå inden for 2 ugers fristen.
BEMÆRKNINGER TIL DE ENKELTE KAPITLER OG  

 PARAGRAFFER I TIL KAPITEL 1 Bekendtgørelsen omfatter kun farme med kødædende pelsdyr.
Ethvert hold af  

 kødædende pelsdyr med henblik på pelsning eller salg af avlsdyr vil være en  

 pelsdyrfarm, uanset antallet af tæver.
For erhvervsmæssigt hold af planteædende pelsdyr, som f.eks. chinchilla og  

 kaniner, gælder reglerne i husdyrgødningsbekendtgørelsen, herunder reglerne  

 om placering og indretning af stalde og lignende.
For ikke-erhvervsmæssigt  

 hold af planteædende pelsdyr gælder reglerne i bekendtgørelse nr. 664 af 16.  

 december 1982 af reglement om miljøbeskyttelse.
TIL § 1, STK. 2. Heraf fremgår det, at pelsdyrfarme med mere end 10.000  

 avlstæver stadig er godkendelsespligtige i henhold til  

 miljøbeskyttelseslovens kapitel 5. Sådanne godkendelsespligtige farme skal  

 som minimum overholde bekendtgørelsens regler.
Der kan i øvrigt fastsættes  

 vilkår, der er mere vidtgående end bestemmelserne i bekendtgørelsen.  

 Medmindre der fastsættes sådanne skærpede vilkår, gælder bekendtgørelsen  

 umiddelbart.
TIL § 1, STK. 3. Denne bestemmelse indeholder en generel henvisning til  

 husdyrgødningsbekendtgørelsen.
Denne bekendtgørelse indeholder i § 1, stk. 5,  

 en angivelse af de regulerende bestemmelser i bekendtgørelsen, der finder  

 anvendelse over for pelsdyrfarme.
 De administrative bestemmelser i kapitel 1 og 11-14 i  

 husdyrgødningsbekendtgørelsen, herunder bestemmelsen om forhåndsanmeldelse  

 m.v., gælder også for pelsdyrfarme.
TIL KAPITEL 2 TIL § 2. Landsbysamfund i landzone er kun omfattet af bestemmelsen i de  

 tilfælde, hvor området ved en lokalplan er udlagt til boligformål, blandet  

 bolig og erhverv eller til rekreative formål.
 Det bemærkes, at der ved rekreative områder, bl.a. også tænkes på  

 kolonihaver i landzone.
TIL § 3. Ved nabobebyggelse forstås normalt anden mands beboelse.
En  

 beboelsesbygning på en anden ejendom end den, hvorpå en pelsdyrfarm ligger,  

 betragtes som nabobeboelse, uanset om det er ejeren af farmen, der beboer  

 den.
 Afstandskravene gælder også ved ændret drift af bestående bygninger,  

 f.eks. såfremt der påtænkes indsat pelsdyr i bestående staldbygninger eller  

 indsat ræve i minkhaller.
Afstandskravene gælder kun haller/bygninger med pelsdyr.
Andre bygninger,  

 f.eks. pelsningshuse, er således ikke omfattet.
 TIL § 3, STK. 2. Denne bestemmelses afstandskrav svarer til de i § 3 i  

 husdyrgødningsbekendtgørelsen nævnte.
 Ved enkelt vandforsyningsanlæg forstås vandforsyningsanlæg, der anvendes  

 af op til 4 husstande, jfr. vandforsyningslovens § 19, nr. 1. En  

 markvandingsboring skal dog i denne sammenhæng betragtes som et enkelt  

 vandforsyningsanlæg.
 Det bemærkes, at bestemmelserne i bekendtgørelsen, om at der kun skal  

 holdes en afstand på 50 m til fælles vandforsyningsanlæg, ikke er til hinder  

 for, at amtsrådet i særlige tilfælde, i medfør af miljøbeskyttelseslovens §  

 12, kan fastlægge større beskyttelsesområder omkring almene  

 vandforsyningsanlæg, der er særligt sårbare over for forurening, således at  

 der ikke kan etableres pelsdyrhaller inden for beskyttelsesområdet.
 TIL § 3, STK. 4. Denne bestemmelse indeholder en begrænset mulighed for  

 kommunalbestyrelsen til at dispensere fra afstandskravene i § 3, stk. 1. Der  

 kan derimod ikke dispenseres fra afstandskravene i § 3, stk. 2.
Der skal for det første være tale om farme, som var i drift 1. februar  

 1986. Derudover skal der være tale om mindre udvidelser eller ændringer, som  

 skal foregå i retning bort fra nærmeste nabobeboelse.
En udvidelse på 5-10  

 pct. for en farm af gennemsnitlig størrelse kan normalt betragtes som værende  

 mindre.
TIL KAPITEL 3 Bestemmelserne i dette kapitel er bl.a. fastsat for at undgå risiko for  

 forurening af grundvandet.
 Der kræves ikke fast gulvmateriale i peldyrhaller.
 TIL § 4, STK. 2. Kravet om tagrender på pelsdyrhaller, som nævnes i første  

 punktum, gælder i modsætning til de øvrige bestemmelser i § 4 kun for  

 pelsdyrhaller, opført efter 1. februar 1986.
Efter 1. januar 1990 samt i forbindelse med udvidelser og ændringer, jfr.  

 § 12, stk. 2, er der dog givet kommunalbestyrelsen adgang til efter en  

 konkret vurdering at kræve tagrender på allerede eksisterende haller.
Det kan  

 f.eks. være hensigtsmæssigt, hvis hallerne ligger på lerjord eller på  

 skrånende arealer, hvor der kan være fare for afløb til vandløb.
Det kan  

 endvidere være hensigtsmæssigt, når der er risiko for sammenblanding af  

 tagvand og gødning.
 Afledning af tagvand skal ske efter gældende regler.
 TIL § 4, STK. 3. Bortskaffelse i forbindelse med dræning mellem hallerne  

 kan enten ske ved direkte udledning til vandløb, søer eller havet efter  

 forudgående tilladelse fra amtsrådet, og i kloakerede områder ved tilslutning  

 til kloaksystem efter forudgående tilladelse fra kommunalbestyrelsen.
TIL § 4, STK. 4. Spildevand, opsamlet fra vaskepladser, kan uden  

 tilladelse udbringes på landbrugsjord.
Ved udbringningen er det en  

 forudsætning, at eventuelle beskyttelseszoner i henhold til  

 vandforsyningsloven omkring boringer og brønde respekteres.
Udbringningen  

 skal i øvrigt ske på en sådan måde, at der ikke opstår fare for forurening  

 eller uhygiejniske forhold.
TIL KAPITEL 4 TIL § 5. § 5 indeholder en række standardvilkår for drift af pelsdyrfarme.  

 § 5 indeholder ikke bestemmelser om gødningsopbevaring og -udbringning, da  

 disse forhold er reguleret af husdyrgødningsbekendtgørelsen, jfr. § 1, stk.  

 3.
 Umuliggør vejrforholdene rengøring under burene, jfr. § 5, stk. 1, kan  

 rengøringen udsættes, indtil det igen er muligt.
 Er pelsdyrhaller indrettet, således at der sker en fuldstændig opsamling  

 af gødning, f.eks. i staldbygninger med tæt gulv, eller hvor der anvendes  

 udmugningsanlæg, kan udlægning af sand eller grus, jfr. § 5, stk. 2,  

 udelades.
TIL KAPITEL 5 TIL § 6. Det overlades til kommunalbestyrelsen at vurdere, hvilken  

 egenkontrol der vil være nødvendig for varetagelsen af tilsynet.
Sådan  

 kontrol kan f.eks. være bogføring af køb af fluebekæmpelsesmidler, med  

 angivelse af tidspunkt for anvendelsen heraf, samt eventuelt en årlig  

 indberetning af løbende burmeter i drift.
Egenkontrollen kan være af særlig betydning i de situationer, hvor der er  

 givet et påbud.
Dette vil kunne være en støtte for kommunalbestyrelsen i  

 tilsynsarbejdet.
TIL § 7, STK. 2. Kommunalbestyrelsens skridt til standsning af det  

 ulovlige forhold er krav om lovliggørelse og eventuelt politianmeldelse,  

 afhængigt af forholdets karakter.
Såfremt der i første omgang alene er  

 stillet krav om lovliggørelse, og en sådan lovliggørelse ikke sker som  

 krævet, vil det næste skridt være politianmeldelse med henblik på  

 fastsættelse af tvangsbøder for at gennemtvinge lovliggørelsen.
 TIL § 8, STK. 2. For at sikre, f.eks. overholdelsen af et forbud mod  

 driften af en pelsdyrfarm, eller mod ulovligt placerede farme, jfr. kapitel  

 2, kan det være hensigtsmæssigt at kræve farmen fjernet.
TIL KAPITEL 6 TIL § 11. § 11 giver adgang til at idømme bødestraffe.
Kommunalbestyrelsen  

 skal i øvrigt være opmærksom på, om der sker overtrædelser af andre  

 bestemmelser, f.eks. husdyrgødningsbekendtgørelsen eller  

 miljøbeskyttelsesloven.
TIL KAPITEL 7 TIL § 12, STK. 1. Alle pelsdyrfarme, der anlægges efter 1. februar 1986,  

 skal indrettes i overensstemmelse med bekendtgørelsen.
Dette gælder dog ikke,  

 hvis der er givet en godkendelse efter miljøbeskyttelseslovens kapitel 5,  

 forudsat, at godkendelsen ikke er eller kan anses for bortfaldet.
 TIL § 12, STK. 2. Bestemmelsen omhandler farme, der er etableret inden 1.  

 februar 1986. Det følger af § 3, stk. 4, i miljøministeriets bekendtgørelse  

 nr. 16 af 24. januar 1986 om ændring af listen over godkendelsespligtige  

 virksomheder, at godkendelser, der er meddelt efter kapitel 5 i  

 miljøbeskyttelsesloven, bevarer deres gyldighed.
 Dette betyder, at en tidligere godkendt farm som udgangspunkt kan drives  

 videre inden for rammerne af de fastsatte vilkår og forudsætninger.  

 Overtrædes et sådant vilkår, kan der straffes efter de hidtil gældende  

 regler, jfr. § 11, stk. 3, i pelsdyrfarmbekendtgørelsen.
 Uanset om en farm er godkendt, skal den dog overholde de nye indretnings-  

 og driftsforskrifter senest fra 1. januar 1990.
 Udvides eller ændres en eksisterende farm efter 1. februar 1986, skal  

 farmen i sin helhed overholde indretnings- og driftsforskrifterne i  

 bekendtgørelsens §§ 4 og 5, jfr. bekendtgørelsens § 12, stk. 2.
 For selve udvidelsen gælder i øvrigt, jfr. § 12, stk. 1, bestemmelserne om  

 afstande i § 3.
Der er ikke fastsat tilsvarende overgangsregler over for pelsdyrfarme, der  

 ikke var lovligt eksisterende ved bekendtgørelsens ikrafttræden.
Disse farme  

 skal altså overholde de nye regler fra 1. februar 1986.
 Man skal være opmærksom på, at bestemmelserne i §§ 4 og 5 om indretning og  

 drift, jfr. § 12, stk. 2, efterhånden vil kunne fortrænge vilkår i  

 godkendelser fra før 1. februar 1986. Tilsvarende gælder for  

 gødningsopbevaringen og -anvendelsen, jfr. husdyrgødningsbekendtgørelsens §  

 1, stk. 3.
FORHOLDET TIL ANDEN LOVGIVNING Inden en pelsdyrfarm kan etableres, skal forholdet til anden lovgivning  

 afklares.
 Kommunalbestyrelsen skal således bl.a. være opmærksom på nedennævnte  

 lovgivning, herunder om der kræves tilladelser, godkendelser eller  

 dispensationer:
