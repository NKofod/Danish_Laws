 På forespørgsel om, hvorvidt levering mv. af sprinkleranlæg er  

 omfattet af licitationsloven, fandt Monopoltilsynet, at sådanne anlæg som  

 regel er en integreret del af den samlede byggeproces, idet de projekteres  

 sammen med de øvrige (nødvendige) installationer og udføres af de samme  

 håndværkere, og således må anses for omfattet af licitationslovens  

 bestemmelser.
Tilsynet blev i begyndelsen af 1982 forelagt spørgsmålet om, hvorvidt  

 tilbudsgivning på levering og installering af sprinkleranlæg omfattes af  

 licitationslovens bestemmelser.
Tilsynet udtalte, jfr.  

 »meddelelser« 1982 nr. 7, side 346, at sådanne anlæg kunne  

 karakteriseres som specielle tekniske anlæg, der kun installeres i særligt  

 byggeri, hvorfor man ikke kunne anse dem for omfattet af licitationslovens  

 bestemmelser, jfr. herved ordlyden af lovens § 1: »...finder anvendelse  

 på tilbudsgivning ved arbejder og leverancer inden for bygge- og  

 anlægsvirksomhed«.
VVS-branchens organisationer, Fælleslicitationskontoret og Varmebranchens  

 Licitationsforening »Jermer«, ønskede imidlertid dette spørgsmål  

 drøftet nærmere, hvorefter tilsynet førte en række forhandlinger med disse  

 organisationer.
Der blev indhentet udtalelser fra en række sagkyndige og fra  

 øvrige interesseorganisationer, der samstemmende anførte, at sprinkleranlæg  

 måtte være omfattet af loven.
Herefter forelagdes sagen for monopolrådet i  

 marts 1983.
 Rådet fandt, at tilbudsgivning på sprinkleranlæg må anses for omfattet af  

 licitationslovens bestemmelser.
 Rådets stillingtagen indebærer, at organisationsregler om  

 udregningsvederlag kan bringes i anvendelse, ligesom lovens bestemmelser om  

 begrænset adgang til indhentning af underhåndsbud, forbudet mod  

 tilbudsregulering m.v. samt reglerne for afholdelse af licitation finder  

 anvendelse på dette område.
