 Læretid.
 Læretiden er 4 år.
 Uddannelsens omfang.
 Den praktiske uddannelse på lærestedet skal finde sted i overensstemmelse  

 med nedenstående uddannelsesregler.
 Uddannelsen omfatter i øvrigt et 10-ugers forskolekursus, der gennemgås i  

 det første læreår og to 6-ugers kursus på teknisk skole.
 De to 6-ugers kursus skal gennemgås i 2. og 3. læreår.
 Uddannelsesregler.
 (Fastsat af lærlingerådet i henhold til § 24, stk. 5, i lov nr. 261 af 2.  

 oktober 1956 om lærlingeforhold).
 Arbejdsområde.
 Fremstilling af modeller til jern- og andet metalstøbegods, herunder  

 udførelse af kerne- og opskrabningsarbejde.
 Pleje og vedligeholdelse af værktøj og værktøjsmaskiner.
 I løbet af læretiden skal lærlingen opnå kendskab til god færdighed i  

 følgende:
 Forskoling.
 Inden for det første år, dog fortrinsvis inden for de første 6 måneder af  

 læretiden, skal lærlingen gennemgå en grunduddannelse på teknisk skole.
 Undervisningen, der gennemføres efter en af metalindustriens  

 lærlingeudvalg udarbejdet, vejledning, skal omfatte brug og vedligeholdelse  

 af det i faget anvendte håndværktøj og undervisning i fagets grundlæggende  

 arbejdsdiscipliner, herunder øvelser ved drejebænk samt den hertil hørende  

 fagteori.
 Obligatorisk uddannelse på lærestedet.
 Fremstilling af modeller, kernekasser og skabeloner af træ og dertil  

 hørende metaldele efter tegning eller efter opmåling af gods, herunder  

 oplæring i brugen af det i faget almindeligt anvendte håndværktøj.
 Betjening af båndsav, drejebænk, slibeplan, afretter og tykkelseshøvl.
 Samling ved hjælp af dyvler og skruer, fugning, limning, platning,  

 slidsning. falsning. notning, gratning, tapning og sinkning samt afspærring  

 af plader.
 Pleje og vedligeholdelse af værktøj og værktøjsmaskiner.
 Ønskelig uddannelse på lærestedet.
 Fremstilling af metal- og plastmodeller samt udførelse af gipsarbejde til  

 modeller.
 Supplering af uddannelsen ved beskæftigelse på et jernstøberi.
I øvrigt beskæftigelse ved andet på virksomheden forekommende og for oplæringen værdifuldt arbejde.
 Lærlingerådet, den 21. maj 1968.
