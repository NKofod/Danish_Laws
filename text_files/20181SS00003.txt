Beretning afgivet af Forsvarsudvalget den 8. november 2018 Beretning om eksport af dual use-udstyr til lande, der krænker menneskerettighederne alvorligt Sagens baggrund I folketingsåret 2017-18 fremsatte Enhedslisten beslutningsforslag nr.
B 102 om forbud mod eksport af dual use-udstyr til lande, der begår alvorlige menneskerettighedskrænkelser.
Beslutningsforslaget blev efter 1. behandling henvist til behandling i Forsvarsudvalget.
Beslutningsforslaget blev ikke færdigbehandlet inden folketingsårets afslutning, og Forsvarsudvalget følger med denne beretning op på beslutningsforslaget.
Spørgsmål og svar I forbindelse med udvalgsbehandlingen af B 102 i folketingsåret 2017-18 stillede Forsvarsudvalget to spørgsmål til erhvervsministeren, som denne besvarede.
Politiske bemærkninger Udvalget ønsker at skærpe reglerne for eksport af dual use-udstyr til lande, der begår alvorlige menneskerettighedskrænkelser.
Samtidig erkender udvalget, at en skærpelse giver mest effekt, hvis den gennemføres på EU-plan, så en skærpelse i det ene land ikke opvejes af øget eksport fra et andet.
Udvalget opfordrer derfor regeringen til 1) at arbejde aktivt i EU for at få fælles skærpede regler for eksport af dual use-teknologi til lande, der krænker menneskerettighederne alvorligt, 2) at sikre, at Danmark befinder sig i den restriktive ende af praksis på området i EU, og 3) at søge veje til at skærpe den administrative procedure og praksis på området.
 P.u.v.
