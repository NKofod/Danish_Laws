 I medfør af § 95 i færdselsloven (lov nr. 287 af 10. juni 1976) og § 6 i  

 lov om offentlige veje (lovbekendtgørelse nr. 585 af 20. november 1975)  

 udsender ministeriet herved efter forhandling med justitsministeriet,  

 Amtsrådsforeningen og Kommunernes Landsforening regler for gennemførelse af  

 en rutenummerering af det danske vejnet til orientering for trafikanterne.
 Reglerne omfatter følgende materiale:
 1. Fortegnelse over ruter'.
 2. Retningslinier for rutenummerering af veje og  

 opsætning af rutenumre'.
 3. Kort i målestok 1:200.000, hvor det vejnet, der er  

 omfattet af rutenummereringen, er vist med grønt, rødt og gult.
 4. Fjern- og nærmålskatalog'.
Den praktiske gennemførelse af rutenummereringen sker ved opsætning af  

 numre på orienteringstavler og vejvisere i overensstemmelse med førnævnte  

 retningslinier.
I særlige tilfælde kan numrene på orienteringstavler og  

 vejvisere suppleres med rutenumre på standere placeret langs vejen.
Tidspunktet for gennemførelse af afmærkningen bestemmes af den pågældende  

 vejbestyrelse.
På hovedlandevejene vil afmærkningen først og fremmest blive  

 gennemført i forbindelse med naturlig udskiftning af eksisterende  

 tavlemateriel.
En sammenhængende rutenummerering vil således først kunne  

 forventes gennemført i praksis efter en årrække.
I forbindelse med gennemførelse af rutenummereringen gennemføres en  

 ændring af hovedvejsnettet.
Dette vil fremtidig omfatte alle veje, der er  

 udlagt som Europavejsruter eller primære ruter, dvs. veje, med numrene 1-99,  

 og kun disse veje.
I overensstemmelse hermed udlægger justitsministeriet i  

 medfør af færdselslovens § 91 de på ovennævnte fortegnelse anførte  

 Europavejsruter og primære ruter som hovedveje.
Endvidere ophæver justitsministeriet i medfør af samme bestemmelse med  

 virkning fra 1. januar 1982 alle tidligere godkendte udlæg af hovedveje i det  

 omfang, de omfatter veje, der ikke indgår i det nye hovedvejsnet.
Den  

 hidtidige hovedvejsafmærkning på disse strækninger bedes snarest fjernet.
 Vejdirektoratet vil udarbejde et samlet register over rutenummersystemet  

 og lejlighedsvis ajourføre og offentliggøre fortegnelse og kortmateriale.
 Ministeriet bemyndiger vejdirektoratet til at godkende de ændringer af  

 rutenettet, der er nødvendige som følge af forlægninger - herunder  

 trafikomlægninger - og omklassificering af de rutenummererede veje.
 Opnås der ikke enighed mellem vejdirektoratet og vejbestyrelsen om disse  

 ændringer af rutenettet, afgøres spørgsmålet af ministeriet for offentlige  

 arbejder.
 Alle øvrige ændringer af rutenettet skal forelægges for ministeriet for  

 offentlige arbejder.
 I det omfang ændringerne berører hovedvejsnettet, forelægges sagen for  

 justitsministeriet til godkendelse i henhold til færdselslovens § 91.
