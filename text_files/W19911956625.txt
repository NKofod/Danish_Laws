 Der var ikke mulighed for at fravige lovens ord om, at ydelsen efter  

 bistandslovens § 42 a, stk. 1, (igangsætningsydelse) udbetales med halvdelen  

 af den senest udbetalte kontanthjælp, uanset at denne var blevet nedsat på  

 grund af indtægt ved et arbejde af nogle dages varighed.
 SAGSFREMSTILLING:
 En mand M og hans ægtefælle havde modtaget kontanthjælp efter  

 bistandslovens § 37 fra juli 1989 og til oktober 1990.
I oktober 1990 meddelte M socialforvaltningen, at han og ægtefællen  

 ønskede at starte selvstændig virksomhed, hvorfor de ansøgte om økonomisk  

 hjælp efter bistandslovens § 42 a.
Denne blev bevilget med virkning fra 1.  

 november 1990.
 Den hidtidige udmåling af kontanthjælp efter bistandslovens § 37 havde,  

 bortset fra oktober måned, været på 9.939 kr. månedlig.
I forbindelse med nogle dages arbejde i september måned 1990 havde M haft  

 en arbejdsindtægt på 3.159 kr.
Bortset fra transportudgifter i forbindelse  

 med arbejdet på 404 kr. og 1.000 kr., som der i henhold til bistandslovens §  

 38, stk. 5, kan bortses fra, blev arbejdsindtægten modregnet i den udmålte  

 hjælp for oktober måned, det vil sige, at der blev modregnet 1.755 kr.,  

 således at den udbetalte kontanthjælp for oktober måned udgjorde 8.184 kr.
 På denne baggrund blev den bevilgede støtte efter bistandslovens § 42 a  

 udbetalt som halvdelen heraf svarende til 4.092 kr. pr. måned.
Amtsankenævnet stadfæstede kommunens afgørelse om udmålingen af støtten og  

 begrundede afgørelsen med, at udmålingen af støtte var foretaget i  

 overensstemmelse med gældende regler.
Som loven er udformet, er det korrekt,  

 at igangsætningsydelsen var begrænset til halvdelen af den seneste udbetalte  

 kontanthjælp.
 Sagen er behandlet på principielt møde til afklaring af, om udmålingen  

 efter § 42 a skal foretages på grundlag af den senest foretagne  

 kontanthjælpsudbetaling eller om man, eventuelt ud fra bestemmelsens  

 intentioner, kan lægge en bredere vurdering til grund.
 AFGØRELSE:
 Ankestyrelsen tiltrådte amtsankenævnets afgørelse med den deri anførte  

 begrundelse.
Ankestyrelsen fandt således ikke, at der var mulighed for at fravige  

 lovens ord om, at ydelsen efter bistandslovens § 42 a udbetales med halvdelen  

 af den senest udbetalte kontanthjælp.
M var herefter berettiget til at få  

 udbetalt halvdelen af den for oktober måned 1990 udbetalte kontanthjælp som  

 en fast månedlig ydelse.
