Pressenævnets kendelse i sag nr. 2021-80-0748 Klage afvises på grund af manglende retlig interesse Ekstra Bladet bragte i november 2021 en artikel med en beretning fra et partis valgfest i forbindelse med kommunal- og regionsrådsvalget.
En person klagede til Pressenævnet og henviste til, at artiklens overskrift var krænkende, latterliggørende, nedsættende og sexistisk.
Pressenævnet afviste at behandle klagen, da personen, der klagede, ikke var omtalt eller afbildet i artiklen, og derfor ikke har retlig interesse.
 [Klager] har klaget til Pressenævnet over artiklen Til fest hos 'urtekusserne', der blev bragt af Ekstra Bladet på netavisen ekstrabladet.dk den 27. november 2021, idet hun mener, at god presseskik er tilsidesat.
Sagsfremstilling Den påklagede artikel indeholder en beretning fra Enhedslistens valgfest i forbindelse med kommunal- og regionsrådsvalget den 16. november 2021.
 Af artiklen Til fest hos 'urtekusserne' fremgår blandt andet:
Jeg har to indrømmelser.
Jeg tog til valgfest med Ø for at ødelægge den gode stemning.
Og jeg har nu brugt over en uge på at gruble over, hvilket utopisk paradoks, der ligger til grund for socialisternes markante fremgang i hovedstaden.
 Festen på det historiske Lille Vega var ligesom partiet; en tidslomme, nærmest en anakronisme.
 Lone Kellermann skrålede 'Kvinder for fred', serveret af dj-skægget Ras Money aka Raske Penge, hvis monetære kunstnernavn mindede mig om, at Enhedslisten ofte ikke behøver finansiere sine politiske fantasier.
[] Rødt udslæt på fornuften '[Politiker A], [Politiker A], [Politiker A], [Politiker A]' gjaldede det taktfast fra alskens urtekusser og næsepiercinger i den ballonpyntede sal ved navn 'Stauning'. [Politiker A]s højrøde advokatlook fik en rockstjernemodtagelse, men jeg må indrømme, at [Politiker A] er den sko, jeg ikke længere er fremme i.
[Politiker B] gav rødt udslæt Jeg har stemt på Enhedslisten igen og igen, men den tidligere teknik-og miljøborgmester [Politiker B] har ærligt talt været rødt udslæt på fornuften.
[] Enhedslisteren Og så er der jo den firepersoners partigruppeputter i [Politiker B]s dobbeltseng, som meget MeToo-agtigt udviklede sig til en voldtægtsanklage.
Den mandlige enhedslister blev frikendt i landsretten sidste år, på min blok havde jeg faktisk nedfældet spørgsmålet: 'Hvor mange mandater går der på en dobbeltseng? ' Jeg fik ikke spurgt.
Dels fordi [Politiker B] ikke var til stede.  [Klager] har til støtte for klagen anført, at hun finder overskriften Til fest hos 'urtekusserne' krænkende, latterliggørende, nedsættende og sexistisk i forhold til det kvindelige køn.
Hun finder det desuden interessant, at det netop er en mand, der har skrevet artiklen.
 Pressenævnets formand, Jens Kruse Mikkelsen, udtaler:
 Klagen angår artiklen Til fest hos 'urtekusserne' med en beretning fra Enhedslistens valgfest i forbindelse med kommunal- og regionsrådsvalget den 16. november 2021.
Det er som udgangspunkt en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 [Klager] er ikke selv omtalt eller afbildet i artiklen. [Klager] har derfor ikke en sådan direkte og individuel retlig interesse, at der er grundlag for at behandle klagen i forhold til hende.
 Klagen afvises herefter, jf. medieansvarslovens § 43, stk. 2, nr. 2.
