Nr BSF 73 Forslag til folketingsbeslutning om oprettelse af en fornyelsesfond i  

 private virksomheder Fremsat af Holger K.
Nielsen (SF) Gade (SF) Lilli Gyldenkilde (SF) Jes  

 Lunde (SF) Rahbæk Møller (SF) den 28. februar 1992 Folketinget pålægger regeringen i indeværende folketingsår at fremsætte lovforslag med følgende indhold:
 1. Der skal oprettes en fornyelsesfond på hver enkelt privat virksomhed.  

 Fondens midler skal anvendes til udvikling af renere teknologi, køb af renere  

 teknologi, forbedringer af arbejdsmiljøet, gennemførelse af almen og  

 erhvervsrettet uddannelse for de ansatte og organisationsudvikling.
 2. Virksomhederne skal bidrage til fornyelsesfonden ud fra to forskellige  

 typer af grundlag:
A.
I virksomheder, der er afgiftspligtige i henhold til  

 merværdiafgiftsloven, med undtagelse af de under B nævnte virksomheder, skal  

 virksomheden overføre 1 pct. af værditilvæksten (promsgrundlaget) til  

 fornyelsesfonden.
Beregningen af fondsbidraget skal ske på grundlag af det  

 løbende momsregnskab.
B.
I virksomheder, hvis afsætning er undtaget fra afgiftspligten efter  

 merværdiafgiftslovens § 2, stk. 3, eller hvis moms- og promsgrundlaget er  

 stærkt misvisende for virksomhedens økonomiske aktivitet, som f.eks. i  

 finansielle virksomheder, skal virksomhedens årlige bidrag til  

 fornyelsesfonden være på 3.200 kr. pr. lønmodtager, for hvem der indbetales  

 fuldt ATP-bidrag.
For lønmodtagere, for hvem der indbetales mindre end fuldt  

 ATP-bidrag, aftrappes bidraget til fornyelsesfonden.
Aftrapningen sker med  

 udgangspunkt i de 3.200 kr. og i samme forhold, som ATP-bidraget aftrappes i.
3. Midlerne overføres til fornyelsesfonden inden for samme tidsfrister,  

 som gælder for indbetaling af henholdsvis moms og ATP-bidrag.
Midlerne kan  

 anvendes i den takt, hvori de indgår i fonden.
Der skal kun foretages løbende  

 indbetalinger til fornyelsesfonden, når det årlige bidrag forventes at være  

 på mindst 15.000 kr. og virksomheden har mindst 5 fuldtidsansatte.  

 Indbetalingen reguleres endeligt, når der er vished for bidragets størrelse.
4. Der nedsættes et udvalg, der skal disponere over fornyelsesfondens  

 midler.
Dette fornyelsesudvalg består af to parter, hvortil  

 virksomhedsledelse og ansatte udpeger lige mange repræsentanter.
 5. En betingelse for at anvende fondens midler er, at parterne i  

 fornyelsesudvalget er enige om midlernes anvendelse.
6. Midlerne i fornyelsesfonden skal være anvendt senest to år efter  

 udgangen af det regnskabsår, hvori de blev afsat.
Er der på dette tidspunkt  

 ikke opnået enighed mellem parterne, skal udisponerede midler fra det  

 pågældende regnskabsår overføres og deles ligeligt mellem Miljøministeriet,  

 Industriministeriet, Arbejdsministeriet og Kulturministeriet.
De respektive  

 ministerier skal anvende midlerne til de i punkt 1 beskrevne formål ved, at  

 midlerne indgår enten som supplement i eksisterende aktiviteter eller på  

 særligt til formålet oprettede konti.
7. Der føres særskilt regnskab for fornyelsesfonden.
Ansatte og ledelse  

 skal i fællesskab udpege en revisor.
To repræsentanter for de ansatte har ret  

 til løbende at se alt regnskabsmateriale for fornyelsesfonden.
To  

 repræsentanter for de ansatte i de i punkt 2 A nævnte virksomheder har ret  

 til at se det løbende momsregnskab, de sidste to regnskabsårs momsregnskaber  

 samt eventuelle bemærkninger fra toldvæsenet eller korrespondance med  

 toldvæsenet.
I de i punkt 2 B nævnte virksomheder har to repræsentanter for  

 de ansatte ret til at se det løbende ATP-regnskab, de sidste to regnskabsårs  

 ATP-regnskaber samt eventuelle bemærkninger fra ATP eller korrespondance med  

 ATP.
Bemærkninger til forslaget Almindelige bemærkninger Fremsættelsen af dette beslutningsforslag har flere formål.
Der sigtes på  

 at skabe miljøforbedringer i og uden for virksomhederne, at øge  

 beskæftigelsen i den private sektor og at øge de ansattes indflydelse i de  

 private virksomheder.
En forstærket miljøindsats er absolut påkrævet i danske virksomheder af  

 både miljø- og konkurrencemæssige årsager.
Danske virksomheder er nødt til at  

 anlægge en »fra vugge til grav«-organisering af deres produktion.  

 Det vil sige, at alt fra råstof- og energiforbrug til udledninger under  

 produktionen og forurening i forbindelse med forbrug og bortskaffelse af den  

 opbrugte vare skal virksomhederne tage hånd om, så det samlede  

 ressourceforbrug og den samlede forurening bliver reduceret.
Det er en  

 kæmpeopgave, der skal løses.
Ofte vil en forstærket indsats kunne give  

 forbedringer af både arbejdsmiljøet og det ydre miljø. Skal opgaven løses  

 ordentligt, kræver det en engageret medvirken af alle ansatte.
Ofte besidder  

 de ansatte »skjult viden«, som - hvis den blev frigjort - ville  

 kunne komme en miljøvenlig indsats til gode.
Det er forslagsstillernes  

 opfattelse, at fornyelsesudvalget og de bevægelser, som dette udvalg kan  

 sætte i gang på virksomheden, vil kunne frigøre en stor del af de ansattes  

 engagement og viden.
 Nødvendigheden af at reducere arbejdsløsheden bliver mere og mere  

 påtrængende, både fordi arbejdsløsheden er stigende, og fordi den nu har nået  

 en uhyggelig størrelse, 300.000 helårsarbejdsløse, hvilket giver den største  

 arbejdsløshedsprocent siden 2. verdenskrig.
Lønkvoten i den private sektor har de sidste år været faldende til fordel  

 for en voksende profit.
I de seneste knap 10 år har lønkvoten i den private  

 sektor ligget på 54-55 pct.
Den toppede i 1987 med 57,9 pct.
Siden er den  

 stort set faldet, og det skønnes i Det Økonomiske Råds seneste halvårsrapport  

 (november 1991), at lønkvoten i den private sektor for 1991 vil ligge på 51,3  

 pct., og at den de næste 2-3 år vil blive på dette niveau.
 På trods af forventningen om en fortsat lav lønkvote er der ikke  

 umiddelbart udsigt til en markant forbedring af beskæftigelsen i den private  

 sektor.
Samtidig med at beskæftigelsen skal øges i den private sektor, skal det  

 samlede ressourceforbrug og den samlede belastning af miljøet reduceres.  

 Løsningen af disse to hovedopgaver påkalder en forstærket indsats i hver  

 eneste dansk virksomhed.
Det er alt i alt en kæmpeopgave, som ifølge dette  

 beslutningsforslag må løses af ansatte og virksomhedsledelse i fællesskab.  

 Desværre viser udviklingen, at ledelsen i danske virksomheder ikke har kunnet  

 løfte disse opgaver alene.
Derfor foreslås det, at de ansatte i  

 virksomhederne inddrages i løsningen af disse opgaver.
Ifølge dette  

 beslutningsforslag får de ansatte en reel indflydelse på i det mindste visse  

 af virksomhedens aspekter - det drejer sig om de formål, som er nævnt i punkt  

 1. Derfor fører vedtagelsen af dette beslutningsforslag til en udvidelse af  

 demokratiet på arbejdspladsen.
For at samvirket mellem virksomhedsledelse og ansatte kan ske i et  

 ligeværdigt forhold, får ledelse og ansatte samme rettigheder med hensyn til  

 at disponere over fornyelsesfondens midler.
Det er forslagsstillernes hensigt  

 og forventning, at der - på basis af lige rettigheder - i langt de fleste  

 virksomheder vil opstå et frugtbart samarbejde mellem ledelse og ansatte med  

 hensyn til anvendelsen af fornyelsesfondens midler.
Kan et sådant samarbejde  

 ikke etableres, det vil sige, kan der ikke opnås enighed mellem de to parter,  

 er fornyelsesfondens midler ikke tabt for de overordnede formål.
Bemærkninger til forslagets enkelte punkter Ad 1 Fonden kan anvendes til en bred vifte af aktiviteter inden for miljø- og  

 uddannelsesområdet og organisationsudvikling.
Behovene for en indsats på  

 disse områder er uomtvistelige og veldokumenterede.
Ved  

 organisationsudvikling forstås omlægninger af (1) arbejdsdeling, (2) den  

 enkelte ansattes arbejdsfunktioner og (3) samarbejdsmønstre.
Dette vil typisk  

 ske i takt med indførelsen af renere teknologi.
Men organisationsudvikling  

 kan også ske uden ændringer i teknologien.
Organisationsudviklingen -  

 omstillingen - vil typisk give de ansatte et større ansvar og stille krav om  

 udvikling af både specifikke og generelle kvalifikationer.
Både for at styrke  

 de ansattes indflydelse på organisationsudviklingen og for at sikre, at den  

 leder til gavnlige resultater (det vil sige, at de ansatte »er med på  

 det, der sker«), imødeser forslagsstillerne, at fornyelsesudvalgene ofte  

 vil iværksætte en organisationsudvikling, som er deltagerstyret.
Forslagstillerne anser det for hensigtsmæssigt, at der er flere felter og  

 kombinationer af disse, hvor ledelse og ansatte i fællesskab kan sætte ind.  

 Den konkrete indsats skal besluttes i den enkelte virksomhed og må afhænge af  

 denne virksomheds nærmere omstændigheder.
Imidlertid vil en indsats inden for  

 miljøområdet give anledning til miljøforbedringer og ofte også en forøget  

 efterspørgsel, hvilket - for så vidt efterspørgslen retter sig mod  

 hjemmemarkedet - vil give anledning til øget beskæftigelse i Danmark.
En øget  

 uddannelsesindsats vil øge kvalifikationerne for de allerede beskæftigede -  

 hvilket er påkrævet med de omstillinger, som de danske virksomheder løbende  

 skal igennem.
En øget uddannelsesindsats må også i et vist omfang forventes  

 at give anledning til ansættelse af arbejdskraft til erstatning for de  

 ansatte, som deltager i uddannelse.
Det skal understreges, at  

 uddannelsesinitiativer skal ses som et supplement til eksisterende videre- og  

 efteruddannelsesforanstaltninger (f.eks.
VUS), som forslagsstillerne i andre  

 sammenhænge vil søge fremmet.
Det er de færreste virksomheder, som har mulighed for selv at iværksætte  

 udviklingen af renere teknologi.
Det skal således være muligt for  

 udviklingsfonden at købe udviklingsydelser uden for virksomheden, hvis der er  

 enighed herom.
Det skal også være muligt for virksomheden at købe renere  

 teknologi.
Indførelsen af renere teknologi vil ofte give forbedringer af både  

 det indre og det ydre miljø. Da indførelsen af ny (og renere) teknologi ofte  

 giver anledning til både efter- og videreuddannelse af de ansatte og  

 omlægning i arbejdsdeling og arbejdsindhold, finder forslagsstillerne det  

 naturligt at samle finansieringen af (en del af) disse aktiviteter i een og  

 samme fond, som de ansatte har en ligeværdig indflydelse på.
Det bemærkes, at  

 der også kan anvendes midler til almen uddannelse.
Ad 2 A I 1990 var værditilvæksten (dvs. bruttofaktorindkomsten) i den private  

 sektor på 542 mia. kr.
Med omkring 1,7 mio. fuldtidsbeskæftigede i den  

 private sektor vil der i gennemsnit blive afsat ca. 3.200 kr. i  

 fornyelsesfonden pr. ansat.
Når ordningen er kørt ind, kan procentsatsen  

 øges.
Forslagsstillerne har valgt værditilvæksten som beregningsgrundlag,  

 dels fordi det er teknisk let at identificere, dels fordi svingningerne i  

 dette grundlag år for år er forholdsvis små.
Hvis virksomhedens overskud  

 skulle have været beregningsgrundlag, ville der være både  

 identifikationsproblemer og problemer med svingninger i størrelsen af de  

 midler, som fonden ville råde over år for år.
Hertil kommer, at den stigende  

 liberalisering og dermed internationalisering af kapitalbevægelserne må  

 forventes at gøre det yderligere vanskeligt at identificere og fastholde  

 overskud til de i punkt 1 nævnte formål.
Værditilvæksten, også kaldet promsgrundlaget, kan beregnes med  

 udgangspunkt i momsgrundlaget.
Til dette lægges afgiftsfri eksport og  

 afgiftsfrit indenlandsk salg, og der fratrækkes værdien af importkøb.
Disse  

 tal fremgår direkte af momsregnskabet.
Det betyder, at alle i virksomheden  

 med kendskab til det løbende momsregnskab hurtigt kan få overblik over de  

 midler, der er til rådighed for fornyelsesfonden.
Metoden svarer til den, der  

 anvendes ved beregning af refusionsgrundlag for CO2-afgift, jf. lov om  

 kuldioxidafgift af visse energiprodukter § 9, stk. 4-6.
Ad 2 B For finansielle virksomheder stammer en væsentlig del af værditilvæksten  

 fra rentemarginalen, der ikke indgår i moms- eller promsgrundlaget.
Derfor  

 kan momsregnskabet ikke lægges til grund for beregningen af fondsbidraget.  

 Punkt 2 B-virksomhederne er i almindelighed løntunge.
For disse vælges i  

 stedet et årligt bidrag pr. fuldtidsansat, som svarer til det, som de i punkt  

 2 A nævnte virksomheder i gennemsnit skal betale for en fuldtidsansat.  

 Herefter beregnes bidraget for den enkelte ansatte bestemt af den pågældende  

 beskæftigelsesomfang.
Det giver nogle »ATP-forholdstal« for  

 forskellig varighed af ansættelse.
Ved at kombinere niveauet på de 3.200 kr.  

 med »ATP-forholdstallene« og gange op med antallet af ansatte i  

 hver ATP-kategori kan det nøjagtige bidrag til fornyelsesfonden beregnes.
 Reguleringen af de 3.200 kr. skal ske i takt med henholdsvis (1) de  

 ændringer, der er i værditilvæksten pr. fuldtidsbeskæftiget i den private  

 sektor, jf. bemærkningerne til punkt 2 A, og (2) de ændringer, der vedtages  

 af den i punkt 2 (A) anførte bidragsprocent, som foreløbig er sat til 1 pct.
Ad 3 Der skal oprettes en særlig giro- eller bankkonto for fornyelsesfonden.  

 Kontoen skal holdes adskilt fra virksomhedens øvrige konti.
Udbetalinger fra  

 kontoen kræver to underskrifter - een fra en repræsentant for hver part.
Der  

 skal føres et særskilt regnskab for denne konto, som skal holdes adskilt fra  

 virksomhedens øvrige konti.
I de fleste private virksomheder udarbejdes  

 momsregnskabet hvert kvartal, ligesom indbetalingen af ATP-bidraget sker  

 hvert kvartal.
Overførslen af midler til fornyelsesfonden bør følge de  

 tidsterminer, der er for indbetaling af henholdsvis moms og ATP-bidrag,  

 ligesom eventuel udsættelse og påligning af renter m.v. i videst muligt  

 omfang bør følge de regler, der allerede er gældende.
Når dette er sket, skal  

 midlerne overføres til fornyelsesfonden efter de tidsgrænser, som gælder for  

 henholdsvis momsbetaling og overførsel af ATP-bidrag.
 Efterregulering betyder både, at virksomheder, som skulle have indbetalt,  

 men ikke har gjort det, fordi forventningerne ikke har givet anledning  

 hertil, skal efterbetale, og at virksomheder, som har indbetalt for meget,  

 fordi forventningerne overvurderer bidragsforpligtelsen, skal have pengene  

 tilbage eller, hvis de er brugt, skal have dem modregnet i de efterfølgende  

 betalinger.
Ad 4 Forslagsstillerne er opmærksomme på, at vilkårene kan være meget  

 forskellige for små og store virksomheder og fra branche til branche.
Det  

 forventes derfor, at arbejdsministeren efter konsultation af de relevante  

 hovedorganisationer udarbejder vejledende regler for sammensætningen af  

 fornyelsesudvalget for forskellige virksomhedstyper.
Det må forventes, at  

 reglerne for nedsættelse af samarbejdsudvalg (som jo netop har en a-side og  

 en b-side) i vid udstrækning vil kunne finde anvendelse.
Ad 5 Forudsætningen om enighed, hvor det er de to parter såvel som hver helhed,  

 der skal være enige, giver de ansatte en reel medindflydelse på nogle af de  

 forhold i virksomheden, som spiller en stor rolle for de ansatte, nemlig  

 arbejdsmiljø, uddannelse og arbejdsorganisering.
Det er forslagsstillernes  

 forventning, at denne reelle medindflydelse vil frigøre ideer og øge  

 engagement og virkelyst til gavn for både virksomhed og ansatte - for miljø  

 og beskæftigelse generelt.
Ad 6 Da det er et krav, at der er enighed mellem parterne om anvendelsen af  

 fornyelsesfondens midler, er det også nødvendigt at beskrive, hvad der skal  

 ske, hvis parterne ikke kan blive enige.
Det forventes kun at ske i ganske få  

 tilfælde, idet de mange kombinationsmuligheder for midlernes anvendelse giver  

 kompromismuligheder, ligesom både ledelse og ansatte har en fælles interesse  

 i, at midlerne under alle omstændigheder anvendes på virksomheden frem for at  

 blive kanaliseret til en godt nok tilsvarende anvendelse, men via  

 beslutninger truffet i en række ministerier.
I den forstand lægger forslaget  

 op til decentralisering og selvforvaltning af en stor del af fornyelsen af  

 den private sektor i Danmark.
Ved at sætte en passende tidsgrænse for opnåelsen af enighed er det også  

 sikret, at ingen af parterne kan trække afgørelserne i langdrag.
Der er  

 således indbygget et forholdsvis stort pres på begge parter med hensyn til at  

 blive enige.
Der kan opstå situationer, hvor de to parter er enige, men hvor  

 anvendelsen af midlerne må afvente beslutninger truffet uden for den  

 pågældende virksomhed.
I så fald skal et enigt fornyelsesudvalg kunne få op  

 til et års dispensation fra den i punkt 6 anførte tidsgrænse for anvendelsen  

 af fondens midler.
Etableringen af et godt samarbejde mellem de to parter i  

 fornyelsesudvalget vil i langt de fleste virksomheder næppe volde problemer  

 overhovedet, idet parterne jo allerede kender hinanden gennem bl.a.  

 samarbejdsudvalg, lønmodtagerrepræsentation i aktieselskabsbestyrelser,  

 tillidsmandsinstitutionen, sikkerhedsudvalg, deltagelse i uddannelse og  

 dagligt samarbejde i øvrigt.
De få steder, hvor samarbejdet måtte knirke i  

 starten, må man forvente, at den fælles fordel ved at blive enig vil sætte  

 sig igennem efter et stykke tid, således at parterne ender med at finde en  

 samarbejdsform om anvendelsen af fornyelsesfondens midler.
Udisponerede midler deles ligeligt mellem de anførte ministerier.
I  

 Miljøministeriet forventes de indgåede midler at blive anvendt som supplement  

 til udviklingsprogrammet for renere teknologi, i Industriministeriet til  

 udviklingskontrakter for renere teknologi, i Arbejdsministeriet til  

 henholdsvis Arbejdsmarkedsstyrelsen, der kan supplere  

 arbejdsmarkedsuddannelserne, og Arbejdstilsynet, der kan anvende midlerne til  

 opsøgende og forebyggende arbejde på arbejdsmiljøområdet, samt i  

 Kuturministeriet, der kan anvende midlerne til en forstærket indsats for  

 uddannelse af voksne i beskæftigelse, VUS.
Ad 7 Det afgørende er, at der skal føres et særskilt regnskab for  

 fornyelsesfonden, og at de ansatte skal have adgang til at efterprøve  

 virksomhedens oplysninger ved at kunne gå til henholdsvis toldvæsenet og ATP,  

 hvor de i øvrigt også kan sammenholde den aktuelle situation med de sidste to  

 års oplysninger.
Det giver repræsentanter for de ansatte et meget sikkert  

 indblik i de midler, som løbende skal afsættes til fornyelsesfonden.
Ved at  

 bruge henholdsvis momsregnskab og indbetalinger til ATP som  

 beregningsgrundlag for bidraget til fornyelsesfonden anvendes allerede  

 eksisterende tal.
Dermed skal der ikke opbygges nye administrative procedurer  

 for at håndtere kontrollen af bidragsforpligtelsen til fornyelsesfonden.
Kontoen for fornyelsesfonden skal holdes adskilt fra virksomhedens øvrige  

 konti.
På grund af ligeværdigheden med hensyn til at disponere over  

 fornyelsesfonden, og da den regnskabsmæssigt er adskilt fra virksomhedens  

 øvrige konti, forekommer det hensigtsmæssigt, at to repræsentanter for de  

 ansatte har adgang til løbende at se alt regnskabsmateriale for fonden.
Det  

 må forventes, at parterne i langt de fleste tilfælde vælger den samme revisor  

 for fornyelsesfonden, som virksomheden har i forvejen.
