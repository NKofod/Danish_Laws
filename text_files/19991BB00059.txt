Fremsat den 3. december 1999 af  

 Kristian Jensen (V), Svend Heiselberg (V),  

 Svend Erik Hovmand (V) og Christian Mejdahl  

 (V) Forslag til folketingsbeslutning om fritagelse fra hygiejnekursusforpligtelse for frivillig  

 ulønnet arbejdskraft Folketinget opfordrer regeringen til inden den 1. marts  

 2000 at foretage de nødvendige ændringer i  

 bekendtgørelser, cirkulærer og andre administrative forskrifter  

 med henblik på at tillade arbejde med fødevarer uden deltagelse  

 i hygiejneuddannelse, når følgende betingelser er  

 opfyldt:
arbejdet er frivilligt og ulønnet, arbejdet udføres under ledelse af en ansvarlig, udsalgsstederne skal fortsat være under tilsyn af  

 Levnedsmiddelkontrollen, og arbejdet er til gavn for en almennyttig, non-kommerciel organisation  

 eller forening.
Bemærkninger til forslaget Formålet med forslaget er at sikre, at  

 sports- og idrætsforeninger, varmestuer samt øvrige foreninger  

 og organisationer får mulighed for at drive cafeteria og lignende samt  

 at afholde bespisning ved hjælp af frivillig og ulønnet  

 arbejdskraft, uden at disse frivillige medhjælpere skal gennemgå  

 lange og dyre kursusforløb.
Ønsket om højere fødevarekvalitet har  

 i flere omgange fået Folketinget til at vedtage love på  

 området.
Lovgrundlaget har dannet baggrund for flere  

 bekendtgørelser, herunder bekendtgørelse nr. 796 af 21. oktober  

 1999 om uddannelse i fødevarehygiejne, hvor der fastsættes krav  

 om uddannelsesniveauet for personer, der er i berøring med  

 levnedsmidler.
Formålet med loven er at sikre, at alle, der  

 professionelt arbejder med fødevarebehandling, skal gennemgå et  

 hygiejnekursus med henblik på at sikre, at disse opnår et  

 grundlæggende kendskab til fødevarehygiejne.
Et tilsvarende uddannelseskrav for det frivillige  

 foreningsarbejde vil efter forslagsstillernes opfattelse få omfattende  

 konsekvenser for idrætsforeninger og sociale organisationernes  

 aktiviteter.
Foreningsarbejde og socialt arbejde bygger i al sin  

 væsentlighed på princippet om frivillig og ulønnet  

 arbejdskraft og er en grundlæggende nødvendighed for de  

 aktiviteter og opgaver, der udføres som frivilligt foreningsarbejde.
I  

 de senere år er rekruttering af frivillig arbejdskraft til  

 foreningsarbejde blevet betydeligt vanskeligere.
Et krav om at  

 gennemføre et kursus på mellem 1 og 3 dage vil ikke øge  

 mulighederne for at rekruttere flere frivillige medhjælpere.  

 Tværtimod forventer forslagsstillerne, at det vil blive endnu  

 sværere.
Konsekvensen kan risikere at blive, at størstedelen  

 af den frivillige arbejdskraft vil forsvinde, da det må forventes, at  

 kun de færreste vil gennemgå et kursus på mellem 10 timer  

 og tre dage for at hjælpe til i et begrænset omfang i en  

 forenings cafeteria m.v.
De økonomiske konsekvenser, som  

 påføres foreningerne, er også omfattende.
Omkostninger,  

 som langt fra står mål med den eventuelle indtægt, den  

 enkelte forening eller organisation har fra salget i cafeteriaet.
Beregninger fra idrættens organisationer viser, at  

 det første år vil knap 35.000 frivillige alene i  

 idrætsforeningerne skulle gennemgå et levnedsmiddelkursus for at  

 opfylde uddannelseskravet i hygiejnebekendtgørelsen.
Det vil for  

 idrætsforeningerne betyde en udgift på tæt ved 70 mio. kr.  

 Hertil kommer antallet af frivillige og omkostninger for de øvrige  

 foreninger og organisationer, der udfører frivilligt og socialt  

 arbejde.
Derudover er de nuværende muligheder for at blive  

 optaget på en certifikatuddannelse i levnedsmiddelhygiejne  

 begrænsede.
Der er kun få ledige pladser på de udbudte  

 kurser, og intet uddannelsessted er forpligtet til at udbyde ekstra kurser.  

 Dermed vil der kunne opstå en situation, hvor det slet ikke er muligt  

 at uddanne den frivillige arbejdskraft.
Forslagsstillerne mener ikke, at den meget store  

 økonomiske udgift for de frivillige foreninger og organisationer  

 står mål med ønsket om en højere  

 levnedsmiddelhygiejne, idet der er tale om udsalgssteder med et  

 begrænset vareudbud.
En høj hygiejnestandard ved behandling af  

 levnedsmidler på udsalgssteder, som har et begrænset vareudbud,  

 og som i væsentlig grad drives af frivillig og ulønnet  

 arbejdskraft, vil kunne sikres ved langt enklere måder end ved at sende  

 samtlige frivillige på et overflødigt kursus.
En egenkontrol vil sammen med tilsynet fra  

 Levnedsmiddelkontrollen efter forslagsstillernes opfattelse være med  

 til at sikre en forsvarlig fødevarehygiejne på udsalgssteder,  

 der drives af en forening eller organisation med et almennyttigt og  

 non-kommercielt formål, og hvor arbejdskraften, der benyttes, er  

 frivillig og ulønnet.
Samtidig påføres det frivillige  

 foreningsarbejde ikke urimeligt store økonomiske udgifter, og  

 muligheden for at rekruttere frivillig arbejdskraft vil fortsat være  

 til stede.
Skriftlig fremsættelse Kristian Jensen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om fritagelse fra  

 hygiejnekursusforpligtelse for frivillig ulønnet arbejdskraft.
(Beslutningsforslag nr.
B 59).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
