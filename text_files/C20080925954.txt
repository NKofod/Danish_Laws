Skrivelse om den maksimale timeløn ved ansættelse med løntilskud hos offentlige arbejdsgivere Til samtlige jobcentreKopi til alle a-kasser, beskæftigelsesregionerne, driftsregionerne,beskæftigelsesankenævnene, Ankestyrelsen, Beskæftigelsesrådet,Danske Regioner, Personalestyrelsen, DA, LO og KL Med virkning fra 1. april 2008 er den maksimale timeløn  efter § 55, stk. 2, i lov om en aktiv beskæftigelsesindsats  ved ansættelse med løntilskud hos offentlige arbejdsgivere nu ændret fra 105,24 kr. til 109,36 kr. pr. time.
 Fastsættelsen af den nye maksimale timeløn er trukket ud som følge af overenskomstforhandlingerne.
Satsen gælder pr. 1. april 2008, og den har betydning for beregning af løn og ugentlig arbejdstid for de aftaler om ansættelse med løntilskud i offentlige virksomheder, der er indgået den 1. april 2008 eller senere.
Den nye sats vil bl.a. indebære, at den ugentlige arbejdstid bliver lavere for de ledige, der modtager dagpengenes højeste beløb.
 Med henblik på en korrekt beregning af løn og arbejdstid i ovennævnte tilfælde, skal Arbejdsmarkedsstyrelsen derfor anmode jobcenteret om at informere om den nye sats til alle offentlige arbejdsgivere, som den 1. april 2008 og senere har indgået aftale med ledige om ansættelse med løntilskud.
 Arbejdsmarkedsstyrelsen kan vejledende oplyse, at hvad angår for meget udbetalt løn, kan denne efter styrelsens opfattelse ikke kræves tilbagebetalt, da der er tale om relativt beskedne beløb, som er modtaget i god tro.
 For så vidt angår for lidt udbetalt løn, vil der skulle foretages efterbetaling.
 Hvad angår arbejdstiden skal der ske en regulering med virkning fra 1. april 2008 i de sager, hvor den ugentlige arbejdstid har været for høj.
