Nr BTL 143 Betænkning over Forslag til lov om Kort- og Matrikelstyrelsen   

 Nr L 143 1987-88, 1. samling Afgivet af Boligudvalget Afgivet: 19880412 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
Nogle af disse spørgsmål og boligministerens besvarelse heraf er optrykt som bilag til betænkningen.
Udvalget har endvidere modtaget mundtlige og/eller skriftlige henvendelser fra:
Den Fotogrammetriske Branche, Foreningen af Rådgivende Ingeniører, Foreningen af Topografer og Kartografiske Tegnere ved Geodætisk Institut, Høje-Tåstrup Kommune, Medarbejderrepræsentanter ved Geodætisk Institut, Matrikeldirektoratet og Søkortafdelingen og Åbenrå Kommune, Borgmesterkontoret.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse uændret.
Et mindretal (Fremskridtspartiets medlem af udvalget) indstiller lovforslaget til vedtagelse med de af mindretallet stillede ændringsforslag.
Mindretallet bemærker i øvrigt, at det er meget vigtigt, at den nye Kort- og Matrikelstyrelse kommer til at fungere bedst muligt.
Derfor mener Fremskridtspartiet, at den nye styrelse skal etableres så hurtigt som muligt.
Det sker lettest, hvis styrelsen slipper for at skulle foretage store omflytninger.
Med udgangspunkt i en helt klar melding fra medarbejderne har mindretallet foreslået, at de 3 gamle afdelinger sammenkobles elektronisk, således at alle medarbejdere kan blive boende, og således at Kort- og Matrikelstyrelsen spares for det betragtelige forbrug af tid og penge, som en omflytning vil resultere i.
Hvis ministeren imidlertid alligevel insisterer på, at der skal ske en sammenflytning, så er det jo regeringens politik, at der skal ske en størst mulig udflytning til provinsen.
Geodætisk afdeling 1 (forskningsafdelingen) er den afdeling, som vil få flest problemer ved en udflytning til provinsen, da personalet har stærke bindinger til Københavnsområdet.
Det har tidligere været på tale at lade Geodætisk afdeling 1 overgå til Undervisnings- og Forskningsministeriet, idet det er en ren forskningsafdeling.
Dette kan realiseres og dermed bane vejen for en mulig udflytning af styrelsen til provinsen.
Udflytningen vil både kunne spare anlægs- og driftsomkostninger.
Endelig er det Fremskridtspartiets opfattelse, at de virksomheder, som i dag udfører opgaver for private og offentlige firmaer inden for fotogrammetrien, fortsat skal have lov til at udøve deres virksomhed.
Imidlertid er der opstået tvivl om, hvorvidt den gamle »gentlemen-agreement« mellem Geodætisk Institut og de private virksomheder kan videreføres, når loven gennemføres.
Derfor har Fremskridtspartiet ønsket at få de private virksomheders fortsatte næringsmulighed lovfæstet.
Ændringsforslag Af et mindretal (FP):
Til § 2 1) I stk. 1 indsættes efter nr. 4 som nyt nummer:
»5) i sin virksomhed fortsat tillade private firmaer at udføre virksomhed, der er beslægtet med styrelsens virksomhed.« Til § 3 2) I stk. 2 indsættes efter »organisationer«:  

 »/firmaer«.
Til § 4 3) I stk. 2 indsættes efter »søkort«: », herunder  

 også private firmaer og organisationer«.
Til § 7 4) Som nyt stykke indsættes:
»Stk. 2. Den nye Kort- og Matrikelstyrelse får bopæl således, at en af følgende modeller benyttes:
1) De eksisterende institutter og styrelser flyttes ikke sammen, men sammenkobles elektronisk.
2) Såfremt boligministeren vælger at sammenflytte de eksisterende institutter og styrelser, overføres Geodætisk afdeling 1 til Undervisnings- og Forskningsministeriet.« Bemærkninger Til nr. 1, 2 og 3 Det ønskes med de 3 ændringsforslag at få private virksomheders fortsatte erhvervsmulighed på området stadfæstet i lovteksten.
Virksomhederne kan i dag arbejde på grund af en »gammel gentlemen-agreement«.
Der er frygt for, at denne aftale udløber med den nye lov, hvis deres erhvervsmulighed ikke lovfæstes.
Til nr. 4 Ifølge den deputation af medarbejderrepræsentanter, som udvalget har modtaget, er det teknisk muligt at sammenkoble de »gamle« institutter og styrelser elektronisk.
Dette er den billigste og mest medarbejdervenlige model, eftersom ingen medarbejdere behøver at flytte.
Endelig vil det spare Kort- og Matrikelstyrelsen for det enorme tids- og pengeforbrug, som den af ministeren foreslåede sammenflytning medfører.
Skulle ministeren alligevel insistere på at få foretaget sammenflytningen, er det netop Geodætisk afdeling 1 (forskningsafdelingen), som får flest problemer ved flytningen, idet det er den afdeling, som har det største antal storkøbenhavnske medarbejdere.
Derfor foreslås det, at Geodætisk afdeling 1 overføres til Undervisnings- og Forskningsministeriet, hvilket i øvrigt har været på tale før.
Såfremt denne adskillelse gennemføres, har boligministeren lettere ved at modtage f.eks. byen Assens' tilbud om byggegrund, boliger osv. til den nye styrelse.
Herved muliggøres en egentlig udflytning til provinsen med de deraf følgende billigere anlægs- og driftsforhold for Kort- og Matrikelstyrelsen.
Svend Andersen (S) Baadsgaard (S) Pia Gjellerup (S) Torben Lund (S) fmd.
Lissa Mathiasen (S) Tastesen (S) Jørn Jespersen (SF) Pelle Voigt (SF) Engell (KF) Svend Åge Petersen (KF) Merete Aarup (KF) Pernille Sams (KF) Mejdahl (V) Bollmann (CD) nfmd.
Behnke (FP) Merethe Due Jensen (KRF) Jørgen Estrup (RV) Partiet FK havde ikke medlemmer i udvalget.
Bilag Udvalgets spørgsmål til boligministeren og dennes svar herpå Spørgsmål 8:
Ministeren bedes bekræfte de under 1. behandlingen givne tilsagn om dels at anvende de i undervisningsministerens redegørelse af 31.
marts 1987 til Folketingets Forskningsudvalg nedlagte principper ved tilrettelæggelsen af forskning og udvikling under den nye styrelse, dels at give Folketingets Boligudvalg en redegørelse for de prisfastsættelsesprincipper, som tænkes anvendt, inden disse sættes i kraft.
 Svar:
Foranlediget af første del af spørgsmålet skal jeg herved bekræfte, at man ved opbygning af Kort- og Matrikelstyrelsen vil indplacere og tilrettelægge forskning og udvikling efter de principper, der er nedlagt i undervisningsministerens redegørelse af 31. marts 1987 til Folketingets Forskningsudvalg.
Hvorledes principperne konkret vil blive udmøntet i Kort- og Matrikelstyrelsen, er endnu for tidligt at sige, idet den samlede organisatoriske opbygning af styrelsen p.t. drøftes i et udvalg, hvor såvel ledelse som personale og herunder medarbejdere fra forskningsenhederne er repræsenteret.
Med hensyn til styrelsens prisfastsættelsesprincipper kan jeg ligeledes bekræfte, at en redegørelse for disse vil blive tilsendt udvalget, så snart redegørelsen foreligger.
 Spørgsmål 15:
 Ad svaret på spørgsmål 8:
Ministeren bedes bekræfte tilsagnet om at give Folketingets Boligudvalg en redegørelse for de prisfastsættelsesprincipper, som tænkes anvendt, inden disse sættes i kraft.
 Svar:
Jeg kan bekræfte mit tidligere givne tilsagn om, at en redegørelse for Kort- og Matrikelstyrelsens prisfastsættelsesprincipper vil blive tilsendt Folketingets Boligudvalg, inden disse principper sættes i kraft.
 Spørgsmål 16:
 Ad svaret på spørgsmål 14:
Ministeren bedes oplyse, hvor hjemmelen til det i svaret omtalte samarbejde findes, eller om der blot er tale om en hensigtserklæring.
 Svar:
Både Geodætisk Institut, Matrikeldirektoratet og Søkortarkivet har på en lang række områder arbejdet sammen med den private sektor, dels med denne som underleverandør, dels som deltager i egentlige fællesprojekter.
Dette samarbejde har på den ene side samme karakter som løsningen af en række andre offentlige funktioner, der også sker i samarbejde med den private sektor.
Samtidig er det på den anden side også udtryk for en holdning til, at det er både nødvendigt og ønskeligt at opretholde en effektiv privat dansk kort- og geodatasektor, der kan løse opgaver på dette område, herunder i samarbejde med den offentlige sektor.
Et sådant samarbejde kræver ikke særlig lovhjemmel.
 Spørgsmål 17:
Ønsker ministeren, at den hidtidige opdeling af kortlægningsopgaver i Danmark skal opretholdes, således at:
- staten udarbejder topografiske kort i målforhold 1:10.000 og mindre? - den private sektor udarbejder teknisk kortværk i 1:10.000 og større målforhold? Svar:
Den teknologiske udvikling i de kommende år inden for kort- og geodatasektoren - herunder især overgangen til digitale kort - som er en af begrundelserne for oprettelsen af Kort- og Matrikelstyrelsen, må påregnes at ville betyde, at den fremtidige arbejdsdeling inden for sektoren vil undergå forandringer.
Indførelsen af digital kortteknik vil således betyde, at den traditionelle arbejdsdeling mellem offentlige og private kortproducenter, hvor grænsen i vidt omfang har gået efter kortenes målforhold, på længere sigt vil miste sin betydning.
Det må således forventes, at staten, kommunerne og ledningsejerne m.v. i stigende omfang skal arbejde sammen om at etablere det fremtidige topografisk/tekniske kortgrundlag til brug ved administration og planlægning af det danske samfund.
Den private kortlægningssektor vil som hidtil kunne deltage i løsningen af denne opgave efter rekvisition fra staten og kommunerne samt andre interessenter inden for kortområdet.
Det er ikke planerne, at omfanget af denne deltagelse skal reduceres i forhold til nu.
 Spørgsmål 18:
Skal den nye topografiske opmåling af Danmark, som den nye styrelse agter at påbegynde i 1990'erne, som skal være på digital form, og som skal udgøre en fuldstændig og detaljeret topografisk grundkortdatabase, fortsat indgå under begrebet »topografisk kortlægning« og altså alene være til præsentation i målforhold 1:10.000 eller mindre? Svar:
Som det fremgår af min besvarelse af spørgsmål 17, vil fremtidens kortlægning af Danmark på digital form indebære, at de hidtidige opdelinger efter målforhold svarende til udgivelsen på »papirkort« i nogen grad vil miste deres betydning.
Oplysningerne, der traditionelt indgår i de tekniske kort, i de topografiske kort samt i matrikelkortene, vil i fremtiden foreligge i form af integrerede databaser, hvoraf de enkelte brugere kan trække de oplysninger, de har brug for, samt indlæse egne »korttemaer«, som de selv ønsker at registrere, f.eks.
 oplysninger om ledninger og lignende.
De offentlige kortdatabaser vil, uanset om der er tale om topografiske, tekniske eller matrikulære, kunne anvendes til præsentation af data med mange målforhold, alt efter med hvilken nøjagtighed de pågældende baser er etablerede.
 Spørgsmål 19:
Efter lovforslaget får den nye styrelse flere selvstændige roller, nemlig:
 1. Monopoliseret produktionsvirksomhed (§ 2).
2. Monopoliseret stilling som koordinator af al offentlig kortproduktion samt ret til udstedelse af standarder og normer, og med ret til indsigt i alle offentlige myndigheders og offentlige selskabers planer inden for normer og standarder (§ 3).
3. Salgs- og servicevirksomhed, idet bl.a. de under punkt 1 nævnte produkter skal sælges (§ 5).
a) Finder ministeren ikke, at der her er tale om en sammenblanding af »rådgivende virksomhed« og »entreprenørvirksomhed«,  

 som i h.t.
dansk sædvane holdes adskilt? b)Hvorledes vil ministeren sikre, at prisen for de udbudte produkter fastsættes efter produktionsomkostningerne og ikke politisk, således at den private kortlægningssektor udsættes for ulige konkurrence? c)Hvorledes vil ministeren sikre, at de i h.t. punkt 2 udstedte standarder og normer ikke indirekte anvendes til fremme af salg af egne produkter? Svar:
I spørgsmålet synes det at være antaget, at Kort- og Matrikelstyrelsen på de i lovens §§ 2 og 3 anførte områder har en monopolstilling, som man frygter kan misbruges.
Forudsætningen om, at Kort- og Matrikelstyrelsen skulle indtage en monopolstilling, er kun i meget begrænset omfang rigtig.
Kort- og Matrikelstyrelsen har eneret til fremstilling af søkort af en række sikkerhedsmæssige grunde, ligesom Kort- og Matrikelstyrelsen er alene om at varetage ejendomsregistreringen via administrationen af matrikel- og landinspektørvæsenet.
På de øvrige områder står det enhver frit for at udøve sine aktiviteter.
Dette gælder også samordningsbeføjelserne vedrørende offentlig kortproduktion samt retten til at fastsætte standarder og normer inden for området.
Kort- og Matrikelstyrelsen får som en arbejdsopgave at virke samordnende inden for området.
Formålet er at gøre, hvad der er muligt for at optimere samfundets ressourceanvendelse på dette område, herunder så vidt muligt at forhindre fejlinvesteringer.
Andre offentlige myndigheder må også forventes at skulle virke for opnåelsen af de samme mål.
Kort- og Matrikelstyrelsen kan efter forhandling med berørte private og offentlige interessenter fastlægge standarder og normer for gennemførelsen af offentlig opmåling og anden offentlig registrering af stedbestemte oplysninger.
Disse normer og standarder skal imidlertid ikke træde i stedet for eksisterende normer og standarder, forhandlet i regi af f.eks.
Dansk Ingeniørforening eller Dansk Standard, men tværtimod virke supplerende til disse på områder, i det omfang der er behov for dette.
Kort- og Matrikelstyrelsens hidtidige virksomheder har altid virket som en blanding af rådgivende virksomhed og entreprenørvirksomhed, uden at dette har givet anledning til problemer.
Virksomhederne har f.eks. selv udgivet topografiske kort og matrikelkort, samtidig med at de har rådgivet både andre offentlige myndigheder og private virksomheder om principper og metoder ved opbygning af kortværker samt ved gennemførelse af fotogrammetriske opmålinger.
Vedrørende prisfastsættelsen af Kort- og Matrikelstyrelsens produkter skal jeg henvise til mine besvarelser på spørgsmål 8 og 15. Det er ikke hensigten, at den private kortlægningssektor skal udsættes for en ulige konkurrence.
Som nævnt i min besvarelse af spørgsmål 14 og 16 har det altid været de hidtidige virksomheder i Kort- og Matrikelstyrelsens holdning, at det var et aktiv i sig selv at sikre opretholdelsen af en effektiv privat sektor inden for dette område.
Kort- og Matrikelstyrelsens arbejde med de mere grundlæggende problemstillinger inden for området, såsom forskning, uddannelse, opmålingsnet, basale topografiske data, udvekslingsnormer og standarder osv., har i betydeligt omfang været en forudsætning for den private sektors virke.
Fastlæggelsen af standarder og normer skal, som det fremgår af lovforslagets § 3, stk. 2, ske i samarbejde mellem berørte private og offentlige interessenter til fordel for alle parter.
Fælles standarder og normer for f.eks. signaturer for registrering af bygninger, veje, bevoksninger m.v. vil gøre markedet mere gennemsigtigt og sikre, at alle interesserede producenter på lige fod kan tilbyde deres ydelser.
 Spørgsmål 20:
Kunne ministeren tænke sig at anvende § 2, stk. 2, til udarbejdelse af kortværker, som skal konkurrere med de kortværker, som traditionelt udarbejdes af den private kortlægningssektor? Svar:
Kort- og Matrikelstyrelsen skal først og fremmest udarbejde landsdækkende kort og geodatasystemer i standardiserede udgaver.
Disse produkter har altid været et af flere grundlæggende udgangspunkter for kortbrugerne og har som sådan konkurreret med andre kortprodukter.
Kort- og Matrikelstyrelsen vil også i fremtiden skulle sælge sine produkter i konkurrence med andre udbydere af kort- og geodata, det være sig private eller andre offentlige myndigheder.
På grund af de ændringer, vi står over for inden for kort- og geodatasektoren i de kommende år som følge af den tekniske udvikling, må det forventes, at arbejdsdelingen både inden for den private og den offentlige sektor vil ændre sig tilsvarende.
Nye produkter vil opstå, og gamle vil forsvinde.
I denne situation har jeg fundet det naturligt i lovforslaget at medtage en bestemmelse, der sikrer, at Kort- og Matrikelstyrelsens arbejdsområde også i fremtiden kan tilpasses eventuelt ændrede samfundsmæssige prioriteringer og behov og eventuelt nye tekniske muligheder.
Alene sådanne hensyn ligger bag formuleringen af lovforslagets § 2, stk. 2.
 Spørgsmål 21:
Vil den i medfør af § 3, stk. 2, anførte ret til fastsættelse af normer og standarder kunne medføre en standsning eller udskydelse af igangværende eller planlagte arbejder? Her tænkes specielt på kortproduktioner og/eller geodataindsamlinger, som i dag løses i privat regi i samspil med en offentlig myndighed, ofte en kommune, et amt eller et koncessioneret selskab.
 Spørgsmål 22:
Vil den i medfør af § 3, stk. 3, anførte oplysningsret vedrørende igangværende og påtænkte aktiviteter i offentlig regi kunne medføre standsning eller udskydelse af igangværende eller planlagte arbejder, som i dag løses i privat regi, ofte i samspil med en kommune, et amt eller et koncessioneret selskab? Svar:
Retten til at fastlægge normer og standarder efter § 3, stk. 2, og retten til at kræve oplysninger efter § 3, stk. 3, vil ikke blive anvendt til at standse eller udskyde igangværende eller planlagte arbejder inden for offentlig og/eller privat kortproduktion eller geodataindsamling.
Det fremgår af lovforslagets bemærkninger, at samordningen først og fremmest skal ske på frivillig basis og efter forhandling med de berørte parter.
Det er naturligvis målet med samordningen, at den enkelte rekvirent og producent af en kortlægningsopgave eller lignende vil se en egeninteresse i at samordne løsningen af denne opgave med andre tilsvarende aktiviteter.
Det vil være Kort- og Matrikelstyrelsens opgave så vidt muligt at støtte og samordne disse interesser.
Jeg skal understrege, at denne samordning i videst muligt omfang skal ske på brugernes præmisser.
 Spørgsmål 23:
Der ønskes en specificeret opstilling af udgifterne år for år frem til år 2000 ved sammenlægningen i henhold til lovforslaget i lyset af, at lovforslagets bemærkninger er skrevet på en sådan måde, at det synes særdeles svært, nærmest umuligt, at få en oversigt over lovforslagets reelle økonomiske konsekvenser i en årrække fremover.
 Spørgsmål 24:
Der ønskes en specificeret opstilling af udgifterne år for år frem til år 2000 ved at undlade sammenlægningen.
 Spørgsmål 25:
Er det efter ministerens opfattelse et realistisk udtryk for samfundsmæssige besparelser, når de i de to foregående spørgsmål udbedte opstillinger sammenholdes? Svar:
De statslige merudgifter i forbindelse med sammenlægningen skønnes at beløbe sig til en engangsudgift på 80-90 mio. kr. fordelt over en periode på omkring 5 år.
Som angivet i lovforslagets bemærkninger forventes disse merudgifter at fordele sig med ca.
 40 mio. kr. til lønninger, 5 mio. kr. til edb-udstyr, 15 mio. kr.
 til konsulentbistand og ca. 25 mio. kr. til øvrige driftsudgifter.
Fordelingen af merudgifterne i de enkelte år i sammenlægnings- og etableringsfasen vil fremgå af aktstykker, som fremsendes til Folketingets Finansudvalg.
Hertil kommer, at den samlede Kort- og Matrikelstyrelse planlægges placeret i en nyopført statslig bygning.
Udgifterne hertil påregnes som nævnt i bemærkningerne til forslaget at andrage ca.
300 mio. kr.
Som det fremgår af min besvarelse af 19. februar 1988 af udvalgets spørgsmål 9, vil byggeomkostningerne i helt væsentligt omfang modsvares af værdien af og huslejeudgiften i de kontorlokaler, hvor institutionerne har til huse i dag.
Det er ikke muligt at opgøre de ordinære udgifter frem til år 2000 ved sammenlægningen henholdsvis ved at undlade sammenlægningen, da disse i høj grad vil afhænge af den samfundsøkonomiske udvikling.
 Det fremgår imidlertid af Kortudvalgets betænkning (Betænkning nr.
1073 af maj 1986), at der uden en sammenlægning ville blive tale om samfundsmæssige meromkostninger som følge af mangelfuld samordning og koordination inden for kort- og geodatasektoren af størrelsesordenen 230 mio. kr. årligt frem til år 2000.
Kortudvalget skønnede, at en effektiv samordning som følge af sammenlægning af de kortproducerende institutioner ville kunne reducere disse samfundsmæssige fejlinvesteringer med omkring 100 mio. kr. årligt.
På baggrund af Kortudvalgets betænkning er det derfor min opfattelse, at vi med en engangsinvestering på mindre end 100 mio. kr. kan undgå samfundsmæssige fejlinvesteringer frem til år 2000 på godt 1 mia. kr.
Det er her, den store samfundsøkonomiske gevinst ved sammenlægningen af de tre institutioner fremkommer.
 Spørgsmål 26:
Ministerens kommentarer til henvendelserne fra henholdsvis Den Fotogrammetriske Branche og F.R.I. (bilag 22 og 23) udbedes.
 Svar:
Mine besvarelser af 21. marts 1988 af Udvalgets spørgsmål 16-22 dækker for mig at se i det væsentlige de problemstillinger, der rejses i de to henvendelser.
Det fremgår heraf, at jeg finder det væsentligt, at der i Danmark eksisterer en privat kortlægningssektor side om side med den offentlige.
Det er derfor ikke hensigten med oprettelsen af Kort- og Matrikelstyrelsen, at denne situation skal ændres til ugunst for den private sektor.
Det må tværtimod antages, at den forudseelige udvikling inden for kort- og geodatasektoren vil åbne for nye samarbejdsområder i de kommende år.
Hertil kommer, at behovet for kortprodukter m.v. er i kraftig vækst.
Kort- og Matrikelstyrelsen skal varetage en lang række arbejdsområder, hvoraf nogle vil kunne betragtes som »lovbestemte produktionsopgaver« eller »offentlige forpligtelser og myndighedsopgaver«, medens andre i højere grad kan karakteriseres som »markeds- og servicevirksomhed«.
Det er imidlertid meget vanskeligt at foretage en opdeling af disse aktiviteter i klart adskilte områder.
For eksempel vil udførelsen af den topografiske kortlægning dels kunne betragtes som den myndighedsopgave, det er at sikre kortlægningen af det nationale territorium, men også som en markeds- og serviceopgave, hvorved de resulterende topografiske kort skal sælges til borgere og andre myndigheder, eventuelt i samarbejde med andre offentlige og private kortproducenter.
Kort- og Matrikelstyrelsen vil også skulle fortsætte sin rådgivningsvirksomhed over for andre myndigheder inden for kortlægning og opmålingsvirksomhed.
Dette kan ligeledes opfattes som en »rådgivende virksomhed«, der udøves i konkurrence med private rådgivere, men man kan også se det som et naturligt samarbejde mellem to eller flere offentlige myndigheder.
Det er netop den koordinerende og normudstedende rolle i dette samarbejde, der åbner op for ganske store samfundsmæssige besparelser, bl.a. gennem begrænsning af fejlinvesteringer.
Det er karakteristisk for kort- og geodatasektoren i Danmark i disse år, at sektoren er under meget stærk ændring, dels som følge af den teknologiske udvikling, dels på grund af de store investeringer, som samfundet står over for inden for dette område.
Det er derfor på nuværende tidspunkt vanskeligt - og ej heller tilrådeligt - at lægge den fremtidige arbejdsdeling mellem de involverede parter fuldstændigt fast.
Dette gælder såvel samarbejdet inden for den offentlige sektor som samarbejdet mellem den offentlige og den private sektor.
Som det også er tilfældet for andre offentlige virksomheder i disse år, skal Kort- og Matrikelstyrelsen i højere grad end hidtil søge at finansiere sine aktiviteter gennem større anvendelse af brugerbetaling.
Styrelsen vil på en række væsentlige områder slet ikke befinde sig i en monopolsituation, hvor den kan opkræve de priser for sine produkter, som den selv ønsker.
Den danske tradition for billige kortprodukter, kombineret med eksistensen af en effektiv privat kortsektor, skal nok forhindre, at priserne forøges ud over det, markedet og markedets behov kan bære.
Styrelsen bør på den anden side heller ikke sælge sine produkter billigere, end dækning af produktionsomkostningerne tilsiger.
Hensynet til de offentlige finanser sætter i sig selv snævre grænser herfor.
Det er mellem disse yderpunkter, at balancen skal findes.
Eller sagt på en anden måde: Det må være markedsvilkårene, der må være det afgørende for Kort- og Matrikelstyrelsens prispolitik.
Hvis man tager dette udgangspunkt, finder jeg ikke, at den i henvendelserne argumenterede udskillelse af styrelsens markeds- og servicevirksomhed i en selvstændig organisation er nødvendig.
Jeg vil imidlertid gerne give tilsagn om, at man, når man over en passende periode har haft lejlighed til at indsamle og vurdere erfaringerne med denne del af styrelsens virksomhed, tager spørgsmålet op til overvejelse.
Det er efter min mening vigtigt at se oprettelsen af Kort- og Matrikelstyrelsen i lyset af, at der er behov for at varetage nogle samfundsmæssige hensyn inden for kort- og geodatasektoren.
Et af disse hensyn er blandt andet at sikre, at vi fortsat har en effektiv privat sektor på området.
