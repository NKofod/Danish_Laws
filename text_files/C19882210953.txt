 Dette er hæfte nr. 20 i en serie på 28 om reglerne for fagene i gymnasiet.  

 Det indeholder de bestemmelser om musik, som er fastsat i § 21 i  

 bekendtgørelse af 4. november 1987 om fagene i gymnasiet. (* 1). Desuden  

 indeholder hæftet de vejledende retningslinier for faget.
 Indledning:
Ved indgangen til gymnasiet har eleverne haft pause i den obligatoriske  

 musikundervisning siden folkeskolens femte klasse.
Men de har ikke haft pause  

 i deres musikforbrug.
Musik fylder meget i de unges bevidsthed i dag.
De  

 fleste hører musik flere timer dagligt og har ofte en stærk mening om,  

 hvilken musik de synes om, og hvilken de ikke kan lide.
Musikundervisningens mål er at udvikle denne allerede eksisterende  

 musikalske interesse og medvirke til at øge elevernes åbenhed og tolerance  

 over for musik.
Det er vigtigt, at de arbejder med deres koncentration og  

 opmærksomhed omkring musiklytningen, så deres lyst og evne til at beskæftige  

 sig mere dybtgående med musik forøges, og så de opnår en større viden om og  

 forståelse af musik som udtryksform.
Musikundervisningen skal desuden  

 bibringe eleverne en forståelse af musikkens betydning for det enkelte  

 individ og dens sammenhæng med samfundslivet gennem tiderne.
Den praktiske side af musikundervisningen skal give eleverne lyst, tillid  

 og evne til at udøve musik.
Det at synge og spille sammen og derigennem  

 opleve et sammenhold og fællesskab er af stor betydning for elevernes  

 opfattelse af sig selv som sociale individer.
Musikundervisningen samler sig om to hovedområder: Musikudøvelse, såvel  

 vokal som instrumental, og musikforståelse.
Musikudøvelsen består af en bred  

 vifte af praktiske discipliner spændende fra enstemmig sang over  

 flerstemmighed til spil på forskellige instrumenter eller en kombination af  

 disse områder.
Inden for musikforståelse arbejdes der med forskellige  

 lyttemåder og indfaldsvinkler til musikken - både konkret analyserende og  

 mere intuitivt oplevende.
Inden for begge hovedområder spreder undervisningen  

 sig tids- og genremæssigt fra den ældste overleverede musik til den musik,  

 der blev skrevet i går.
I musikundervisningen er det naturligt at anvende alle de gængse  

 arbejdsformer, som man kender fra gymnasiets øvrige fagrække.
Valget af  

 arbejdsform er naturligvis afhængigt af, hvad man arbejder med.
For eksempel  

 vil indstuderingen af en sats ofte være meget lærerstyret, mens man ved  

 emnearbejder inden for musikforståelse hyppigt vil benytte sig af forskellige  

 former for gruppearbejde.
 I gymnasiets musikundervisning har piger og drenge i høj grad mulighed for  

 at udfolde sig på lige vilkår for eksempel i forbindelse med den praktiske  

 musikudøvelse.
Nedenfor følger en gennemgang af musikundervisningens tilrettelæggelse på  

 de forskellige niveauer.
Emner som tværfaglighed, edb m.m. vil blive  

 behandlet herunder.
Obligatorisk niveau Musikudøvelse:
 Sang:
Sang er den form for musikudøvelse som alle elever har mulighed for at  

 deltage i.
Alle er i besiddelse af en sangstemme og er i større eller mindre  

 grad i stand til at udvikle denne.
Den enstemmige sang indtager derfor en  

 central plads i den praktiske musikudøvelse.
Repertoiret spænder vidt både i  

 genre, tid og sted og det vil derfor altid være muligt at finde et både  

 overkommeligt og spændende stof.
Den enstemmige sang er i sig selv værdifuld.
Den kan give den  

 enkelte elev gode musikalske oplevelser og mulighed for at opleve et  

 musikalsk fællesskab.
Herudover kan eleverne gøre erfaringer med en lang  

 række musikalske udtrykselementer som f.eks. klang, frasering, rytme,  

 artikulation og der kan også inddrages historiske, genremæssige, stilistiske  

 og sociologiske aspekter.
I begyndelsen af 1.g vil mange elever være uvante med at synge - specielt  

 drengene kan stadig have overgangsproblemer - og det er derfor vigtigt at  

 arbejde meget bevidst på at styrke elevernes tillid til deres egne  

 muligheder.
Dette kan ske ved at man vælger et alsidigt og fængende  

 repertoire og hjælper dem til forståelse af stemmens funktion gennem enkle  

 forklaringer og hensigtsmæssig  opvarmning , der aktiviserer krop og  

 stemme.
Eleverne vil måske i begyndelsen kvie sig ved specielt kropsopvarmning  

 (»det ser fjollet ud«), men hvis det gøres til en fast del af  

 opvarmningen og gøres med fantasi, vil de hurtigt føle nytten af den.
Man  

 strækker sig, løser op og gør sig parat til med sin krop at støtte stemmen  

 med hensyn til f.eks. vejrtrækning, puls og frasering.
Den egentlige  

 stemmeopvarmning opfattes ofte i begyndelsen som et nødvendigt onde, men  

 tilrettelagt med klare mål kan den blive både givende og morsom.
Den kan  

 tjene til udvidelse af stemmeomfang og -styrke eller fokusere på f.eks.  

 intonation og klang.
 Det er en god ide at afpasse opvarmningsøvelserne efter karakteren af de  

 sange, der skal synges.
I opvarmningen kan også indgå koncentrationsøvelser.
I den opsplittede  

 hverdag kan det være vanskeligt at etablere den grad af opmærksomhed og  

 koncentration, som er en forudsætning for tilstrækkelig udbytterig  

 beskæftigelse med musik.
Men den kan hjælpes på vej ved øvelser/lege med  

 inddragelse af bevægelses- og lydefterligninger, der veksler mellem lærer og  

 elever indbyrdes. Øvelserne kan også omfatte forskellige former for  

 improvisation (lyd, mime, dans).
Det fællesskab, som eleverne får mulighed for at opleve i den enstemmige  

 sang, får ved flerstemmig sang en ny dimension.
Fællesskabet bygger nu  

 på udførelse af differentierede opgaver, som først får mening når samarbejdet  

 fungerer.
Oplevelsen af den musikalske helhed er målet, ikke evnen til at  

 holde en andenstemme.
Kanonsang kan være en vej ind i flerstemmighed.
En andenstemme f.eks. i  

 omkvædet i en rytmisk sang eller enkle 2- og 3-stemmige visesatser kan være  

 andre.
Det er imidlertid vigtigt at være opmærksom på, at selv enkle  

 akkompagnementsstemmer kan være vanskelige i begyndelsen for urutinerede  

 sangere, og man må derfor ikke forcere arbejdet med flerstemmig sang.
Man må  

 sørge for en langsom progression og sikre, at eleverne kan løse opgaverne på  

 en for dem selv tilfredsstillende måde.
Men samtidig skal der være udfordring  

 i stoffet.
Eleverne skal prøve forskellige stilarter og genrer, men det er  

 også naturligt, at den enkelte klasse prioriterer nogle områder højere end  

 andre.
Det kan være en god ide at samle klassens repertoire i en klassens  

 sangbog.
Ved udvælgelsen/udarbejdelsen af flerstemmige arrangementer må man  

 være meget omhyggelig og tage hensyn til den enkelte klasses evner og  

 muligheder.
Det samme arrangement vil næppe falde ens ud i to forskellige  

 klasser, bl.a. fordi fordelingen mellem drenge og piger og de musikalske  

 erfaringer o.a. vil være forskellige.
Det kan - også hvor arrangementet  

 foreligger på tryk - være nødvendigt med ændringer som stemmeomlægning,  

 transponering, reduktion af antal af stemmer o.s.v.
Det er dog vigtigt, at  

 satsen klinger godt og at stemmerne er sangbare og logiske.
 Et udbygget klaverakkompagnement kan undertiden tilføre satsen en ny  

 dimension, men generelt kan et enkelt akkompagnement anbefales, således at  

 læreren kan have sin fulde opmærksomhed på klassen, og eleverne oplever deres  

 egen indsats som afgørende.
I rytmisk musik vil det være naturligt og ofte nødvendigt at bruge  

 sanganlæg.
Det kan være besværligt at vænne eleverne til  

mikrofonsang.
De er ofte generte over at høre sig selv, og det er  

 desuden vanskeligt at synge rent i mikrofon.
Derfor skal man vente med  

 mikrofonsang til eleverne er blevet fortrolige med at synge og til der er  

 skabt et tillidsforhold både mellem lærer og elever og eleverne indbyrdes.
I  

 forbindelse med dette arbejde kan det være givende at høre og diskutere  

 eksempler på forskellige stemmetyper og syngemåder inden for forskellige  

 genrer og stilarter.
 Sammenspil:
I dag råder næsten alle skoler over et instrumentarium der omfatter de  

 gængse akustiske og elektriske i instrumenter.
Det vil sige, at mulighederne  

 for at sætte instrumenter sammen er mange.
Det er muligt at give en kollektiv indføring i enkelte instrumenter.  

 Eksempelvis kan man ud fra et arbejdsark gennemgå principperne for, hvordan  

 man finder tonerne på en elbas, så eleverne enten selv eller ved hjælp af en  

 spillekyndig kammerat kan lære sig enkle basstemmer ud fra noder eller  

 becifringer.
Man kan uden stort besvær lave klasseundervisning i elementære  

 trommerytmer ved at tage udgangspunkt i det kropslige, for ofte er eventuelle  

 problemer af motorisk snarere end af musikalsk art.
Eleverne kan f.eks. sige  

 rytmerne, klappe dem eller trampe dem.
Man kan også ved hjælp af et  

 klaviatursystem lære eleverne simple flydestemmer på en synthesizer.
 I forbindelse med den praktiske musikudøvelse er det naturligt at  

 introducere musikalske begreber som puls, taktart, grundtone, treklang o.s.v.  

 Nytten af at vide noget om disse begreber bliver på denne måde klar for  

 eleverne.
Man må dog være opmærksom på at disse hjælpemidler til indstudering  

 (noder, becifringer, basdiagrammer o.l.) ikke må hæmme elevernes udbytte af  

 sammenspil.
Eleverne skal i første række gøre sig nogle musikalske  

 erfaringer: Hvordan er det at spille på dette instrument, på hvilken måde  

 bidrager jeg til det musikalske fællesskab.
I forbindelse med f.eks. latinamerikanske eller afrikanske sange og danse  

 er det muligt at aktivisere mange elever på forskellige instrumenter.
De  

 oplever her tydeligt at være en del af en helhed og hvor vigtigt det er, at  

 alle instrumenter ligger rigtigt i forhold til slaget.
Ved arbejdet med  

 sammenspil i en stor klasse kan man have glæde af rutinerede elever som  

 medinstruktører.
 Andre aktiviteter:
Musikudøvelsen kan også omfatte andre aktiviteter end sang og sammenspil  

 f.eks. bevægelse til musik (folkedans, renaissance- og barokdans,  

 improvisatorisk dans m.m.), improvisation (vokal, instrumental), arbejde med  

 ny musikteknologi (computer, synthesizer, trommemaskine, video m.m.). Al  

 musikudøvelse er værdifuld og kan som nævnt være et mål i sig selv.
Det er i  

 den forbindelse vigtigt, at der arbejdes i dybden med et antal satser, men  

 det vil naturligvis være forskelligt fra klasse til klasse, hvor langt man  

 kan nå.
Man kan også lade eleverne vise ansigt udadtil.
Det kan være til  

 forældremøder, introduktionsmøder for nye elever o.s.v.
At gennemarbejde en  

 sats med optræden som mål virker ekstra engagerende.
 Musikforståelse:
 På dette område er elevernes baggrund og forudsætninger meget spredte og  

 forskellige, men fælles for de fleste er en stor interesse for musik og ofte  

 omfattende kendskab og viden på mere eller mindre afgrænsede felter.
 Det vil ved skoleårets begyndelse være naturligt at danne sig et overblik  

 over klassens forudsætninger og holdninger til musik, f.eks. gennem samtale,  

 spørgeskemaer el.lign.
I den enkelte klasse tegner der sig som regel et meget broget billede af  

 »elevernes musik«, ligesom der vil være stor forskel på, hvordan  

 eleverne beskæftiger sig med musik i det daglige.
Nogle elever spiller selv,  

 mens andre »blot« lytter til musik, og dette fører let til, at  

 nogle elever føler sig underlegne overfor kammerater og lærer: de mener ikke  

 at de »er musikalske« eller »har forstand på musik«,  

 selvom de bruger mange timer om ugen på at lytte til musik.
Det er derfor vigtigt fra starten at lade eleverne opdage, at de har en  

 mængde lyttemæssige færdigheder og evner, som de ikke altid er sig bevidste.  

 De kan meget mere end de selv ved og tror, og heri ligger der et stort aktiv  

 for musikundervisningen.
Også her forudsættes det, at der er skabt en tryg og  

 åben atmosfære eleverne indbyrdes og mellem lærer og elever.
Hvordan dette  

 gøres, kan der ikke i denne sammenhæng gives anvisninger på, men man må være  

 opmærksom på den betydning musikken har for os i den personlige udvikling.  

 Musiksmag og valg af genre, måske også af idoler, kan være dybt forbundet med  

 det enkelte menneskes opbygning af egen identitet.
Dette må respekteres  

 uanset forskelle i musiksmag, så der skabes en musikalsk tolerance i klassen.  

 Der stilles i denne forbindelse krav til læreren, som rækker langt ud over  

 det faglige.
 En beskæftigelse med disse ting vil naturligvis tage sit udgangspunkt i  

 konkrete lytteerfaringer med meget forskelligartet musik, og herigennem får  

 eleverne mulighed for at stifte bekendtskab både med hinandens musik og med  

 musik som måske er ny og ukendt for mange (gregoriansk sang, indiske ragaer,  

 20. årh.'s kompositionsmusik, bebop m.m.), og de kan lære at musik kan have  

 mange forskellige funktioner, som kan være afgørende for musikkens udformning  

 (kunst, meddelelse, »rusmiddel«, tekstformidler). Målet må være at  

 udvide elevernes musikalske erfarings- og oplevelsesfelt, at gøre dem  

 musikalsk flersprogede.
Tekster kan inddrages i mange forskellige forbindelser og være af  

 vidt forskellig art og sværhedsgrad: kilder, faglige tekster, men også  

 aktuelle kommentarer eller anmeldelser, skønlitteratur m.m.
Valget af tekster  

 bestemmes naturligvis af den sammenhæng de indgår i, mens omfanget  

 (sideantallet) også afhænger af teksternes sværhedsgrad.
Arbejdet med tekster  

 skal ses som et supplement og en støtte til den øvrige beskæftigelse med  

 musikforståelse og må ikke foregå isoleret herfra.
Det kan i mange sammenhænge være værdifuldt at udnytte de muligheder for  

tværfagligt samarbejde på lige vilkår, som netop findes i 1.g.
Det kan  

 være samarbejde om en historisk periode, en -isme, akustik m.m. eller faget  

 kan indgå som kreativt produktfag.
Den brede referenceramme dette giver kan  

 ofte åbne for en ellers fremmed musikalsk verden og give forståelse for  

 historiske, kulturelle og sociale sammenhænge.
Inddragelse af forskellige tekster og tværfagligt samarbejde kan være med  

 til at introducere forskellige indfaldsvinkler til den musik, der  

 arbejdes med.
Indfaldsvinklerne kan på den ene side være værkeksterne og åbne  

 for de sammenhænge, musikken indgår i.
Disse kan være f.eks. historiske,  

 sociale og psykologiske, mens musikkens sammenhæng med en aktuel situation  

 som kulturel eller politisk faktor eller den erhvervsmæssige udøvelse og  

 anvendelse af musik er andre eksempler på værkeksterne indfaldsvinker.
På den anden side kan indfaldsvinklen være værkintern.
Her vil den ofte  

 være karakteriseret ved en særlig lyttemåde, der sigter på at koncentrere  

 opmærksomheden om dele af musikkens mangfoldighed f.eks. klang, struktur  

 eller tematik, men også det umiddelbare helhedsindtryk, der opstår ved en  

 given sig hen i musikken.
Den umiddelbare musikoplevelse fylder meget i elevernes beskæftigelse med  

 musik, og de formulerer sig ofte engageret og kreativt om følelser,  

 associationer og billeder efter at have hørt et stykke musik.
Dette er i sig  

 selv værdifuldt, udviklende og lærerigt og skal derfor have sin plads i  

 undervisningen.
 I undervisningssammenhæng vil den umiddelbare musikoplevelse imidlertid  

 ofte blive fulgt op af en analytisk, sproglig formuleret beskæftigelse med  

 musikken f.eks. i form af en evaluering af lytteoplevelsen, en beskrivelse af  

 struktur, klang o.l. i det hørte, en drøftelse af musiksociologiske aspekter,  

 en historisk perspektivering m.v.
Eleverne vil i denne sammenhæng naturligvis ofte have svært ved at sætte  

 ord på deres iagttagelser, og læreren må derfor give eleverne en sprogbrug,  

 så de kan formidle dem.
Der tænkes her på et kendskab til og en opmærksomhed  

 overfor musikalske grundelementer som melodi, rytme, harmoni, tempo, dynamik,  

 klang/sound, instrumentation o.s.v. og disse grundelementers betydning for  

 vores oplevelse af og forhold til musikken.
 Taget under et bliver de værkeksterne og de værkinterne indfaldsvinkler en  

 introduktion til musikfagets metoder, og det er vigtigt, at den enkelte  

 klasse og elev i året løb får erfaringer med mange indfaldsvinkler for at nå  

 til »en større forståelse af musik som udtryksform før og nu«.
 Også her afhænger valget af arbejdsform af stoffet og målet, for uanset  

 hvilken indfaldsvinkel man vælger, gælder det om at skabe de bedst mulige  

 betingelser for elevernes opmærksomhed og koncentration, så der skabes rammer  

 for oplevelse af og undervisning i musik.
Valgfag på mellemniveau Musikudøvelse:
Eleverne på mellemniveau kommer fra forskellige klasser.
De kender ofte  

 ikke hinanden, og mange vil derfor i starten være tilbageholdende med at  

 udtrykke sig musikalsk.
Derfor må læreren i begyndelsen af året sørge for at  

 hele klassen spiller og synger sammen, så eleverne får nogle gode fælles  

 musikalske oplevelser og fornemmelse af at musikudøvelse også bygger på  

 samarbejde og respekt for den enkeltes formåen.
 Sang:
Arbejdet med en- og flerstemmig sang foregår efter de samme principper som  

 på obligatorisk niveau og udbygger dette.
På mellemniveau arbejdes der mere  

 individuelt, men det vil være vanskeligt at få tid til at give egentlig  

 undervisning i solosang.
Man kan dog gøre eleverne mere bevidste om deres  

 stemmes udtryksmuligheder, dels gennem et grundigt arbejde med krops- og  

 stemmeøvelser og dels ved at arbejde med realiseringen af forskellige  

 klangidealer inden for rock, jazz, vise og klassisk musik.
Det kan i denne  

 sammenhæng være givende at høre og diskutere eksempler på forskellige  

 stemmetyper inden for forskellige genrer og stilarter.
Der kan også i visse  

 stilarter være udviklingsmuligheder i at efterligne en bestemt sangers stil  

 og udtryk.
Det kræver naturligvis gentagne gennemlytninger og er derfor  

 velegnet til hjemmearbejde.
 De fleste elever har endnu utrænede stemmer, og derfor må undervisningen  

 tilrettelægges således, at elevernes stemmemateriale ikke overbelastes.  

 Eleverne skal heller ikke synge alene før de er parate til det, og det kan  

 derfor være en god overgang at arbejde med 2-3 elever som kan støtte  

 hinanden.
 Sang og sammenspil:
 Mens det i begyndelsen af året er mest givende at arbejde med sang og  

 sammenspil med hele holdet på en gang, kan det senere være bedst at dele  

 eleverne op i flere grupper, hvor besætningen skifter i årets løb, således at  

 den enkelte elev afprøver sig selv og sine evner i forskellige  

 konstellationer både som sanger og på forskellige instrumenter; dog er det  

 nødvendigt at danne eksamensgrupper i så god tid, at eleverne kan nå at blive  

 musikalsk fortrolige med hinanden.
Hvor meget læreren skal indstudere eller hvor selvstændigt eleverne kan  

 arbejde afhænger af klassens sammensætning og elevernes forkundskaber.  

 Læreren skal dog sørge for at eleverne i årets løb kommer til at arbejde så  

 selvstændigt som muligt og lærer at benytte noder, rytmenotation og  

 becifringer som hjælpemiddel.
Hvor det falder naturligt kan stemmerne desuden  

 læres ved at eleverne forbereder sig hjemme eller på skolen ved hjælp af  

 indspillet materiale.
Hvis flere grupper skal øve samtidigt giver det problemer på de fleste  

 skoler.
Ofte råder man kun over et musiklokale med instrumenter samt et rum  

 med klaver - måske uden.
Man må derfor inddele grupperne så ikke alle  

 arbejder samtidig med numre, der kræver et stort instrumentarium.
Det musikalske materiale der arbejdes med behøver ikke være fuldt færdige  

 nedskrevne arrangementer, men kan også omfatte numre der helt eller delvis er  

 arrangeret af eleverne.
Da det også på dette område er vigtigt at eleverne  

 får mulighed for at styrke og udvikle deres kreative evner, skal læreren  

 inddrage eleverne i udarbejdelsen af arrangementet i det omfang det er  

 muligt, ligesom det vil være hensigtsmæssigt at vælge numre der giver plads  

 til arbejde med vokal og instrumental improvisation.
Det at spille og synge sammen skal have en fremtrædende plads i  

 undervisningen, men eleverne kan desuden have stort udbytte af at arbejde med  

 at indspille og bearbejde indøvede arrangementer på flersporsbåndoptager  

 eller lignende udstyr.
Ved hjælp af flersporsteknikken kan man indspille i  

 lag og derved få mulighed for at rette i den enkelte stemme indtil elever og  

 lærer er tilfredse.
Eleverne kan herved i praksis arbejde mere dybtgående med  

 musikalske grundelementer - f.eks. styrke, balance, klang - som det ofte kan  

 være svært for alle elever at forholde sig til, når de skal koncentrere sig  

 om at spille eller synge de rigtige toner.
 Elevernes erfaringer med disse to former for musikalsk praksis kan desuden  

 danne udgangspunkt for et mere omfattende teoretisk arbejde med f.eks.  

 pladeproduktion, ligesom det kan være en nødvendig forudsætning for arbejdet  

 med lydproduktion under musikforståelse.
 Musikforståelse:
Den egentlige introduktion til indfaldsinkler og lyttemåder ligger i 1.g,  

 og undervisningen på mellemniveau skal skærpe og videreudvikle elevernes evne  

 til at anvende forskellige af disse metoder.
Mens man i 1.g arbejder med et  

 bredt sammensat pensum, samler undervisningen på mellemniveau sig om to  

 emneområder som der skal arbejdes mere dybtgående med.
 Som udgangspunkt for valget af emneområder kan undervisningen eventuelt  

 indledes med en kort præsentation af de mest almindelige arbejdsmetoder, der  

 er relevante for en dyberegående beskæftigelse med de to emner.
Eleverne skal ved afslutningen af mellemniveauet kunne gøre rede for de  

 opgivne værker eller satser med hensyn til karakteristiske træk og  

 virkemidler i det musikalske forløb.
Musikken er imidlertid ikke  

 tilstrækkeligt belyst gennem en intern analyse.
Flere indfaldsvinkler skal  

 inddrages i arbejdet med det enkelte emneområde, selv om det naturligvis  

 hverken er muligt eller ønskeligt at behandle hvert enkelt værk ud fra alle.
 Tekstlæsningen tjener blandt andet til at sætte musikken ind i en  

 bredere sammenhæng - historisk, social, psykologisk - og det er også på dette  

 niveau ønskeligt at der inddrages mange typer tekst: lærebogsstof, kilder,  

 skønlitterære tekster m.v.
 Et elementært kendskab til faglig terminologi og til de for undervisningen  

 relevante former for musikalsk notation er nødvendigt for arbejdet med  

 musikforståelse.
 Valget af de to emneområder rummer mange muligheder, f.eks. kan et  

 emneområde belyse en historisk periode, en genre eller en komponist.
Anvendelse af musikken i elektroniske medier skal indgå i mindst et  

 emneområde.
Det kan ske i form af emner, hvor de elektroniske medier er selve  

 temaet, f.eks. musikvideo, filmmusik, pladebranchen, men det kan også ske ved  

 at arbejde med ny musikteknologi som elektroniske musikinstrumenter,  

 computerstyring, elektrofoni m.m.
Der vil endelig være mange muligheder for  

 at inddrage de elektroniske medier som delaspekt i andre emner - i  

 forbindelse med opera f.eks. operafilmatiseringer og deres betydning, i  

 forbindelse med The Beatles produktionsteknologiens og producerens rolle,  

 ligesom nogle emner vil kunne inddrage formidlingen af musik gennem radio, TV  

 m.v.
Det er muligt - men ikke noget krav - at erstatte indtil 3 værker og 35  

 normalsider med en lydproduktion i tilknytning til et af  

 emneområderne.
Det er vigtigt at vælge opgaver og midler, som eleverne kan  

 overskue i produktionsfasen.
Blandt de mange muligheder kan nævnes: lyd til  

 novelle/hørespil/digt, lyd-diasproduktioner, musique concreete/lydcollage,  

 radioudsendelser, lyd til videofilm, reklamefilm, selvstændige kompositioner,  

 studielignende indspilninger af egne arrangementer.
 Eleverne skal i den skriftlige kommentar gøre rede for  

 lydproduktionens sammenhæng med emneområdet og i store træk beskrive, hvordan  

 lydproduktionen er blevet til.
 Eksamen:
I musikudøvelse skal den enkelte elev eksamineres i to  

 gruppefremførelser eller i en soloopgave og en gruppefremførelse.
Hver elev  

 medvirker til eksamen kun i to opgaver i musikudøvelse, medmindre særlige  

 forhold gør sig gældende.
Det er ikke noget krav til gruppefremførelse , at hver stemme skal  

 være solistisk besat, men arrangementet skal dog være så tilpas  

 gennemsigtigt, at det er muligt at bedømme den enkelte elev.
Hvis holdet er  

 stort vil det derfor være bedst at danne flere grupper.
En soloopgave kan være en sang eller et instrumentalstykke.
Såvel  

 sang som instrumentalstykke kan fremføres med eller uden akkompagnement.
 Der skal desuden eksamineres i et spørgsmål inden for  

musikforståelse . Uanset om eksamensspørgsmålet tager sit  

 udgangspunkt i den opgivne musik (herunder en eventuel lydproduktion) eller i  

 en af de opgivne tekster, er det vigtigt at eksaminationen afspejler, at der  

 har været arbejdet med begge dele i forbindelse med det pågældende  

 emneområde.
Valgfag på højt niveau Sang:
Arbejdet med en- og flerstemmig sang bygger på og udvikler undervisningen  

 i 1.g.
Sideløbende med fællessangen skal der efterhånden arbejdes med  

 solosang, hvor den enkelte hjælpes til at udnytte og udvikle sine sanglige  

 udtryksmuligheder bedst muligt.
Det en- og flerstemmige fællesrepertoire sammensættes bredt så eleverne  

 stifter bekendtskab med f.eks. stilarter, genrer og syngemåder.
Det kan i  

 denne forbindelse anbefales også at arbejde med musikeksempler f.eks. til  

 belysning af forskellige sang- og stemmeidealer for derigennem at skærpe  

 elevernes stilfornemmelse, både når de lytter og når de selv skal synge og  

 vælge repertoire.
 Det vil kun i begrænset omfang være muligt at give undervisning i solosang  

 og det er derfor vigtigt, at der arbejdes grundigt og systematisk med det  

 fælles repertoire for dermed at bevidstgøre eleverne om musikalske udtryk  

 (tekstudtale, frasering, stilfornemmelse, herunder f.eks. mikrofonsang m.m.)  

 og sangtekniske problemer (register, støtte, intonation, klang, styrke,  

 vejrtrækning m.m.).
Det kan være svært for eleverne selv at finde en velegnet solosang, så  

 derfor må læreren hjælpe dem med at finde egnet materiale igennem hele  

 forløbet og til eksamen.
På den ene side gælder det om at det tekniske  

 ambitionsniveau ikke skrues urimeligt højt op, men på den anden side skal  

 opgaverne rumme tilstrækkeligt med musikalske udfordringer og muligheder til  

 at eleverne føler sig motiverede til at arbejde indgående med dem.
 Sammenspil/gruppefremførelse:
Ved det praktiske arbejde med gruppefremførelse er det vigtigt at læreren  

 fra første færd understreger at disciplinen bygger på samarbejde og gensidig  

 hjælp, og at det er resultatets værdi som gruppefremførelse der tæller.
Det  

 daglige arbejde med disciplinen foregår kontinuerligt i både 2.g og 3.g, men  

 med skiftende besætninger så den enkelte elev kan afprøve sig selv og sine  

 evner i forskellige konstellationer, vokalt og evt. instrumentalt.
Arbejdet  

 med disciplinen skal vise stilistisk og genremæssig spredning, og det er  

 naturligt herunder at skele til emnerne i musikkundskab så de forskellige  

 discipliner kan belyse og støtte hinanden.
Dannelsen af grupperne kan ske på talrige måder, og faglæreren må benytte  

 et skønsomt udvalg af dem for også på den måde at få arbejdet med disciplinen  

 til at blive så alsidigt som muligt.
Det største problem er dog erfaringsvis  

 ikke gruppedannelsen, men afviklingen af selve gruppearbejdet.
På skoler hvor der ikke findes to fuldt udstyrede musiklokaler kan man for  

 eksempel inddele grupperne således at ikke alle arbejder med rytmisk musik på  

 samme tid.
Der bliver f.eks. ingen instrumentmæssige problemer, hvis en  

 gruppe arbejder med et jazz- eller rocknummer samtidig med at en vokalkvartet  

 øver et sted og en trio for to blokfløjter og klaver et andet.
Med hensyn til det musikalske materiale der arbejdes med, kan det være alt  

 fra fuldt færdige nedskrevne arrangementer over egne arrangementer af kendte  

 melodier til selvkomponeret, selvarrangeret stof.
Læreren er også i denne  

 sammenhæng vigtig som rådgiver for de forskellige grupper.
 Musikkundskab:
Arbejdet med musikkundskab optager en stor del af undervisningstiden og af  

 elevernes forberedelsestid.
Værkerne udvælges, så der på to områder (f.eks.  

 en periode, en genre, en komponist/musiker) nås en bredt funderet indsigt,  

 mens resten af pensum kan udvælges efter andre kriterier, f.eks. introduktion  

 af forskellige strukturer, partiturkendskab, historisk eksemplificering.
Det  

 er værd at være opmærksom på, at værker brugt introduktionsøjemed ofte senere  

 vil kunne indplaceres i et område/emne.
Arbejdet med musikundskab bygger på undervisningen i 1.g, men der stilles  

 nu krav om en mere indgående behandling af stoffet.
Det betyder ikke, at alle  

 værker eller satser nødvendigvis skal gøres til genstand for en egentlig  

 musikintern analyse - analyse- eller behandlingsmetode bestemmes af arbejdets  

 genstand og mål - men det er vigtigt at fastholde et så forpligtende niveau  

 at eleverne får den tilstrækkelige træning og indsigt, som sætter dem i stand  

 til selvstændigt at beskæftige sig med stoffet.
Det er vanskeligt at præcisere hvor dybtgående værkgennemgangen skal være  

 og som nævnt kan det være meget forskelligt fra værk til værk, men et par  

 områder skal dog nævnes: Arbejdet med musikalsk struktur skal sigte på at  

 bevidstgøre eleverne om musikalske forløb og virkemidler og sætte dem i stand  

 til at opfatte og beskrive disse udfra musikken og nodebilledet eller andet  

 grafisk materiale.
Eleverne vil naturligvis kun kunne nå at stifte  

 bekendtskab med forholdsvis få strukturer (formtyper) igennem de gennemgåede  

 værker, men det er vigtigere at kunne opfatte og beskrive det musikalske  

 forløb end at kunne hefte en betegnelse som sonateform eller rondo på den.  

 Formlære for formlærens skyld er ikke sagen, men f.eks. i forbindelse med et  

 emne/område vil det være en naturlig del af perspektiveringen også at  

 beskæftige sig mere teoretisk med relevante formtyper.
 På det harmoniske område vil et solidt kendskab til becifring og  

 til det i barok og klassisk anvendte akkordmateriale være målet, mens man  

 næppe i almindelighed kan forlange et detaljeret kendskab til f.eks.  

 højtopbygget jazzharmonik eller romantikkens mere komplicerede akkorder,  

 medmindre holdet specielt har arbejdet med dette.
Hvor meget tekst det enkelte hold skal læse vil afhænge af det valgte  

 område, men tekstlæsningen skal bl.a. bruges til at give eleverne indsigt i  

 historiske, psykologiske, musiksociologiske og andre sammenhænge i  

 forbindelse med den behandlede musik.
Teksterne opgives ikke til eksamen, men  

 læreren kan i eksamensspørgsmålene inddrage kendte såvel som ukendte  

 tekststykker.
 Udover tekster vil det være naturligt i et vist omfang at inddrage film,  

 video, koncertbesøg, ekskursioner o.l. i arbejdet.
I arbejdet med musikkundskab er det vigtigt at man ikke mister sagens  

 genstand, d.v.s. den klingende musik og oplevelsen af den af syne, og man må  

 derfor sikre, at eleverne får lejlighed til at høre den gennemgåede musik  

 mange gange undervejs og gerne i forskellige sammenhænge.
Hvis det er teknisk  

 muligt er det en god ide at hver enkelt elev har en båndkopi af musikken.
Det  

 vil også forøge mulighederne for at udnytte elevernes hjemmearbejde fuldtud  

 og dermed træne deres evne til selvstændigt at forholde sig til musikken.  

 Naturligvis kan kopierne også bruges i forbindelse med gruppearbejde på  

 skolen, en arbejdsform som er meget anbefalelsesværdig i forbindelse med  

 musikkundskab som variation til klasseundervisningen.
Det er vigtigt i  

 arbejdet med musikkundskab at betone sammenhængen mellem fagets discipliner,  

 så f.eks. hørelære løbende inddrages.
 Hørelære:
 Arbejdet med hørelære tager sigte på, at nodebilledet får musikalsk  

 realitet for eleverne og derigennem bidrager til den almindelige  

 musikalisering af dem ved at øge deres sans for og forståelse af melodiske,  

 rytmiske og harmoniske sammenhænge.
Eleverne må ikke opleve hørelæren som mål i sig selv, hvorfor den straks  

 fra starten skal integreres i arbejdet med fagets øvrige discipliner.
Dette  

 forhindrer dog ikke, at det især i de første måneder i 2.g kan være  

 nødvendigt også at arbejde isoleret og systematisk med rytmer,  

 intervalhøring, intervalsyngning, bladsang, akkordhøring o.s.v. for at bringe  

 eleverne op på et niveau, som muliggør en sådan integration.
 Skriftlig musikteori:
 Der stilles fortsat opgaver i de fire hidtil kendte opgavetyper:  

 koralharmonisering, barokbas, folkemelodiudsættelse og rytmisk arrangement.
Ved tilrettelæggelsen af det skriftlige arbejde i musikteori må man være  

 særlig opmærksom på, at en stor del af eleverne ikke kan spille og at mange -  

 også blandt de spillende - starter på et teoretisk nulpunkt.
Derfor må der  

 gennem arbejdsark og øvelser opbygges et solidt kendskab til noder, rytmer,  

 nøgler, intervaller, becifringer, akkorder o.s.v. hos alle.
Ved hjælp af et  

 klaviatur på tavlen, klaver, synthesizer, melodica el.lign. kan man fra  

 starten vænne eleverne til at orientere sig ud fra et klaviatur i forbindelse  

 med dette arbejde.
Sideløbende hermed gives der straks i begyndelsen af 2.g  

 opgaver i f.eks. grundtonebas, simple medstemmer, treklangskor, så eleverne  

 hurtigst muligt opdager at de kan omsætte teorien i klingende praksis og  

 dermed have glæde af det lærte i mange musikalske sammenhænge.
En grundig indføring i det dur-mol-tonale system er nødvendig - også for  

 arbejdet med musikkundskab - og det er derfor anbefalelsesværdigt at man  

 tidligt i 2.g begynder at arbejde med elementær vokalharmonisering, f.eks.  

 koralharmonisering.
Det er ikke længere noget krav at eleverne skal til  

 eksamen i netop koralharmonisering, men disciplinen er velegnet til at  

 bibringe eleverne forståelse for tonale, samklangsmæssige og  

 stemmeføringsmæssige lovmæssigheder, og den er samtidig rimeligt overskuelig  

 også for de ikke spillende elever.
Det giver yderligere en god baggrund for  

 arbejdet med de øvrige skriftlige discipliner.
Dette arbejde tilrettelægges  

 således at eleverne føler at det er musik og ikke teori de arbejder med.  

 Eleverne skal erfare sammenhængen med fagets øvrige områder, og de skal  

 opdage at regler er udtryk for en praksis.
Det er vigtigt at synge/spille  

 både eksempler og elevbesvarelser i videst muligt omfang og at der hele tiden  

 refereres til og fra den »rigtige« musik.
I løbet af 3.g skal det enkelte hold i fællesskab med læreren bestemme sig  

 for normalt kun en eksamensdisciplin blandt de fire ovennævnte.
Dette sker  

 efter at holdet har arbejdet med to eller tre af de fire mulige discipliner.  

 Det er hensigtsmæssigt at valget er truffet allerede inden terminsprøverne.
For at opnå de færdigheder som er nødvendige for at løse eksamensopgaverne  

 tilfredsstillende skal der afleveres ugentlige hjemmeopgaver.
Til at begynde  

 med vil det naturligt være opgaver omkring afgrænsede problemer, men ret  

 hurtigt vil det være opgaver af samme omfang og type som stilles til eksamen.
De 4 discipliner på eksamensniveau Koralharmonisering:
Eleverne skal kunne harmonisere melodier i dur og mol for sopran, alt,  

 tenor og bas.
Der angives ikke noget bestemt stilgrundlag, men den enkle  

 dur/mol-koral fra o.1650 til o.1800 er velegnet.
Der findes lærebøger og et  

 stort og lettilgængeligt eksempelmateriale, og det anvendte akkordudvalg er  

 af et passende og overskueligt omfang.
 Uanset hvilket stilgrundlag man bygger på, er det afgørende, at dette  

 anvendes konsekvent, således at satsen får et musikalsk helhedspræg.
Progressionen må være langsom, således at alle får mulighed for at tilegne  

 sig det gennemgåede stof.
Eleverne skal lære at finde de forskellige  

 akkordmuligheder og at vælge mellem disse ud fra deres musikalske erfaringer  

 og viden.
Harmonilæreundervisningen må ikke ende i en indlæring af en serie  

 faste formler.
 Det er oplagt at anvende overheadprojector til gennemgang af eksempler,  

 udvalgte elevbesvarelser m.m., men det er også nyttigt at lade eleverne løse  

 f.eks. kadencer og hele perioder/opgaver på tavlen (både med og uden  

 hjemmeforberedelse), så man får mulighed for at lære dem den mest  

 hensigtsmæssige arbejdsform.
Med tiden vil nogle elever selvfølgelig komme til at anvende et større  

 akkordmateriale end andre, men for mange elevers vedkommende er det bedre at  

 sigte på et forholdsvis lille materiale som til gengæld beherskes end på et  

 stort, vanskeligt overskueligt akkordrepertoire.
Gennemsyngning og analyse af  

 en række eksempler vil vise eleverne at et smukt og velklingende resultat kan  

 nås med forholdsvis enkle midler.
 Barokbas:
Disciplinen er veldefineret.
Det gælder om på barokstilens grund at føje  

 en instrumental basmelodi til en given original barokmelodi.
Men barokstilen  

 er ikke entydig, og det må anbefales at tage Vivaldi, Corelli, Haendel,  

 Telemann som forbillede fremfor f.eks.
Bach, da det vil gøre arbejdet langt  

 mere overskueligt.
Arbejdet med disciplinen vil oftest starte i slutningen af 2.g, når  

 eleverne har gjort erfaringer inden for vokalharmonisering, først og fremmest  

 kadenceerfaringer.
Det specielle i disciplinen er dens kontrapunktiske  

 karakter.
Opgaven består i, i en kun tostemmig sats at finde frem til den  

 bastone, der på det pågældende sted i forløbet repræsenterer den ønskede  

 akkord på den mest karakterfulde måde, samtidig med at den finder sin plads i  

 et naturligt linieforløb.
Gennem disse principper fører arbejdet til en  

 indsigt, der rækker langt ud over stilarten.
Der findes lærebog i  

 disciplinen, men det må anbefales derudover at gå på opdagelse i f.eks.  

 sonater, triosonater og solokoncerter af ovennævnte og andre af tidens  

 komponister for at se - og høre - hvordan stilen behandler musikalske  

 elementer som kadencemetrik (»komme til rette funktion på rette  

 sted«), melodiske, harmoniske og rytmiske mønstre og sekvenser,  

 overbindinger, samklange, kromatik, således at der bliver skabt balance  

 mellem to forskellige, men samarbejdende linieforløb.
 Disciplinen er velegnet, fordi eleverne oplever, at de med enkle midler  

 brugt med konsekvens kan opnå smukke resultater, der til tider kan tage  

 konkurrencen op med originalerne.
 Folkemelodiudsættelse:
Folkemelodiudsættelsen er ikke som de øvrige skriftlige discipliner bundet  

 til et bestemt stilgrundlag.
Det giver naturligvis eleverne rige muligheder  

 for at udfolde fantasi og kreativitet, men hvis ikke arbejdet med disciplinen  

 skal fortabe sig i noget uoverskueligt, hvor alt er til ladt og hvor den ene  

 løsning på et musikalsk problem er lige så god som den anden, er det  

 nødvendigt med en særdeles målbevidst pædagogisk styring af arbejdet fra  

 lærerens side.
Så snart eleverne er fortrolige med de grundlæggende harmoniske begreber  

 og forbindelser - og det er de som regel i slutningen af 2.g - kan man  

 begynde at arbejde med becifring af enkle melodier, for uanset hvilken  

 satsart man vil arbejde med skal udsættelsen have et logisk og konsekvent  

 harmonisk skelet.
Når eleverne har lært at finde en passende harmonisk rytme  

 - det er vigtigt og undertiden besværligt at lære at ikke alle meloditoner  

 kræver en ny akkord - kan det egentlige udsættelsesarbejde begynde.
Det er  

 hensigtsmæssigt at sætte begrænsninger med hensyn til instrumentation,  

 antallet af stemmer og deres placering, gerne afpasset efter klassens  

 praktiske muligheder.
En sats på tre stemmer, f.eks. en sangstemme i midten,  

 en fløjtestemme ovenover og en stemme i bunden tænkt for cello, fagot  

 el.lign. er nogenlunde overskuelig for en ikke rutineret arrangør.
For  

 overskuelighedens skyld er det praktisk at vænne eleverne til at notere  

 satsen på tre systemer.
Modstemmerne udformes på grundlag af becifringerne.
En basstemme der  

 udelukkende består af akkordgrundtoner er ikke god, og eleverne må  

 efterhånden lære hvordan den kan gøres melodisk tilfredsstillende ved hjælp  

 af gennemgangstoner, forudholds- og forslagstoner, udskiftning af  

 akkordgrundtoner med akkordtertser o.s.v.
Overstemmen kan til at begynde med  

 laves som ren udfyldningsopgave: den får den tone der mangler i akkorden når  

 melodi og bas har fået de to andre, men en sådan stemme er selvfølgelig  

 heller ikke god: den må forbedres med gennemgange, drejenoder og andre  

 forsiringer der kan gøre den sangbar og melodiøs, for det skal den være selv  

 om det er en instrumentalstemme.
En sats der er udformet efter ovenstående retningslinier må anses for at  

 være fuldt tilfredsstillende, men den kan udbygges og raffineres efter tid,  

 lyst og evne med imitationer, dissonanser, flere stemmer, forspil, vekslende  

 besætning i vers og omkvæd o.s.v.
Lige meget hvor man lægger slutniveauet er  

 det imidlertid vigtigt at holde fast ved at satsen skal være udformet logisk  

 og konsekvent inden for den stil der er valgt.
 Folkemelodiudsættelse må ikke kun være skrivebordsarbejde: eleverne skal i  

 vid udstrækning gøre deres egne erfaringer med satsarbejdet ved at afprøve  

 arrangementer i klassen.
 Rytmisk arrangement:
Der gives to forskellige opgavetyper: En pop/rock melodi og en jazzpræget  

 melodi.
Heraf skal eleven vælge en til arrangement og det står altså læreren  

 og eleverne frit, om de vil arbejde med begge stilarter eller kun med den  

 ene.
Undervisningen kan starte tidligt samtidig med arbejdet med den elementære  

 musiklære, herunder becifringslære.
Arbejdet vil udmærket kunne foregå  

 sideløbende med at der arbejdes med elementær vokalharnomisering.
Som nævnt  

 vil man allerede tidligt i 2.g kunne give opgaver i f.eks. grundtonebas,  

 simple medstemmer, treklangskor o.lign.
Med støtte i eksisterende lærebøger,  

 gennem sang og sammenspil og gennem analyse og diskussion af lytteeksempler  

 bevidstgøres og udbygges elevernes stilkendskab og strukturopfattelse.
Det er  

 desuden vigtigt at den rytmiske bevidsthed (om puls, markering/accentuering  

 »drive«, breaks/pauser osv.) udvikles fra staden både i forbindelse  

 med det praktiske arbejde og lytningen.
Progressionen er vigtig og må derfor overvejes nøje.
Man kan med fordel  

 tage sit udgangspunkt i bassen som dels skal være det harmoniske og rytmiske  

 fundament, men samtidig have et selvstændigt liv og f.eks. markere omkvæd og  

 overgange.
Med udgangspunkt i en grundtonebas i et enkelt velovervejet  

 rytmemønster arbejdes der med forskellige former for afveksling, f.eks. en  

 mere melodisk udformning af denne, og man kan evt. gå i gang med mere  

 komplicerede basgange som walking bass, funkbas el.lign.
 Der arbejdes herefter med forskellige typer af flerstemmighed:  

 flydestemmer, medstemmer, forskellige former for modstemmer (udfyldende,  

 citerende, imiterende eller helt frie med selvstændigt melodisk liv).
Når eleven kan overskue et 3-, 4-, 5-stemmigt arrangement og har god  

 føling med basrytmemønstre, sættes evt. rytmepartitur på.
Også her må  

 overblikket over strukturen gerne demonstreres i form af markeringer ved  

 breaks, overgange, dynamisk variation o.s.v.
Med tiden vil nogle elever kunne udbygge satsen med forspil m.v., som kan  

 tage udgangspunkt i forlægget eller være frit komponeret.
Som i de øvrige  

 skriftlige discipliner er det vigtigt at eleverne afprøver nogle af  

 arrangementerne i klassen.
 Den større skriftlige opgave i 3.g:
 Formålet med denne opgave er at give eleverne lejlighed til et  

 selvstændigt dybtgående arbejde inden for et selvstændigt emneområde, og at  

 udvikle deres evne til at disponere, overskue og sammenfatte et stof.
Den enkelte elev må i samråd med læreren i begyndelsen af 3.g vælge område  

 i så god tid, at man i vejledningsfasen der strækker sig over 4 uger kan  

 koncentrere sig om at diskutere og planlægge forarbejdet til opgaven.
Læreren  

 må sikre, at den litteratur eleven vælger ligger på et for eleven forståeligt  

 niveau.
Hvis eleven vælger at skrive opgave inden for et allerede gennemgået  

 område, skal den valgte nye litteratur være et supplement til og en forøgelse  

 af den litteratur, der allerede er gennemgået.
Desuden skal en afgrænsning af  

 området diskuteres med henblik på lærerens endelige formulering af  

 opgavetitlen.
Da det kan være vanskeligt at formulere sig skriftligt om musik  

 og musikanalyse, er det en god ide allerede i vejledningsfasen at lade eleven  

 udarbejde en kort analyseopgave, som så kan danne udgangspunkt for en  

 diskussion af det videre arbejde med opgaven.
Emnet kan dog være af en sådan karakter, at det ikke vil være relevant at  

 kræve en egentlig værkintern analyse af et musikstykke i opgaven.
Dette vil  

 især være tilfældet, hvis eleven har valgt at arbejde tværfagligt.
Hvis emnet  

 tillader det, er det imidlertid ønskværdigt, at eleven får lejlighed til at  

 vise sin kunnen også på dette område.
Den endelige opgavetitel, som udarbejdes af læreren, skal være konkret og  

 i præcise vendinger angive, hvad der kræves af eleven.
Titlen må på den ene  

 side indeholde nogle præcise afgrænsninger i forhold til emneområdet, men på  

 den anden side skal den have et tilstrækkeligt bredt sigte, således at eleven  

 får mulighed for at arbejde selvstændigt inden for opgavens rammer.
Opgaven  

 udarbejdes individuelt, men der er mulighed for at flere elever kan arbejde  

 inden for samme område.
Der må dog ikke stilles identiske opgaver til flere  

 elever, selv om de har valgt samme område.
Det er vigtigt, at det står klart for eleven, hvilke krav der stilles til  

 en god opgave.
Eleven må kunne udarbejde en klar og relevant disposition og  

 anvende fagets analysemetoder korrekt.
Fremstillingen skal være  

 veldokumenteret og velbegrundet og skrevet i et forståeligt sprog.
Desuden  

 skal opgavens ydre form være i orden med hensyn til indholdsfortegnelse,  

 pagniering, noter, henvisninger, nodeeksempler, litteraturliste o.s.v.  

 Opgavens omfang er 10-15 sider maskinskrevet tekst excl. nodeeksempler og  

 evt. billeder.
Selve opgaven udarbejdes i løbet af en uge, og besvarelsen bedømmes af  

 faglæreren og en ekstern censor.
Vurderingen af opgaven beror på en  

 helhedsbedømmelse.
 Eksamen:
Til den skriftlige studentereksamen består opgavesættet af et antal  

 melodier til udsættelse eller arrangement.
Den enkelte elev skal kun nå  

 eksamensniveau i en af disciplinerne.
 Den mundtlige studentereksamen består af en praktisk del og en  

 musikkundskabsdel.
 Ved eksamen i sang kan eleven, hvis vedkommende vælger at synge sin sang  

 med akkompagnement, frit vælge sin akkompagnatør.
I forbindelse med eksamen i gruppefremførelse dannes de endelige grupper i  

 så god tid inden eksamen, at de kan nå at blive sammenspillet/sunget gennem  

 arbejdet med flere numre end det, de vil optræde med til eksamen.
Hver elev  

 medvirker som hovedregel kun i en gruppe, medmindre særlige omstændigheder  

 gør sig gældende.
Hvis en elev medvirker i flere grupper, bedømmes den  

 samlede præstation.
 Hvis en elev vælger at gå til eksamen i hørelære i stedet for i  

 gruppefremførelse, foregår arbejdet med denne disciplin på samme tidspunkt  

 som de andre øver gruppesammenspil.
Ved udarbejdelsen af eksamensspørgsmål i musikkundskab skal man være  

 opmærksom på, at indholdssiden modsvarer pensum og de metoder, eleverne har  

 lært.
Det betyder dog ikke nødvendigvis, at der skal være direkte  

 parallellitet.
Spørgsmål udformes så det klart fremgår, hvad opgaven går ud  

 på (der kan evt. være tale om flere delopgaver og det vil ofte - f.eks. i  

 forbindelse med harmonisk analyse - være en god ide med afgrænsede opgaver.
En grundig eksamensinstruktion er en vigtig del af den afsluttende  

 undervisning.
Den kan gives mundtligt eller skriftligt, og man kan afholde et  

 par prøveeksaminationer, som så naturligvis må efterbehandles grundigt i  

 klassen.
Edb Den computerbaserede musikteknologi spiller en stadig større rolle for  

 musikkens produktion, distribution og æstetik inden for mange forskellige  

 stilarter og genrer, herunder film, TV og video.
Det er derfor et oplagt  

 område for musikundervisningen.
 Man vil dels kunne nærme sig emnet historisk perspektiverende, for  

 eksempel gennem arbejde med musique concreete eller elektrofoni, dels kunne  

 tage sit udgangspunkt i den mere tekniske side af området (akustik,  

 analog/digital lyd m.v.), hvor det vil være nærliggende at indgå i et  

 tværfagligt samarbejde med for eksempel fysik.
I undervisningen vil programmer til digital ind- og afspilning hvor  

 computeren anvendes til Midi-styring af synthesizere og trommemaskiner være  

 særligt velegnede.
Man får hermed mulighed for i forbindelse med sammenspil  

 at demonstrere teknikkens anvendelse i praksis.
Teknikken kan også anvendes i  

 tilknytning til det skriftlige arbejde med arrangement på højt niveau.
 Der findes desuden forskellige hørelæretræningsprogrammer,  

 nodelæretræningsprogrammer, kompositionsprogrammer m.v.
Den frivillige musikundervisning De frivillige aktiviteter er en vigtig og værdifuld del af skolens samlede  

 musikundervisning.
De omfatter for eksempel kor, orkester og sammenspil i  

 mindre grupper, og er et tilbud som gives alle skolens elever.
 Kor:
Korarbejdet kan omfatte såvel rene korsatser som opgaver ledsaget af  

 forskellige instrumentalgrupper.
Det kan anbefales at koret med mellemrum  

 medvirker i større værker, gerne i samarbejde med andre skolers kor på  

 regional basis.
Der kan også etableres udveksling mellem gymnasiekor i andre  

 landsdele/lande.
Arbejder man med musikdramatiske værker med scenisk  

 fremførelse kan man samarbejde med andre faggrupper der kan tage sig af  

 instruktion, dragter, dekoration, danse, lys, lyd m.m.
Orkester og mindre sammenspilsgrupper: Et orkester på et gymnasium vil  

 ofte have en utraditionel besætning og læreren må regne med at omarrangere en  

 del.
Det vil være ønskeligt at skolen ejer nogle af de mere sjældne  

 instrumenter som kan lånes ud til eleverne.
Mindre sammenspilsgrupper inden  

 for forskellige stilarter kan oprettes i det omfang forholdene tillader det.
Forårskoncert I løbet af forårshalvåret skal skolen afholde mindst et musikalsk  

 arrangement, den såkaldte forårskoncert.
På mange skoler er der tradition  

 også for andre udadvendte musikalske aktiviteter f.eks. i forbindelse med  

 orienteringsmøder, klasseforældremøder, morgensamlinger o.l. og der er  

 således i årets løb mange muligheder for enkeltklasser, hold, spillegrupper  

 m.v. for at optræde for et publikum.
Den egentlige forårskoncert vil typisk  

 være en koncert, hvor skolens klasser og hold - også hold fra den frivillige  

 undervisning - optræder, og hvor det må tilstræbes, at flest muligt af  

 skolens elever medvirker.
En sådan koncert kan ligge om aftenen - evt. delt  

 op i en akustisk afdeling/aften og en afdeling/aften (eller fest), hvor de  

 elektriske grupper spiller, men den kan også afvikles over en eller flere  

 fællestimer i skoletiden.
 Andre former for musikalsk arrangement kan være korkoncert, musical, opera  

 m.v. og det vil ofte veksle fra år til år, hvilken form forårskoncerten har,  

 ligesom koncerten undertiden kan foregå andre steder end på skolen.
