Nr BSF 107 Forslag til folketingsbeslutning om straks at tilbagebetale ambi Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 19. marts 1997 Folketinget pålægger regeringen straks, automatisk, uden yderligere  

 forhalinger og på eget initiativ at tilbagebetale ambi i de sager, hvor der  

 foreligger en aftale mellem skattemyndigheder og en virksomhed eller flere  

 virksomheder, hvor der som følge af overenskomst, kontrakter eller afsætning  

 på auktion ikke har været mulighed for at overvælte afgiften, hvor en  

 virksomhed i øvrigt kan bevise, at den ikke har kunnet overvælte afgiften  

 eller hvor der er afsagt principdom.
Endvidere pålægges regeringen som følge  

 af EF-Domstolens dom af 14. januar 1997 at udskyde forældelsesfristen for  

 ambisagerne med 1 år, så det bliver muligt for virksomheder at få  

 tilbagebetalt ambi som følge af EF-dommen.
Bemærkninger til forslaget 200.000 danske virksomheder og selvstændige virksomheder betalte i godt  

 fire år en særlig afgift, som gik under navnet ambien, selv om det var i  

 direkte modstrid med et EF-direktiv.
Alt i alt indkasserede staten 55 mia.  

 kr. i perioden 1987-1992, inden EF-Domstolen i marts 1992 erklærede ambien  

 ulovlig.
Siden da har mange tusinde virksomheder forsøgt at hive ambipenge ud  

 af en særdeles modvillig stat.
Indtil videre har, så vidt vides, kun 4.800  

 haft held til at få pengene retur.
De tilbagebetalte beløb udgør dog kun 137  

 mio. kr. plus 97 mio. kr. i renter ud af de 55 mia. kr.
I alt har ca. 11.000  

 ansøgt om at få pengene retur, og der ventes ca. 6.000 nye sager, inden  

 ansøgningsfristen udløber.
I folketingsåret 1992-93 fremsatte Fremskridtspartiet forslag til  

 folketingsbeslutning om tilbagebetaling af sidste rate af  

 arbejdsmarkedsbidraget.
Der henvises i øvrigt om forslaget (B 26) til  

 Folketingstidende, tillæg A 3691, tillæg B 1743 og forhandlingerne 2222, 4707  

 og 10866. På daværende tidspunkt var problemet, at nogle virksomheder, som  

 lovlydigt havde betalt ambi til tiden, ikke kunne få afgiften refunderet,  

 mens de virksomheder, som havde undladt at betale ambien, helt blev fritaget  

 for at betale ambi i perioden.
Man belønnede således restanterne og straffede  

 de lovlydige.
Det blev der ikke ændret ved.
Siden da er tilbagebetalingen af ambien gået særdeles trægt.  

 Fremskridtspartiet mener ikke, at erhvervslivet skal blive ved med at vente  

 på grund af skattevæsenets langsommelige forhaling af ambisagerne.
Det er  

 urimeligt, at der fem år efter dommen, som kendte ambien ulovlig, kun er  

 tilbagebetalt en meget lille del ud af de 55 mia. kr., som i strid med  

 EF-retten blev opkrævet.
Det skal ses i forhold til, at det i øvrigt er  

 kendetegnende for skattevæsenets arbejdsmetoder, at der ikke er grænser for,  

 hvilke metoder der tages i brug, når det er borgerne, som skylder  

 skattevæsenet penge.
 Skal pengene derimod den anden vej, bruger man hele statsaparatet til at  

 forhale sagerne, bryder indgåede aftaler og gør det generelt så besværligt  

 som muligt for virksomheder at tilkæmpe sig de midler, de rettelig har krav  

 på.
Forslagsstillerne finder sagsforløbet i forbindelse med tilbagebetaling af  

 ambi fuldstændig uforståeligt, og dette forslag burde egentlig være aldeles  

 overflødigt.
Den blotte tilstedeværelse af dette forslag fordrer, at  

 Folketinget står sammen og får skattevæsenet og skatteministeren sat på  

 plads.
 Ambibaggrunden:
Den 9. december 1987 fremsatte skatteministeren forslag til lov om  

 arbejdsmarkedsbidrag.
Lovforslaget indebar, sammen med en række andre  

 lovforslag, at arbejdsgivernes bidrag til fem arbejdsmarkedsordninger  

 bortfaldt.
I stedet indførtes et nyt arbejdsmarkedsbidrag (ambien) på 2,5  

 pct. af virksomhedens momsgrundlag.
Baggrunden for denne omlægning var et  

 ønske om at forbedre erhvervenes konkurrenceevne oven på de meget store  

 omkostnings- og lønstigninger i 1987.
 I mellemtiden var der ved Østre Landsret indgivet stævning mod den danske  

 stat (Skatteministeriet) med påstand om, at bidraget blev kendt ugyldigt, og  

 at den danske stat forpligtes til at tilbagebetale klagerne de beløb, som de  

 hævdede at have betalt med urette.
 Østre Landsret forelagde sagen for EF-Domstolen i 1990. I EF-Domstolens  

 afgørelse i marts 1992 konkluderes, at ambibidraget var i strid med artikel  

 33 i 6. momsdirektiv.
Sagen blev umiddelbart efter afgørelsen taget op i Folketinget.
Følgen  

 blev, at der blev fremsat og vedtaget to lovforslag, som dels gik ud på at  

 fastsætte regler for behandlingen af ansøgningerne om tilbagebetaling og  

 erstatning for indbetalt ambi og dels på at finansiere provenutabet ved en  

 momsstigning på 3 pct.
Efterfølgende har der vist sig en række tilfælde, hvor der skal ske en  

 tilbagebetaling af ambi.
Det drejer sig om tilfælde, hvor ambien ikke har  

 kunnet overvæltes på forbrugerne og virksomhederne som følge heraf har lidt  

 et tab.
Disse sager er blevet forhalet og syltet af skattemyndighederne.  

 Dette er nødvendigvis ikke sket bevidst, men resultatet har været, at mange  

 virksomheder har siddet fast i systemet i årevis og måske endnu flere er  

 blevet skræmt fra at ansøge om tilbagebetaling på grund af de umådeligt store  

 krav, der er stillet til dokumentation, kombineret med følelsen af afmagt,  

 når man møder systemet med al dets magt og vælde.
 Nogle af de mest groteske sager, som siden 1992 har verseret, vil  

 efterfølgende blive skitseret.
 Sukkerroeproducenterne:
Sukkerroeproducenterne fik som en af de få brancher en aftale med Told  

 & Skat om tilbagebetaling af ambien.
Dette er dog først sket efter 31/2  

 år, hvor forhandlingerne har stået på.
Sukkerroeproducenterne har ellers en  

 klokkeklar sag.
De afsætter deres produkter til sukkerfabrikkerne på kontrakt  

 og har derfor ikke haft mulighed for at overvælte ambien på næste led i  

 processen.
Argumentet med at overvælte prisen har netop været skattemyndighedernes  

 væsentligste argument for ikke at tilbagebetale hele ambien. (Selv dette  

 argument har den seneste dom fra EF-Domstolen nu i øvrigt så sået tvivl om.  

 Denne problemstiling er behandlet senere). For at undgå en uoverskuelig  

 mængde retssager besluttede roeproducenterne efter aftale med Told & Skat  

 Region Maribo at føre sagen på det administrative plan.
Dette tog dog  

 uendelig lang tid, og da sagen fik lov til at ligge stille i et års tid,  

 sendte advokat Steffen Olsen-Kludt, som repræsenterer fire organisationer for  

 roeproducenter, den 10. august 1995 en telefax til Skatteministeren for at få  

 gang i sagen igen.
Efter et mellemliggende møde og knap fire måneder senere meddelte Told  

 & Skat en anerkendelse af sukkerroeproducenternes krav på  

 tilbagebetaling.
Aftalen faldt på plads i november 1995.  

 Sukkerroeproducenterne skal have 2,5 pct. af momsgrundlaget i perioden  

 tilbage, dog fratrukket 32 pct., som dækker direkte og indirekte omkostninger  

 ved produktion af sukkerroerne.
Umiddelbart efter begyndte Told & Skat at tilbagebetale de første  

 beløb i overensstemmelse med aftalens ordlyd.
Dermed synes alt i sin  

 skønneste orden.
Men i januar 1996 meddeler Told & Skat, at der er rejst  

 spørgsmål om rækkevidden af den tilbagebetaling, der kan ske efter aftalen.  

 Det vil sige, at på trods af en indgået aftale med sukkerroeproducenterne  

 griber skattemyndighederne pludselig ind og hævder sågar, at der aldrig har  

 været en aftale, blot nogle retningslinjer.
Dette hævdes trods det faktum, at  

 der i aftalen nævnes »aftale« seks gange og syv gange i et  

 følgebrev.
Advokaten for sukkerroeproducenterne kan selvfølgelig ikke finde  

 sig i aftalebrud, selv når det er staten, der begår aftalebruddet, og  

 overdrager kravet om overholdelse af aftalen til inkasso.
Som om intet var  

 hændt, og på trods af en indgået aftale, dikterer skattemyndighederne således  

 betingelserne for tilbagebetaling.
Her står sagen så nu.
Advokaten har i afmagt over for systemet opfordret  

 sine klienter til at tilbageholde det efter aftale med skattemyndighederne  

 tilbagebetalingspligtige ambibeløb i momsregnskabet.
Hvis man ikke ønsker albanske tilstande her i landet, bør det været et  

 krav, at staten vedkender, at staten er til for borgernes skyld og ikke  

 omvendt.
Denne sag drejer sig om et oplagt tilfælde af tilbagebetaling af  

 uretmæssigt opkrævet skat.
Dette burde være ganske simpelt.
Men vi har nu  

 efterfølgende set, at der skal gå 31/2 år, før en aftale kan indgås med  

 skattemyndighederne.
Denne aftale fejer skattemyndighederne efterfølgende af  

 bordet og dikterer en anden løsning, som reducerer skattemyndighedernes  

 tilbagebetalingspligtige beløb.
Denne adfærd fra myndighedsside opfordrer,  

 som det ses i Albanien, til selvtægt og er ikke en retsstat værdig.
Der burde  

 ikke være nogen tvivl om, at beløbene, som de foreligger i den indgåede  

 aftale, skal betales tilbage med det samme uden omsvøb og med en uforbeholden  

 undskyldning fra skatteministeren, dels fordi der er gået så lang tid og dels  

 for at undgå aftalebrud.
 Dette er blot en sag ud af mange, hvor tilbagebetalingen er trukket i  

 langdrag.
 Fiskerne:
 Fiskere, som for langt hovedpartens vedkommende sælger på auktion uden  

 mulighed for at påvirke prisen og dermed overvælte afgiften på næste led, har  

 også nogle åbenlyse sager, hvor skattemyndighederne er under mistanke for  

 obstruktion.
 Danmarks Fiskeriforening og Told & Skat udvalgte i fællesskab notbåden  

 »Geysir« fra Hirtshals som prøvesag for konsumfiskeriet.  

 »Geysir« havde alt i alt indbragt staten godt en million kroner i  

 ambi, og som principsag sprang sagen direkte over byretten til landsretten.  

 Hidtil havde andre brancher ikke fået de indbetalte ambibeløb tilbage, fordi  

 deres betaling til statskassen tilsyneladende kunne hentes gennem forhøjede  

 priser.
 I den dom, der blev afsagt ved landsretten, fik fiskerne imidlertid  

 landsrettens ord for, at de ikke kunne gøre det samme. »Der var tale om  

 et marked med hovedsagelig fri prisdannelse bestemt af udbud og  

 efterspørgsel«, skriver landsretten blandt andet i sin begrundelse.  

 Landsretten slår fast, at skipperen på »Geysir« lige så lidt som  

 landets øvrige fiskere har haft mulighed for at påvirke markedet og de  

 priser, som fiskene kunne indbringe. »Efter de oplysninger, som er  

 forelagt landsretten, har udviklingen i ambiperioden været præget af et vist  

 prisfald på sild. . . Makrelpriserne har derimod i samme periode vist  

 konstant stigning fra 1987. . .«, skriver retten og slår fast, at  

 vidneforklaringerne i retten ikke har givet noget holdepunkt »for at  

 antage, at fiskerne har kunne vælte ambien over på fiskeopkøberne«.
Problemet er efterfølgende, at fiskeskipperen på »Geysir« var så  

 letsindig udelukkende at fiske sild og makrel.
Det har efterfølgende givet  

 skattemyndighederne en undskyldning for ikke at tilbagebetale ambi for alle  

 andre fiskearter.
Har nogle fiskere således været så formastelige at fange  

 andre fisk end sild og makrel, er der pludselig tale om en helt ny situation,  

 som skattemyndighederne kan forhale og sende rundt i skattemaskineriet.
Fremskridtspartiet mener ikke, det kan være rigtigt, at de virksomheder,  

 som er hele rygsøjlen i det danske samfund, og som levere pengene til  

 Folketingets rundhåndede omfordeling, i sådan en grad skal drives rundt i  

 manegen.
Selv om der skulle have være solgt en torsk med en forhøjet  

 skattebillet på 2,5 pct. bundet i halen, skal det ikke give anledning til  

 udsættelse eller forhaling af tilbagebetalingen.
Tænk blot på, hvad det  

 koster det danske samfund at have folk i Skatteministeriet til at sidde og  

 gennemgå alle sager minutiøst.
Der sidder, så vidt vides, over 100 mand i  

 Skatteministeriet, der graver sig ned i disse sager.
Lavt sat koster det  

 altså mindst 3 mio. kr. om måneden at detailregulere tilbagebetalingerne.
Det  

 er ikke den danske stat værdigt.
Ydermere har den seneste dom fra EF-Domstolen den 14. januar 1997 sået  

 yderligere tvivl om skattemydighedernes fremgangsmåde, hvilket også er  

 begrundelsen for en udsættelse af ansøgningsfristen.
Denne dom sætter nu et  

 stort spørgsmålstegn ved den praksis, som de danske skattemyndigheder udøver  

 over for virksomhederne i sager om tilbagebetaling.
Dommen siger, at staten kun kan undlade tilbagebetaling i de tilfælde,  

 hvor en virksomhed får en uberettiget økonomisk fordel ud af det.
Den siger,  

 at selv i de tilfælde, hvor afgiften er væltet over på køberen, kan  

 virksomheden alligevel påberåbe sig et tab, eksempelvis hvis fordyrelsen som  

 følge af prisstigningen på 2,5 pct. har betydet ringere omsætning.  

 Omsætningselementet har overhovedet ikke været inde i billedet i  

 skattemyndighedernes univers, når tab som følge af ambien har skullet gøres  

 op.
 Dommen siger også ifølge en artikel i Berlingske Tidende af 28. februar  

 1997, at »en medlemsstat kan kun modsætte sig, at en afgift, der er  

 afkrævet i strid med fællesskabsretten, tilbagebetales til den  

 erhvervsdrivende, når det er godtgjort, at en anden person fuldt ud har måtte  

 betale afgiften, og at en tilbagebetaling til den erhvervsdrivende ville  

 medføre en ubegrundet berigelse for ham«.
Dette viser med al tydelighed, at i EU er det hovedreglen, at ulovligt  

 opkrævede afgifter tilbagebetales.
I Danmark er det nærmest en undtagelse.  

 Denne dom må endvidere give anledning til en væsentlig mere lempelig praksis  

 end den, de danske skattemyndigheder har ført med hensyn til tilbagebetaling  

 af ambi.
Denne dom giver også anledning til, at væsentlig flere virksomheder  

 kan få ambien retur, hvorfor det er tvingende nødvendigt at give disse  

 virksomheder en længere frist end til den 21. maj 1997, som i øjeblikket er  

 sidste ansøgningsfrist.
Sidste skud på stammen, hvor skattemyndighederne forsøger at unddrage sig  

 tilbagebetalingsansvaret, er en sag om opgørelse af varelager.
Told &  

 Skat sendte midt i januar 1997 pludselig nye regler for opgørelse af værdien  

 af varelager ud, som betyder, at værdien af varelagre ændres de år, hvor  

 virksomheder har regnet med at få penge tilbage.
Det giver skatteforhøjelser,  

 som udligner den skattelettelse, som virksomhederne havde udsigt til.
Det mest groteske i skattemyndighedernes håndtering af sagen er, at mange  

 virksomheder, som har krævet skat tilbage fra staten fra årene 1989 til 1991,  

 ikke får en eneste krone tilbage, mens andre allerede har fået en check og  

 sikkert får lov til at beholde den.
Det skyldes, at de kommuner, som har  

 været hurtige til at behandle sagerne, allerede har tilbagebetalt pengen,  

 dvs. sagen er afsluttet, mens andre kommuner, som har været langsommere til  

 at behandle sagerne, pludselig ikke skal betale noget tilbage.
Med andre ord:  

 ligger virksomheden i en hurtig kommune, får virksomheden pengene tilbage -  

 ligger virksomheden i en langsom kommune, får virksomheden ingen penge retur.  

 Det er altså udelukkende tilfældig geografisk placering, som afgør, om en  

 virksomhed får sine penge tilbage.
Morale for kommunerne: effektivitet er  

 skadelig for pengekassen.
Er det en retsstat værdigt? Hvordan kan  

 skattemyndighederne anstændigvis midt i et forløb tillade sig at ændre regler  

 for tilbagebetaling af penge, som alle har krav på, når konsekvensen er, at  

 den ene halvdel får penge tilbage, mens den anden halvdel ikke får det? Konklusion:
Forslagsstillerne lægger med dette forslag op til, at Folketinget pålægger  

 skattemyndighederne at få afsluttet sager, hvor der ikke er belæg for eller  

 kun ringe belæg for at antage, at det har været muligt at overvælte  

 afgifterne på næste led i processen.
Skulle der så være en lille mistanke om,  

 at en enkelt fladfisk er blevet solgt med en overpris på 2,5 pct., skal det  

 ikke give anledning til, at skattemyndighederne forhaler sagen og begynder at  

 tælle fisk, som har en overpris på 2,5 pct.
Skattemyndighederne skal  

 tværtimod i højere grad udbetale pengene og sige undskyld for ulejligheden.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag om straks at tilbagebetale ambi.
(Beslutningsforslag nr.
B 107).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
