Bilag 1 Cirkulære om organisationsaftale for konsulenter i Arbejdstilsynet Generelle bemærkninger Finansministeriet og Dansk Metalarbejderforbund har den 21. december 1994 indgået medfølgende organisationsaftale for konsulenter i Direktoratet for Arbejdstilsynet.
 Organisationsaftalen erstatter de 2 hidtidige organisationsaftaler for maskinkonsulenter og for konsulenter i Direktoratet for Arbejdstilsynet.
 Organisationsaftalen udgør sammen med StK-fællesoverenskomsten af 22. juni 1993 det samlede overenskomstgrundlag.
 De hidtidige organisationsaftaler af henholdsvis 9. januar 1992 for maskinkonsulenter (cirk. af 14. februar 1992 APD nr. 10/92) og 26. maj 1992 for konsulenter (cirk. af 10. august 1992 APD nr. 91/92) ophæves hermed.
Bemærkninger til organisationsaftalens enkelte bestemmelser Til § 2. Løn Det er mellem organisationsaftalens parter aftalt, at lønskalaens forlængelse pr. 1. april 1994 med skalatrinene 36 og 37 sker uden gennemslag.
Ansatte, som pr. 31. marts 1994 har været aflønnet efter skalatrin 35 i 2 år eller mere, skal således oprykkes pr. 1. april 1994 til aflønning efter skalatrin 36, hvorefter de tidligst kan oprykkes til aflønning efter skalatrin 37 pr. 1. april 1996.
Finansministeriet, den 26. januar 1995 Bendt Alsted Organisationsaftale for konsulenter i Arbejdstilsynet Nedennævnte bestemmelser supplerer og/eller fraviger fællesoverenskomsten med Statsansattes Kartel.
§ 1. Personkreds og dækningsområde Organisationsaftalen omfatter konsulenter ansat i Direktoratet for Arbejdstilsynet.
 Stk. 2. Konsulenterne følger de i funktionærloven fastsatte regler.
§ 2. Løn Konsulenterne aflønnes efter skalatrin 25, 26, 27, 29, 31, 33 og 35, der alle er 2-årige.
 Stk. 2. Med virkning fra den 1. april 1994 aflønnes konsulenterne efter skalatrin 25, 26, 27, 29, 31, 33, 35, 36 og 37, der alle er 2-årige.
 Stk. 3. En nyansat konsulent kan højst indplaceres på skalatrin 33.
§ 3. Arbejdstid Den i § 2 fastsatte løn er beregnet på grundlag af en ugentlig arbejdstid på 37 timer.
 Stk. 2. Den ugentlige arbejdstid kan, hvis der mellem institutionen og tillidsmanden er enighed herom, tilrettelægges således, at arbejdstidsnedsættelsen (fra 40 timer) opspares til senere afvikling.
 Stk. 3. For ansatte med nedsat arbejdstid reduceres lønnen i § 2 i forhold til den nedsatte arbejdstid.
§ 4. Overarbejde For dokumenteret, beordret eller kontrollabelt overarbejde samt overarbejde, i forbindelse med hvilket der skal aflægges rapport, ydes der en timebetaling på 1/1924 af årslønnen med tillæg af 50 pct.
 Stk. 2. Overarbejde som nævnt i stk. 1 godtgøres så vidt muligt med fritid af samme varighed, som det præsterede overarbejde med tillæg af 50 pct. heraf.
 Stk. 3. Herudover ydes for overarbejde i tidsrummet 17.00 til 06.00 samt på lørdage, søn- og helligdage, natpenge mv. efter de for tjenestemænd gældende satser.
§ 5. Tjenestefrihed Der henvises til fællesoverenskomstens § 15.
 Stk.2. Der tilkommer de ansatte fridage efter de for tjenestemænd under ansættelsesmyndigheden gældende regler.
§ 6. Flyttegodtgørelse Ved forflyttelse, jfr. fællesoverenskomstens § 21, udbetales supplerende flyttegodtgørelse som for statens tjenestemænd i lønramme 1  16.
§ 7. Ikrafttræden og opsigelse Organisationsaftalen har virkning fra den 1. april 1993 og kan af parterne opsiges skriftligt med 3 måneders varsel til en 31. marts, dog tidligst til den 31. marts 1995.
Bilag 1 Protokollat Mellem Finansministeriet og Dansk Metalarbejderforbund er der i forbindelse med overenskomsten af 1983 indgået følgende aftale:
 I medfør af Arbejdsministeriets bekendtgørelse af 15. august 1980 om hviletid og fridøgn, kapitel 4, § 10, stk. 1, aftales for konsulenter i Arbejdstilsynet, at den daglige hvileperiode kan udskydes for den enkelte medarbejder 5 gange pr. år i forbindelse med rutinemæssige undersøgelser på arbejdspladser, hvor der arbejdes i holddrift eller uden for normal arbejdstid samt 20 gange pr. år i forbindelse med rejsevirksomhed.
 Såfremt der måtte blive behov for yderligere fravigelse af hviletids- og fridøgnsbestemmelserne i arbejdsmiljøloven og ovennævnte bekendtgørelse, forelægges sådanne spørgsmål til forhandling mellem denne aftales parter.
