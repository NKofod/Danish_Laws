Skriftlig fremsættelse (29. april 2015) Beskæftigelsesministeren (Henrik Dam Kristensen):
 Herved tillader jeg mig for Folketinget at fremsætte:
Forslag til lov om ansættelsesklausuler (Lovforslag nr.
L 196) Forslaget til lov om ansættelsesklausuler har til formål at begrænse og regulere brugen af ansættelsesklausuler (konkurrence-, kunde- og kombinerede klausuler).
Det er også formålet med lovforslaget at indføre et forbud mod at indgå aftaler om såkaldte jobklausuler med få undtagelser.
Lovforslaget udmønter en bred politisk aftale, der er indgået af regeringen, V, K, SF, EL og DF i forbindelse med vækstpakken fra juni 2014.
Med lovforslaget samles reguleringen af ansættelsesklausuler i én lovgivning, og relevante bestemmelser fra andre regelsæt ophæves og flyttes til den nye lov.
Lovforslaget er primært en lønmodtagerbeskyttelseslov, som dog gælder for alle ansættelsesforhold.
Forslaget indeholder nogle klare betingelser, som arbejdsgiverne skal overholde for at kunne forpligte lønmodtagere via erhvervsbegrænsende ansættelsesklausuler.
Der stilles for eksempel krav om, at aftaler om klausuler skal indgås skriftligt, at lønmodtageren har ret til kompensation, og at klausulerne maksimalt kan vare i et år.
Der er desuden yderligere konkrete krav til indgåelse af de enkelte typer af ansættelsesklausuler.
Derudover indeholder lovforslaget bestemmelser om opsigelse af aftaler om ansættelsesklausuler, samt bestemmelser om hvad konsekvensen skal være, hvis enten en lønmodtager eller en arbejdsgiver misligholder en aftale om en ansættelsesklausul.
Det foreslås, at loven kan fraviges ved kollektiv overenskomst mellem de mest repræsentative arbejdsmarkedsparter til både lønmodtagers fordel og ulempe.
Loven træder i kraft den 1. juli 2015 og finder anvendelse for aftaler om ansættelsesklausuler indgået herefter.
Eksisterende aftaler om jobklausuler indgået inden lovens ikrafttræden kan opretholdes indtil deres ophør og inden den 1. juli 2018. Fra og med den 1. juli 2018 bliver sådanne jobklausuler ugyldige.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
