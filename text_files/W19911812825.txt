En skatteyder havde for indkomståret 1987 modtaget 3 årsopgørelser,  

 den seneste i marts måned 1989. I forbindelse med behandlingen af hans  

 1988-selvangivelse opdagede skattemyndigheden, at der var fejl i 1987  

 ansættelsen.
I januar 1990 udsendtes årsopgørelse nr. 4 for 1987, hvorved  

 tidligere godkendte fradrag blev annulleret og ansættelsen talmæssigt kom til  

 at svare til selvangivelsen for 1987.
 Landsskatteretten fandt den foretagne ændring berettiget efter  

 bestemmelserne i den dagældende skattestyrelseslov, også selv om seneste  

 ændring havde været til skade for skatteyderen, idet han måtte kunne indse,  

 at årsopgørelse nr. 3 var forkert.
 A klagede for indkomståret 1987 over, at den stedlige skattemyndighed  

 havde nægtet at godkende hans fradrag i den personlige indkomst på 94.896 kr.  

 for underskud i kommanditselskaber, og fradrag i kapitalindkomsten på 24.358  

 kr. for renteudgifter.
Det var oplyst, at der i juli 1988 var udfærdiget årsopgørelse nr. 1 og 2  

 vedrørende indkomståret 1987, og at der i marts 1989 var udskrevet  

 årsopgørelse nr. 3, hvorved der fejlagtigt var indrømmet klageren fradrag for  

 de foran nævnte beløb.
Fejlen blev opdaget i forbindelse med gennemgangen af  

 selvangivelsen for indkomståret 1988. Efter korrespondance med klageren blev  

 der den 11. januar 1990 foretaget en ændret ansættelse, hvorved de pågældende  

 fradrag blev annulleret, og herefter blev der den 26. januar 1990 udskrevet  

 årsopgørelse nr. 4 (vedrørende indkomståret 1987).
Klageren anfægtede ikke over for Landsskatteretten den talmæssige  

 rigtighed af årsopgørelse nr. 4, men gjorde gældende, at den begunstigende  

 forvaltningsakt, som forelå med skattemyndighedens årsopgørelse nr. 3, ikke  

 kunne tilbagekaldes ved senere opgørelser, hvorved han blev stillet ringere  

 med hensyn til skattebetalingen.
Han anførte til støtte herfor, at  

 skattemyndigheden måtte være nærmest til at bære ansvaret for de fejl, der  

 måtte forekomme, og at han efter fremkomsten af årsopgørelse nr. 3 måtte have  

 en berettiget forventning om, at denne var den endelige.
Hvis han havde været  

 klar over, at der senere ville blive foretaget ændringer til skade for ham,  

 ville han have disponeret anderledes.
 Den stedlige skattemyndighed anførte under henvisning til den dagældende  

 skattestyrelseslov, lovbekendtgørelse nr. 573 af 14. november 1984, følgende  

 om lovgrundlaget for det passerede:
 I skattestyrelseslovens § 3, stk. 4, fastslås følgende:
»Ligningskommissionerne kan tage en tidligere foretagen ansættelse op  

 til fornyet behandling og eventuel ændring.
Den fornyede behandling skal være  

 afsluttet inden udløbet af fristen efter stk. 5. Forinden kommissionerne  

 foretager ændring af en ansættelse, skal der gives den skattepligtige  

 lejlighed til at ytre sig skriftligt eller ved mundtlig forhandling.
I disse  

 tilfælde skal der i underretningen til den skattepligtige om den ændrede  

 ansættelse gives oplysning om begrundelsen herfor og vejledning om  

 klageadgangen efter § 4.« I skattestyrelseslovens § 3, stk. 5, fastslås følgende:
»Skatteansættelsen skal være foretaget senest 31. marts i det andet  

 kalenderår efter det indkomstår, som ansættelsen vedrører.« I skattestyrelseslovens § 15, stk. 2, fastslås følgende:
»Ministeren for skatter og afgifter kan fastsætte regler, hvorefter  

 ligningskommissionerne kan ændre ansættelser efter udløbet af fristen i § 3,  

 stk. 5. Dette gælder dog ikke i det omfang, der af Landsskatteretten,  

 Ligningsrådet, et amtsligningsråd eller et skatteråd er taget stilling til en  

 ansættelse.
Ministeren for skatter og afgifter kan ligeledes fastsætte  

 regler, hvorefter ligningskommissionerne kan foretage nye ansættelser i  

 tilfælde, hvor disse tidligere med urette ikke er foretaget.« I § 1 i Ministeriet for skatter og afgifters bekendtgørelse nr. 318 af 13.  

 juni 1984, som er ændret ved bekendtgørelse nr. 139 af 20. marts 1986, er der  

 givet sådanne regler, som nævnt i skattestyrelseslovens § 15, stk. 2. I  

 tilknytning til bekendtgørelsen har Statsskattedirektoratet endvidere i  

 SD-cirkulære 1986-10 af 1. april 1986 fastsat nærmere retningslinier.
 Efter ligningsfristens udløb åbnes der med ovennævnte bekendtgørelse  

 mulighed for, at en ligningskommission kan tage ansættelsen op til prøvelse  

 og ændring i det omfang, der ikke af Landsskatteretten, Ligningsrådet, et  

 amtsligningsråd eller et skatteråd er taget stilling til ansættelsen, jf. §  

 15, stk. 2.
Herudover anfører bekendtgørelsen følgende begrænsninger, idet ændring af  

 en skatteansættelse ikke vil kunne foretages i de tilfælde, hvor a) forhøjelsen må anses for at være af uvæsentlig betydning b) ændringen har sammenhæng med ansvarspådragende forhold, eller c) ansættelsen er under behandling ved en højere skattemyndighed.
 Der henvises i øvrigt til forretningsorden for ligningskommissioner uden  

 for København § 13, stk. 3, hvoraf der fremgår følgende:
»Efter udløbet af den i stk. 1 nævnte frist (31. marts i det andet  

 kalenderår efter det indkomstår som ansættelsen vedrører) kan  

 ligningskommissionen tage en ansættelse op til prøvelse og ændring i det  

 omfang, der ikke af Landsskatteretten, Ligningsrådet, et amtsligningsråd  

 eller et skatteråd er taget stilling til ansættelsen.« Det bemærkes i øvrigt, at ligningskommissionen ifølge  

 skattestyrelseslovens § 3, stk. 3, kan bemyndige skatteadministrationen til  

 at foretage ansættelser på kommissionens vegne.
 Det var således skattemyndighedens opfattelse, at der havde foreligget  

 fornøden hjemmel til ændringen af årsopgørelse nr. 3, og da årsopgørelse nr.  

 4 talmæssigt var i overensstemmelse med det selvangivne, kunne der ikke  

 kræves nogen nærmere begrundelse for ændringen af årsopgørelse nr. 3.
Landsskatteretten bemærkede, at skattemyndighederne var berettigede til at  

 foretage ændring i ansættelsen af en skattepligtig indkomst, indtil fristen  

 herfor i henhold til nævnte lovbestemmelser m.v. var endeligt udløbet.
Der  

 sås ikke at foreligge formelle mangler eller fejl i forbindelse med ændringen  

 af årsopgørelse nr. 3, og uanset at denne ændring økonomisk havde været til  

 skade for klageren, kunne han ikke anses at have haft nogen retsbeskyttet  

 forventning om, at årsopgørelse nr. 3 - som han måtte kunne indse var forkert  

 - var den endelige.
De af skattemyndigheden ved skrivelse af 11. januar 1990  

 foretagne ændringer blev derfor stadfæstet.
