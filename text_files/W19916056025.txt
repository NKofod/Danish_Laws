En bank var fusioneret med en anden bank.
Den ophørende bank havde  

 godt 2 år før fusionen overtaget hele aktiekapitalen i et selskab, og var  

 sambeskattet med dette.
Den fortsættende bank overtog selskabet, hvori der  

 ved fusionen var et restunderskud på ca. 23 mio. kr.
Landsskatteretten var  

 enig i den af Ligningsrådet afgivne forhåndsbesked, hvorefter bestemmelsen i  

 fusionslovens § 8, stk.
6, 1. pkt., udelukkede, at underskuddet i den ophørende bank kunne  

 fratrækkes af den fortsættende bank.
Underskud i selskabet måtte, da  

 selskabet og den ophørende bank måtte anses for en enhed indtil fusionen,  

 sidestilles med underskud i den ophørende bank.
Derimod fandtes underskuddet  

 i selskabet ikke at være omfattet af begrænsningsreglen i ligningslovens §  

 15, stk. 3, idet aktierne i selskabet ifølge successionsreglerne i  

 fusionslovens § 8 måtte anses for anskaffet af den fortsættende bank på  

 tidspunktet for den ophørende banks erhvervelse heraf.
 A Bank A/S klagede over den af Ligningsrådet afgivne bindende  

 forhåndsbesked vedrørende de skattemæssige virkninger i forbindelse med  

 fusion.
 Spørgsmålene til Ligningsrådet var:
 1) Vil underskuddet i Investeringsselskabet B hidrørende fra indkomståret  

 1987 og 1988 kunne anvendes til modregning i A Banks sambeskatningsindkomst i  

 indkomståret 1989 og eventuelle senere indkomstår inden for 5års fristen.
2) Er underskuddet i Investeringsselskabet hidrørende fra indkomstårene  

 1987 og 1988 omfattet af begrænsningsreglen i ligningslovens § 15, stk. 3,  

 for indkomståret 1989 og eventuelle senere indkomstår inden for 5-års  

 fristen? Ligningsrådet havde svaret nej til spørgsmål 1 og ja til spørgsmål 2.
Det var oplyst, at der pr. 1. januar 1989 var sket en fusion, gennemført  

 efter reglerne i fusionsloven, mellem C Bank og det klagende selskab som det  

 fortsættende selskab.
C Bank havde pr. 1. december 1986 overtaget hele  

 aktiekapitalen i A/S D.
Den 1. januar 1988 var dette selskabs virksomhed  

 frasolgt, og det havde herefter som aktivitet kun at udleje en fast ejendom.  

 Selskabet havde samtidig ændret navn til Investeringsselskabet B, og dets  

 formål var nu at drive finansieringsvirksomhed.
Investeringsselskabet havde i 1987 og 1988 været sambeskattet med C Bank.  

 Investeringsselskabet havde i 1987 og 1988 et underskud på 41 mio. kr.,  

 hvoraf C Bank i samme år via sambeskatningen havde udnyttet 18 mio. kr.,  

 hvorefter der bestod et restunderskud på 23 mio. kr.
Ved fusionen pr. 1.  

 januar 1989 havde det klagende selskab overtaget samtlige aktier i  

 Investeringsselskabet.
 ad spørgsmål 1.
 Dette spørgsmål angik, hvorvidt det klagende selskab som fortsættende  

 selskab kunne succedere i C Banks sambeskatning med Investeringsselskabet,  

 således at dettes restunderskud på ca. 23 mio. kr. kunne anvendes til  

 modregning i det klagende selskabs sambeskatningsindkomst i 1989 og eventuelt  

 i følgende år inden for 5års fristen.
Efter fusionslovens § 8, stk. 1, 1. pkt., anses formuegoder, der er i  

 behold hos det ophørende selskab ved ophøret, for anskaffet af det  

 fortsættende selskab på de tidspunkter og til de anskaffelsessummer, hvortil  

 goderne er anskaffet af det ophørende selskab.
Lovens § 8, stk. 6, har  

 følgende ordlyd:
»Foreligger der ved fusionen i et af selskaberne underskud fra  

 tidligere år, kan dette underskud uanset bestemmelsen i ligningslovens § 15  

 ikke bringes til fradrag ved det fortsættende selskabs indkomstopgørelse.  

 Dette gælder dog ikke, når et moderselskab fusionerer med et datterselskab,  

 hvormed det har været sambeskattet indtil fusionsdatoen og i de seneste 5  

 indkomstår forud herfor.« Under hensyn til, at det klagende selskab ikke havde været sambeskattet  

 med C Bank i 5 år inden fusionen, havde Ligningsrådet ikke anset det klagende  

 selskab for berettiget til at modregne restunderskuddet i  

 Investeringsselskabet i sambeskatningsindkomsten for indkomståret 1989 og  

 senere.
Selskabets revisor anførte, at det var den altovervejende hovedregel, at  

 der var fuld succession i forbindelse med gennemførelse af en fusion efter  

 fusionsskatteloven.
Ved selskabets indkomstopgørelse kunne aktierne i  

 Investeringsselskabet således anses som anskaffet af selskabet den 1.  

 december 1986. Successionsadgangen måtte efter revisorens opfattelse også  

 omfatte sambeskatningen, således at Investeringsselskabet og det klagende  

 selskab måtte anses for sambeskattet allerede fra og med indkomståret 1987.
Det blev videre gjort gældende, at undtagelsesbestemmelsen i fusionslovens  

 § 8, stk. 6, alene omfattede underskud i et af de fusionerende selskaber.  

 Bestemmelsen omfattede derimod ikke underskud i ikke ophørende  

 datterselskaber til de fusionerende selskaber.
Investeringsselskabet var ikke  

 fusioneret med noget andet selskab, og Investeringsselskabets underskud var  

 derfor ikke omfattet af fusionslovens § 8, stk. 6.
Det var ifølge revisoren ikke - som antaget ved den bindende  

 forhåndsbesked - korrekt, at restunderskuddet knyttede sig til det ved  

 fusionen pr. 1. januar 1989 ophørende selskab, C Bank.
Dette var udtryk for  

 en udvidende fortolkning af fusionslovens § 8, stk. 6. Da bestemmelsen var en  

 undtagelsesbestemmelse, måtte den skulle fortolkes indskrænkende.
En anerkendelse af, at det klagende selskab kunne udnytte underskuddet i  

 sin sambeskatningsindkomst, ville heller ikke være i strid med  

 sambeskatningsreglerne.
Underskuddet måtte anses netop for opstået under det  

 klagende selskabs sambeskatning med Investeringsselskabet som følge af  

 successionsreglen i fusionslovens § 8, stk. 1.
 Til støtte for selskabets synspunkt henvistes til Skattedepartementets  

 afgørelse i SKDM 1981, side 152, nr. 51, »Selskabsbeskatning«, 8.  

 udgave 1988, side 339, af Erna Christensen m.fl., Ligningsrådets afgørelse i  

 Revisorbladet 1968/69, side 158, samt Statsskattedirektoratets afgørelse i  

 Revision og Regnskabsvæsen 1977 SM, side 124.
Det blev fra selskabets side sammenfattende anført, at C Bank inden  

 fusionen og det klagende selskab efter fusionen måtte anses for samme  

 skattemæssige enhed, bortset fra tilfælde, hvor der var gammelt underskud i  

 et af de fusionerede selskaber.
Hverken det klagende selskab eller C Bank  

 havde efter indkomståret 1988 underskud til fremførsel.
Det klagende selskab  

 måtte anses for at have været sambeskattet med Investeringsselskabet i 1987  

 og 1988 og kunne derfor i sin sambeskatningsindkomst for 1989 anvende  

 underskuddet i Investeringsselskabet fra 1987 og 1988.
Told- og Skattestyrelsen udtalte under sagens behandling for  

 Landsskatteretten, at man ikke fandt, at der var hjemmel til fremførslen.
Det  

 klagende selskab og Investeringsselskabet havde ikke været sambeskattet for  

 de år, der var tale om.
Sambeskatningen var ophørt i C Bank og  

 Investeringsselskabet, og der kunne kun ske sambeskatning med fremadrettet  

 virkning.
Fusionsloven var udtømmende, og lovteksten gav ikke grundlag for  

 den af det klagende selskab påståede fortolkning.
Landsskatteretten bemærkede, at bestemmelsen i fusionslovens § 8, stk. 6,  

 1. pkt., udelukkede, at et eventuelt underskud i det ophørende selskab, C  

 Bank, ville kunne udnyttes af det klagende selskab.
Retten fandt, at C Bank  

 og Investeringsselskabet i relation til den nævnte lovbestemmelse måtte  

 betragtes som en samlet enhed indtil fusionen, således at underskuddet i  

 perioden indtil fusionsdatoen i Investeringsselskabet måtte sidestilles med  

 et underskud i selve C Bank.
Det måtte derfor på dette punkt have sit  

 forblivende ved den bindende forhåndsbesked.
 ad spørgsmål 2.
 Ligningsrådet havde ved den bindende forhåndsbesked anset underskuddet i  

 Investeringsselskabet fra indkomstårene 1987 og 1988 for omfattet af  

 begrænsningsreglen i ligningslovens § 15, stk. 3, for indkomståret 1989 og  

 eventuelle senere indkomstår inden for 5-års fristen.Bestemmelsen i  

 ligningslovens § 15, stk. 3, har følgende ordlyd:
»Såfremt mere end 50% af aktiekapitalen i et selskab, omfattet af  

 selskabsskattelovens § 1, stk. 1, nr. 1 og 2, ved indkomstårets udgang ejes  

 af andre aktionærer end ved begyndelsen af et tidligere indkomstår, hvor den  

 skattepligtige indkomst udviste underskud, kan underskud ikke nedbringe den  

 skattepligtige indkomst til et beløb mindre end selskabets positive  

 nettokapitalindtægter, jf. stk. 4. Tilsvarende gælder, såfremt andre  

 aktionærer ved indkomstårets udløb end ved begyndelsen af underskudsåret  

 råder over mere end 50% af den samlede stemmeværdi.« Det var Ligningsrådets opfattelse, at fusionslovens § 8, stk. 1, medførte,  

 at det klagende selskab allerede pr. 1. december 1986 måtte anses for ejer af  

 aktierne i Investeringsselskabet i relation til opgørelse af avance/tab ved  

 salg af aktierne i selskabet.
Derimod fandt rådet ikke, at  

 anskaffelsestidspunktet også kunne overføres i forbindelse med bedømmelse af,  

 om et underskud kunne fremføres efter ligningslovens § 15, stk. 1, jf. stk.  

 3-6.
 Selskabets revisor anførte, at begrænsningsreglen i ligningslovens § 15,  

 stk. 3, blev gennemført ved lov nr. 837 af 18. december 1987. Ifølge  

 ikrafttrædelsesbestemmelserne blev aktionærer, der ejede aktierne i selskabet  

 den 24. november 1987, anset for at eje aktierne ved begyndelsen af  

 indkomståret 1987 og tidligere indkomstår.
Som følge af fusionen med C Bank måtte det klagende selskab anses for at  

 have været ejer af aktierne i Investeringsselskabet siden den 1. december  

 1986, idet selskabet havde succederet i C Banks anskaffelsestidspunkt, jf.  

 fusionslovens § 8. Som følge heraf var der ikke sket nogen ændring i  

 aktionærkredsen, efter at underskuddet var opstået.
Hertil kom, at forholdet  

 var det, at aktierne i Investeringsselskabet ikke var genstand for  

 overdragelse, men at samtlige aktionærer i C Bank havde fået ombyttet deres  

 aktier med aktier i det klagende selskab.
Denne ændring i aktionærkredsen  

 medførte ej heller, at underskuddet i Investeringsselskabet blev omfattet af  

 begrænsningsreglen i ligningslovens § 15, stk. 3, idet aktierne i C Bank var  

 børsnoterede, jf. § 15, stk. 6, sidste pkt.
Det blev sammenfattende gjort gældende, at aktierne ikke kunne anses for  

 anskaffet af det klagende selskab den 1. december 1986 i en relation og i en  

 anden relation den 1. januar 1989. Successionsreglerne i fusionsloven måtte  

 nødvendigvis føre til, at et bestemt formuegode måtte anses for anskaffet af  

 det fortsættende selskab på det samme tidspunkt i enhver skattemæssig  

 henseende.
Endelig anførtes det, at begrænsningerne i ligningslovens § 15,  

 stk. 3-6, var udtryk for, at lovgiver havde ønsket at standse eller begrænse  

 handel med underskud.
I det foreliggende var der ikke sket handel med  

 underskud, og der havde ikke været intentioner herom.
Der var derimod tale om  

 en fornuftig forretningsmæssig disposition.
 Landsskatteretten var enig i, at aktierne i Investeringsselskabet i medfør  

 af successionsreglerne i fusionslovens § 8 måtte anses for anskaffet af det  

 klagende selskab den 1. december 1986. Retten fandt herefter i  

 overensstemmelse med det fra selskabets side anførte, at underskuddene fra  

 1987 og 1988 i Investeringsselskabet ikke var omfattet af begrænsningsreglen  

 i ligningslovens § 15, stk. 3, idet ejeren af aktierne i  

 Investeringsselskabet var den samme ved begyndelsen af de indkomstår, hvorfra  

 underskuddene hidrørte, som ved udgangen af det indkomstår, hvor  

 underskuddene ønskedes udnyttet.
 Besvarelsen af spørgsmål 2 blev herefter ændret til nej.
 LV 1990, SD 1.3.
