Påbud om manglende kontrolanordning på ventilationsanlæg.
Hjemvisning til Arbejdstilsynet på grund af mangelfulde oplysninger Arbejdsmiljøklagenævnet har på møde den 25. september 2007 behandlet virksomhedens klage over Arbejdstilsynets afgørelse af 30. januar 2007 om påbud om manglende kontrolanordning med alarm på ventilationsanlæg.
A F G Ø R E L S E Arbejdsmiljøklagenævnet hjemviser Arbejdstilsynets afgørelse af 30. januar 2007 til fornyet behandling og afgørelse i Arbejdstilsynet.
 De vil høre nærmere fra Arbejdstilsynet i anledning af hjemvisningen.
B E G R U N D E L S E Arbejdsmiljøklagenævnet har lagt til grund for afgørelsen, at der jævnligt blev grillet, stegt og friturestegt i køkkenet på xxx.
 Arbejdsmiljøklagenævnet har endvidere lagt til grund, at der ved arbejdsprocesserne udvikles stegeos, aerosoler og anden generende luftforurening, der skal fjernes, inden den når de ansattes indåndingszone.
Det er yderligere lagt til grund, at når der skal være procesventilation, skal der også etableres kontrolanordning til angivelse af utilstrækkelig funktion.
Fedtafsætning i filtre, kanalsystemer og aggregat kan nedsætte udsugningens funktion, hvorfor en kontrolanordning er påkrævet for at advisere en nedsat funktion.
 Endelig er det lagt til grund, at der i køkkenet er et ventilationsanlæg, hvorpå der er en lampe, som lyser, når ventilationsanlægget er i fuld funktion, og som slukker, når det er ude af funktion.
 Det er Arbejdsmiljøklagenævnets opfattelse, at Arbejdstilsynets afgørelse er truffet på et mangelfuldt grundlag.
 Klagenævnet finder således, at der mangler oplysninger om hvorvidt og i hvilket omfang den eksisterende lampe har funktion som kontrolanordning, herunder om denne udløser en alarm i form af et lyssignal, idet en utilstrækkelig funktion kan medføre en påvirkning af luftarter, støv eller lignende, der er sundhedsskadelige eller eksplosive.
 Afgørelsen er truffet med hjemmel i arbejdsmiljølovens § 42 og § 77, stk. 1 og Arbejdsministeriets bekendtgørelse nr. 96 af 13. februar 2001 om faste arbejdssteders indretning § 35, stk. 1 og stk. 10, samt §§ 3 og 4 i Arbejdstilsynets bekendtgørelse nr. 518 af 17. juni 1994 om sikkerhedsskiltning og anden form for signalgivning.
O P L Y S N I N G E R N E I S A G E N Sagen er afgjort på grundlag af de akter, som er modtaget fra Arbejdstilsynet.
På klagenævnets vegne Kopi til:
Xxx De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, .
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 ....
 Arbejdsministeriets bekendtgørelse om faste arbejdssteders indretning, nr. 96 af 13. februar 2001.
§ 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
 Stk. 10. De i stk. 1 og 2 nævnte ventilationsanlæg skal være forsynet med en kontrolanordning, der angiver utilstrækkelig funktion.
 ..
Arbejdstilsynets bekendtgørelse nr. 518 af 17. juni 1994 om sikkerhedsskiltning og anden form for signalgivning Anvendelse, udformning og vedligeholdelse m.m. af sikkerhedsskiltning og anden form for signalgivning § 3. Hvor der under arbejdet kan opstå fare, som ikke kan imødegås tilstrækkeligt effektivt ved tekniske foranstaltninger eller andre foranstaltninger, skal signalgivning anvendes i overensstemmelse med reglerne i denne bekendtgørelse.
 Stk. 2. Signalgivning skal endvidere anvendes, hvis dette følger af arbejdsmiljølovgivningens regler i øvrigt, samt hvis arbejdets karakter gør det nødvendigt.
 § 4. Ved anvendelse af signalgivning skal de generelle forskrifter følges for signalgivning, som er anført i bilag 2.
 Stk. 2. Desuden skal de særlige forskrifter følges for udformning, anvendelse og vedligeholdelse m.m. for:
 1) Sikkerhedsskilte, som anført i bilag 3.
 2) Lydsignaler, som anført i bilag 4.
 3) Lyssignaler, som anført i bilag 5.
 4) Mundtlige anvisninger, som anført i bilag 6.
 5) Tegngivning, som anført i bilag 7.
 6) Afmærkning af visse beholdere og rørsystemer, som anført i bilag 8.
 7) Afmærkning af ildslukningsmateriel, som anført i bilag 9.
 8) Afmærkning af forhindringer og steder, der frembyder fare, samt færdselsveje, som anført i bilag 10.
Bilag 2 2.2. Lejlighedsvis signalgivning Generelle forskrifter for signalgivning i forbindelse med sikkerhed og sundhed under arbejdet 2.2.1. Signalering af akutte farer, tilkaldelse af personer til udførelse af særlige opgaver samt evakuering af personer er en form for lejlighedsvis signalgivning, til hvilken der skal anvendes lyssignaler, lydsignaler og/eller mundtlige anvisninger, og der skal tages højde for alternativ og supplerende anvendelse som omhandlet i punkt 3.
 2.2.2. Dirigeringen af personer, der udfører manøvrer, som kan indebære en risiko eller fare, er en form for lejlighedsvis signalgivning, der skal udføres ved hjælp af tegngivning og/eller mundtlige anvisninger.
 ..
 AT-anvisninger, AT-meddelelser m.v.
 At-vejledning A.1.1 om ventilation på faste arbejdssteder, afsnit 5.
5. Kontrolanordning Procesventilationsanlæggets enkelte udsugninger skal være forsynet med en kontrolanordning, der angiver, hvis ventilationsanlæggets funktion er utilstrækkelig.
Utilstrækkelig funktion betyder, at mængden af udsuget luft falder til et niveau, der ligger under den projekterede luftmængde.
 En kontrolanordning på procesventilationsanlæggets hovedstreng er tilstrækkelig, hvis den enkelte udsugning ikke er selvstændigt mekanisk drevet, og hvis ventilationsanlægget holdes i funktionsdygtig stand ved leverandøren eller anden sagkyndig.
 Kontrolanordningen kan i de tilfælde placeres på den del af ventilationskanalen, hvor alle enkelte udsugninger er sammenført.
Spjældet til den enkelte udsugning kan forsynes med en kontakt, så det sikres, at  spjældet er åbent, når der arbejdes  maskinen kun kan startes, når spjældet er åbent.
Kontrolanordningen skal udløse en alarm i form af et lys- og/eller lydsignal, hvis den utilstrækkelige funktion kan medføre en påvirkning af luftarter, støv eller lignende, der er sundhedsskadelige eller eksplosive.
Det fremgår af regler om sikkerhedsskiltning og anden form for signalgivning.
De ansatte skal nemt kunne forbinde en alarm med den enkelte udsugning i de tilfælde, hvor hver enkelt udsugning skal være forsynet med en kontrolanordning.
Alarmen skal også nemt kunne sættes i relation til en hovedstreng i de tilfælde, hvor den enkelte udsugning ikke er selvstændigt mekanisk drevet.
Alarmen skal placeres i arbejdslokalet på et sted, hvor den tydeligt kan ses eller høres af de ansatte, som vil blive berørt, hvis ventilationsanlægget ikke fungerer, som det skal.
Fx skal en utilstrækkelig funktion i en hovedstreng udløse alarm i de arbejdslokaler, hvor ansatte vil kunne blive berørt.
Ved luftforureninger, som ikke er sundhedsskadelige eller eksplosive - fx ildelugt eller anden generende luftforurening  er der ikke krav om, at kontrolanordningen skal udløse en alarm.
Kontrolanordningen skal vise de ansatte utilstrækkelig funktion af ventilationsanlægget.
De ansatte skal instrueres i funktionen af kontrolanordningen og alarmen.
De ansatte skal kende de forholdsregler, der skal træffes, når alarmen udløses.
 Alarmen skal være tilsluttet to uafhængige energikilder, medmindre den sundhedsskadelige påvirkning ophører, samtidig med at energitilførslen afbrydes.
 Kontrolanordninger og alarmer skal afprøves med regelmæssige mellemrum.
