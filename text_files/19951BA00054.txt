Nr BSF 54 Forslag til folketingsbeslutning om momsfritagelse for idrætsklubber Fremsat af Kristian Thulesen Dahl (DF) Ole Donner (DF) Pia Kjærsgaard (DF)  

 Poul Nødgaard (DF) den 23. november 1995 Folketinget opfordrer regeringen til snarest at tage de nødvendige  

 initiativer, der sikrer, at idrætsklubber i videst muligt omfang er fritaget  

 for momsbetaling af entreindtægter og øvrigeforeningsaktiviteter.
Bemærkninger til forslaget Mange idrætsklubber har i den senere tid oplevet en ændret praksis i  

 forbindelse med opkrævning af såvel moms af entreindtægter som såkaldte  

 foreningsaktiviteter.
 Dette er sket i kraft af, at man i flere told- og skatteregioner har  

 rettet søgelyset mod klubber med en eller flere mere eller mindre  

 professionelle udøvere, hvilket er sket i kraft af en afgørelse i Momsnævnet  

 i februar 1995.
 Det er forslagsstillernes opfattelse, at den nye praksis i forbindelse med  

 beskatning af idrætsklubber og udøverne ændrer væsentligt på de vilkår, som  

 idrætsledere og udøvere hidtil har arbejdet under, og at dette kan få  

 katastrofale følger for en stor del af det danske idrætsliv.
 De fleste kan vel være enige om, at det er et sundhedstegn for det danske  

 samfund, at så stor en del af danskerne regelmæssigt dyrker idræt og er  

 engagerede i deres sport.
Forslagsstillerne finder det meget uheldigt, at man fremover i højere grad  

 vil beskatte idrætslivet.
Hermed forrykkes de økonomiske vilkår mellem  

 fritidsaktiviteter, der relaterer til sport set i forhold til andre  

 aktiviteter.
 Idrætsklubberne må nødvendigvis i mange tilfælde kræve højere gebyrer fra  

 udøverne for at kunne betale den pålagte moms på entreindtægter og andre  

 foreningsaktiviteter, hvilket kan være medvirkende til at afskære nuværende  

 og potentielle idrætsudøvere fra at udøve idræt.
Det er ikke en udvikling, samfundet kan være tjent med, og en kedelig  

 udvikling der specielt vil gå ud over unge mennesker.
Tværtimod må samfundet  

 være interesseret i, at mange danskere involverer sig i idrætslivet.
Forslagsstillerne er opmærksomme på, at området er reguleret på baggrund  

 af EU's 6. momsdirektiv, som begrænser mulighederne for at ændre  

 momspåligningen.
Dog er det sandsynligt, at der inden for rammerne af  

 direktivet samt de danske undtagelsesbetingelser herfra er mulighed for at  

 have lempeligere praksis end den, der med de seneste tiltag praktiseres.
 Beslutningsforslaget opfordrer derfor regeringen til at tage de nødvendige  

 initiativer, der sikrer, at idrætsklubber i videst muligt omfang er fritaget  

 for momsbetaling af entreindtægter og øvrige foreningsaktiviteter.
 Det er forslagsstillernes opfattelse, at beslutningsforslaget er økonomisk  

 neutralt set i forhold til de nuværende skatteindtægter, idet der er tale om  

 moms, der ikke tidligere har været pålagt.
