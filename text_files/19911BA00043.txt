Nr BSF 43 Forslag til folketingsbeslutning om anerkendelse af Den Kinesiske Republik  

 Taiwan Fremsat af Duetoft (CD) Erhard Jakobsen (CD) Mimi Jakobsen (CD) Arne  

 Melchior (CD) den 14. januar 1992 Folketinget pålægger regeringen at foretage en officiel anerkendelse af Den Kinesiske Republik Taiwan.
Samtidig pålægges regeringen at arbejde for republikkens optagelse i FN samt for en officiel anerkendelse af republikken fra de øvrige EF-landes side.
Bemærkninger til forslaget Gennem en årrække er der sket en væsentlig demokratisering af Den  

 Kinesiske Republik Taiwan.
Der er gennemført demokratiske valg til såvel  

 præsidentposten som til parlamentet.
Der er generel accept af, at  

 menneskeretssituationen og de fundamentale frihedsrettigheder er forbedret i  

 et stadig stærkere tempo.
Samtidig er den danske samhandel med Taiwan steget  

 væsentligt.
Taiwan udgør en af de økonomiske stormagter i Fjernøsten.
 I landets nyligt vedtagne flerårsplan indgår bl.a. væsentlige  

 miljøinvesteringer - et område, hvor dansk erfaring og ekspertise kan være  

 til megen nytte.
 I den samme periode er der i Den Kinesiske Folkerepublik sket voldsomme  

 krænkelser af menneskerettighederne, krænkelser af en sådan karakter, at der  

 gentagne gange er sagt fra med hensyn til ulandshjælp til landet fra dansk  

 side.
Efter forslagsstillernes opfattelse er det dobbeltmoralsk stadig kun at  

 fastholde en diplomatisk anerkendelse af Folkerepublikken.
For det første må  

 man anerkende, at der i dag faktisk er to kinesiske republikker.
For det  

 andet kan det ikke være rigtigt, at folkerepublikken, der kritiseres for sin  

 styreform, skal kunne afholde os fra at anerkende en stat, med hvem vi har et  

 tæt samarbejde.
Republikken Kina på Taiwan vil i dag ikke afvise diplomatiske  

 forbindelser med lande, der samtidig anerkender Folkerepublikken.
Det kan  

 bl.a. ses af det stigende antal Taiwan-borgere, der officielt besøger  

 Folkerepublikken, samt en række kulturelle aktiviteter, bl.a.  

 sportsarrangementer, hvor de to lande begge optræder.
Efter forslagsstillernes opfattelse vil det være en støtte til de  

 fortsatte reformbestræbelser på Taiwan, at man officielt anerkender staten.  

 Det vil vise, at omverdenen påskønner de store fremskridt, der er sket.
Med  

 så store politiske og økonomiske omvæltninger, der i de seneste år er sket i  

 landet, kunne det danne forbillede for en række andre nationer i verden.
CD ønsker at regeringen skal arbejde for en total optagelse af Taiwan i  

 verdenssamfundet.
Dette kan ske ved at optage landet som fuldgyldigt medlem  

 af FN og ved, at EF-landene samlet anerkender landet.
Det er derfor  

 forslagsstillernes håb, at man både i FN og EF vil følge den danske linje  

 efter den danske anerkendelse af Taiwan.
