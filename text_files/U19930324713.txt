 Konfliktvarsel fundet lovligt.
I forbindelse med forhandlingerne om overenskomstfornyelse i foråret  

 1991 underskrev SiD og KAD sammen med en række arbejdsgiverorganisationer  

 protokollater om nedsættelse af udvalg med henblik på etablering af pension  

 pr. 1/1-93. Efter at det - trods medvirken fra en mæglingsmand fra  

 forligsinstitutionen - måtte konstateres, at der ikke kunne opnås enighed om  

 en pensionsordning, varslede arbejdersiden konflikt.
Lovligheden heraf blev  

 indbragt for Arbejdsretten.
Udtalt, at arbejdersiden efter ordlyden af  

 protokollaterne havde haft føje til at antage, at man havde ret til at få  

 etableret en pensionsordning fra 1/1-93. Det var ikke gjort gældende, at  

 parterne var enige om eller havde en fælles forudsætning om, at der ikke var  

 adgang til at iværksætte konflikt, hvis man ikke nåede til et  

 forhandlingsresultat.
Når enighed ikke var opnået, forelå der en  

 interessekonflikt.
Under disse omstændigheder stred varslerne om konflikt til  

 understøttelse af kravene til pensionsordningerne ikke mod fredspligten.
 Under denne sag har Sammenslutningen af Landbrugets Arbejdsgiverforeninger  

 for Land- og Skovbrugets Arbejdsgivere og Gartneribrugets  

 Arbejdsgiverforening indklaget Landsorganisationen i Danmark for  

 Specialarbejderforbundet i Danmark og Kvindeligt Arbejderforbund i Danmark  

 for Arbejdsretten og efter den endeligt nedlagte påstand påstået  

 Specialarbejderforbundet i Danmark og Kvindeligt Arbejderforbund i Danmark  

 tilpligtet at anerkende, at de i breve af 21. december 1992 over for Land- og  

 Skovbrugets Arbejdsgivere og Gartneribrugets Arbejdsgiverforening varslede  

 konflikter er ulovlige.
 De indklagede har påstået frifindelse.
 Sagens omstændigheder er følgende:
 Specialarbejderforbundet i Danmark og Landsforeningen Danske  

 Anlægsgartnermestre underskrev den 28. februar 1991 følgende protokollat om  

 pension:
 »Parterne er enige om, med henblik på etablering af pension 1. januar  

 1993 at nedsætte et udvalg med lige mange repræsentanter fra SiD og LDA, som  

 inden den 1. juli 1992 afgiver rapport om følgende forhold:
 1. Indstilling om de regler, som er relevante for pensionsordningen.
 2. En vurdering af de forskellige muligheder for pensionsordninger med  

 hensyn til krav til ordningens indhold, valg af pensionsforvaltning og  

 administration.
 3. En vurdering af hvorledes erhvervsinvesteringer fortrinsvis kan ske i  

 privat dansk anlægsgartneri.
Der var mellem parterne enighed om at der, dersom enighed ikke kan opnås,  

 da at anmode forligsmanden for SALA/LO - området om at udpege en  

 mæglingsmand.« Der blev den 7. og den 12. marts 1991 underskrevet fire tilsvarende  

 protokollater om pension.
Protokollaterne var underskrevet af  

 Specialarbejderforbundet i Danmark og Landbrugets Arbejdsgiverforening,  

 Specialarbejderforbundet i Danmark, Kvindeligt Arbejderforbund i Danmark og  

 Landbrugets Arbejdsgiverforening, Specialarbejderforbundet i Danmark og  

 Gartneribrugets Arbejdsgiverforening samt Specialarbejderforbundet i Danmark  

 og Arbejdsgiverforeningen for Skov- og Landbrug.
Ved skrivelse af 15. oktober 1992 anmodede forligsmanden, professor Lars  

 Nordskov Nielsen, direktør for Arbejdsskadestyrelsen Finn B.
Svarrer om som  

 mæglingsmand at bistå parterne i deres forhandlinger om en pensionsordning på  

 landbrugs-, skovbrugs- og gartneriområdet.
Direktør Finn B.
Svarrer redegjorde i skrivelse af 12. november 1992 til  

 Statens Forligsmand i arbejdsstridigheder for de udfoldede  

 mæglingsbestræbelser.
Det hedder i skrivelsen blandt andet:
 »Jeg har derefter den 27. oktober og den 9. november 1992 holdt  

 daglange møder med parterne i et forsøg på at nå til et forslag, der kunne  

 samle enighed både på arbejdsgiver- og arbejdstagerside.
 Om aftenen den 9. november måtte jeg konstatere, at der ikke var udsigt  

 til, at der gennem fortsatte forhandlinger kunne skabes enighed om et forslag  

 om pensionsforholdene på områderne.
 Ved forhandlingernes begyndelse bekræftede parterne, at protokollaterne  

 efter deres indhold forpligtede dem til gennem forhandlinger at søge opnået  

 enighed om en pensionsordning.
Parterne havde selv holdt flere møder om sagen, og i den forbindelse var  

 der udarbejdet en såkaldt teknikerrapport, der beskriver de mange muligheder,  

 der foreligger hvad angår etablering af pensionsordninger.
Rapporten  

 beskriver bl.a. de forskellige typiske administrationsformer og derved også  

 vægten, der normalt tillægges parterne som led i deres interessevaretagelse.  

 Rapporten beskriver endvidere ydelsesstrukturen, der i givet fald kan blive  

 tale om.
 Det blev hurtigt klart, at den store uenighed parterne imellem gjorde sig  

 gældende i spørgsmålene om, hvorledes administrationen i givet fald skulle  

 indrettes, og hvordan investeringspolitikken i givet fald skulle  

 tilrettelægges.
I forhandlingernes senere faser blev spørgsmålene drøftet ud fra flere  

 administrationsformer, der med variationer kunne indrettes efter parternes  

 ønske.
Der var især tale om administration i form af en pensionskasse, en  

 administration i aktieselskabsform og en administration i form af et af  

 parterne etableret arbejdsmarkedspensionsudvalg.
 I forbindelse med de forskellige administrationsformer blev det drøftet at  

 sikre parternes indflydelse på investeringspolitikken gennem et  

 investeringsudvalg, der måtte indpasses i den administrationsform, som i  

 givet fald blev valgt.
 Om aftenen den 9. november måtte jeg som nævnt konstatere, at der ikke var  

 mulighed for at sikre begge parters udtrykte og fastholdte ønske om  

 indflydelse på den administrative tilrettelæggelse af formueforvaltningen og  

 på, hvad der i givet fald skulle kunne investeres i.
På et afsluttende fællesmøde orienterede jeg parterne om, at jeg på den  

 baggrund ikke fandt tilstrækkeligt grundlag for at fortsætte  

 mæglingsbestræbelserne.
Jeg henviste til forhandlingsforløbet, således som  

 jeg så det, d.v.s. i overensstemmelse med indholdet af dette brev, og jeg fik  

 bekræftet, at parterne fastholdt deres udtrykte opfattelser om de 2  

 principielle spørgsmål.« Specialarbejderforbundet i Danmark og Kvindeligt Arbejderforbund i Danmark  

 meddelte ved skrivelser af 20. og 23. november 1992 Forretningsudvalget for  

 Sammenslutningen af Landbrugets Arbejdsgiverforeninger, at man, da det endnu  

 ikke var lykkedes at opnå enighed om en pensionsaftale, over for deres  

 kompetente forsamlinger agtede at fremlægge forslag om arbejdsstandsning.
 Sammenslutningen af Landbrugets Arbejdsgiverforeninger protesterede ved  

 skrivelser af 24. november 1992 imod varslernes lovlighed og begærede sagen  

 behandlet på et hastefællesmøde, der afholdtes den 26. november 1992. Det  

 hedder i mødereferatet herfra blandt andet:
 »Fra arbejdsgiverside gjorde man gældende, at strejkevarslerne  

 betragtedes som ulovlige, da der ikke var knyttet særskilt konfliktret til  

 den hensigtserklæring af 7. marts 1991, som var indgået under  

 overenskomstforhandlingerne med henblik på at søge opnået enighed om en  

 pensionsordning, hvorfor man forlangte at få konfliktvarslerne trukket  

 tilbage.
 Fra arbejdsgiverside gjorde man tillige gældende, at protokollatet fra  

 overenskomstforhandlingerne ikke forpligtede arbejdsgiverne til at indføre  

 pension fra 1. januar 1993, hvis man under forhandlingerne ikke kunne nå til  

 enighed om reglerne for en etablering heraf, idet man i øvrigt gjorde  

 gældende, at arbejdsgiverne havde tilbudt flere forskellige pensionsmodeller,  

 som lønmodtagersiden ikke havde ønsket at tage imod.
På denne baggrund fastholdt arbejdsgiversiden, at strejkevarslerne var  

 ulovlige, idet der efter Hovedaftalen var fredspligt indtil udløbet af den  

 bestående overenskomstperiode, hvorfor sagen ville blive indbragt for  

 Arbejdsretten som hastesag, jfr.
Arbejdsretslovens § 9, stk. 1., såfremt  

 konfliktvarslerne ikke blev tilbagekaldt som ovenfor anført.
 Lønmodtagersiden bestred, at protokollatet af 7. marts 1991 var en  

 hensigtserklæring.
 Fra lønmodtagerside gjorde man endvidere gældende, at konfliktvarslerne  

 var lovlige, idet der var tale om en interessetvist, således at der var  

 adgang til konflikt, såfremt man ikke kunne nå til enighed om en  

 pensionsordning.
 Fra lønmodtagerside pointeredes det, at konfliktvarslet af 20. november  

 1992 vedrørte hele Specialarbejderforbundet i Danmarks overenskomstområde med  

 de pågældende arbejdsgiverforeninger.
Fra arbejdsgiverside bestred man dette og gjorde gældende, at de modtagne  

 konfliktvarsler kun betragtedes som hidrørende fra Specialarbejderforbundet i  

 Danmark's GLS-gruppe.« Ved skrivelser af 27. november 1992 har Specialarbejderforbundet i Danmark  

 og Kvindeligt Arbejderforbund i Danmark fremsendt 2. strejkevarsel, hvorefter  

 arbejdsstandsning etableres tirsdag den 8. december 1992 ved arbejdstids  

 begyndelse.
 Ved skrivelser af 30. november 1992 har Sammenslutningen af Landbrugets  

 Arbejdsgiverforeninger protesteret herimod.
 Indklagede erklærede sig i retsmøde i Arbejdsretten den 3. december 1992  

 indforstået med at udsætte strejken, indtil der foreligger afgørelse i sagen.
 Specialarbejderforbundet i Danmark og Kvindeligt Arbejderforbund i Danmark  

 har ved skrivelser af 21. december 1992 til Forretningsudvalget for  

 Sammenslutningen af Landbrugets Arbejdsgiverforeninger fremsendt nye 1.  

 konfliktvarsler.
 Konfliktvarslerne vedrørende Danske Anlægsgartnermestre er samme dag  

 annulleret, da der er indgået en pensionsaftale med dette forbund, hvorefter  

 der med virkning fra den 1. januar 1993 er etableret en pensionsordning, der  

 varetages af PKS Pension.
 Ved skrivelser af 23. december 1992 protesterede Sammenslutningen af  

 Landbrugets Arbejdsgiverforeninger mod de ved skrivelserne af 21. december  

 1992 fremsendte nye 1. konfliktvarsler.
 Der er under domsforhandlingen afgivet vidneforklaring af gruppeformand i  

 Specialarbejderforbundet i Danmark Svend Aage Laursen.
Klagerne har gjort gældende, at der består fredspligt i  

 overenskomstperioden, og at fredspligten kun undtagelsesvis kan tilsidesættes  

 til fordel for aktionsretten.
Protokollaterne fra overenskomstforhandlingerne  

 kan ikke legitimere de varslede kampskridt, da de alene er  

 hensigtserklæringer, der ikke medfører en ubetinget pligt for  

 arbejdsgiversiden til at have etableret en pensionsordning fra den 1. januar  

 1993. Den mellem parterne bestående interessemodsætning om indførelse af en  

 pensionsordning skal bedømmes med udgangspunkt i protokollaterne fra  

 overenskomstforhandlingerne og må derfor behandles som en uegentlig retstvist  

 eller en interessetvist uden særskilt konfliktadgang i den bestående  

 overenskomsts fredpligtsperiode.
De indklagede har gjort gældende, at protokollaterne fra  

 overenskomstforhandlingerne ikke alene er hensigtserklæringer.  

 Protokollaternes ordlyd viser, at de giver lønmodtagersiden ret til en  

 pensionsordning fra den 1. januar 1993. Dette bekræftes også af parternes  

 oplysninger til mæglingsmanden ved forhandlingernes begyndelse.  

 Uoverensstemmelsen mellem parterne om ordningens indførelse er ikke en  

 retskonflikt, men en interessekonflikt.
Der kan derfor lovligt iværksættes  

 konflikt forud for overenskomstens almindelige udløb den 1. marts 1993.
 Arbejdsretten skal udtale:
Efter ordlyden af protokollaterne har de indklagede haft føje til at  

 antage, at de har ret til at få etableret en pensionsordning fra den 1.  

 januar 1993. Det er ikke gjort gældende, at parterne var enige om eller havde  

 en fælles forudsætning om, at der ikke var adgang til at iværksætte konflikt,  

 hvis man ikke nåede til et forhandlingsresultat.
Når enighed ikke er opnået,  

 foreligger der en interessekonflikt.
 Under disse omstændigheder strider det ikke imod fredspligten, at de  

 indklagede forbund har varslet konflikt til understøttelse af deres krav til  

 pensionsordningerne.
 De indklagede må derfor frifindes.
 T h i k e n d e s f o r r e t :
 De indklagede, Specialarbejderforbundet i Danmark og Kvindeligt  

 Arbejderforbund i Danmark, frifindes.
 I sagsomkostninger skal klagerne, Sammenslutningen af Landbrugets  

 Arbejdsgiverforeninger, betale 2.000 kr. til Arbejdsretten.
 (* 1)Henvisninger: Per Jacobsen s.213, s.237, s.300, Knud Illum s. 246-47,  

 K.93.132, K.88.313 (A 1988, s.141).
