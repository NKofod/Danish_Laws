 I medfør af § 20, stk. 6, og § 57, stk. 9, i færdselsloven, jfr.  

 lovbekendtgørelse nr. 231 af 27. juni 1961, som ændret senest ved lov nr. 261  

 af 9. juni 1971, fastsættes følgende:
 § 1.  Færdsel på motorvej samt på tilkørsels- og  

 frakørselsvej til sådan vej må kun ske med motorkøretøjer, som på vandret vej  

 kan og må fremføres med en hastighed af mindst 40 km/t.
 Stk. 2.  Uanset bestemmelsen i stk. 1 kan politiet dog  

 tillade kørsel med blokvogn på motorvej samt på tilkørsels- og frakørselsvej  

 til sådan vej ved en enkelt lejlighed, hvis den pågældende transport ikke med  

 rimelighed kan kræves gennemført på anden måde.
 Stk. 3.  Knallert må ikke føres på motorvej og ej heller  

 på tilkørsels- eller frakørselsvej til sådan vej.
§ 2.  Indkørsel på motorvej må kun ske ved dennes  

 begyndelse eller ad særlig anlagt tilkørselsvej.
Bortkørsel fra motorvej må  

 kun ske ved dennes endepunkt eller ad særlig anlagt frakørselsvej.
Kørende,  

 som vil køre bort fra motorvej, skal i god tid anbringe sig i den vognbane,  

 som er mest hensigtsmæssig under hensyn til denne manøvre, og snarest muligt  

 køre ud på decelerationsbanen (frakørselsbanen), hvis en sådan findes.
 § 3.  Kørsel på midterrabat eller ad tværgående  

 forbindelsesvej mellem motorvejens kørebaner er forbudt.
Stk. 2.  På motorvej samt på tilkørsels- eller  

 frakørselsvej til sådan vej er det forbudt at foretage vending eller bakning  

 samt at standse eller parkere uden for de anviste parkerings- eller  

 rastepladser.
Standsning ved nødtelefon er kun tilladet med henblik på  

 betjening af nødtelefonen.
 § 4.  Såfremt der i samme færdselsretning findes tre  

 eller flere vognbaner, må lastmotorvogne med en tilladt totalvægt på over 3,5  

 t og vogntog, hvis længde overstiger 7 m, kun benytte en af de to længst til  

 højre beliggende vognbaner.
§ 5.  Tvinges et køretøj til standsning på grund af  

 motorstop eller af anden årsag, skal køretøjet så vidt muligt placeres uden  

 for kørebanen og derefter snarest muligt fjernes fra motorvejen.
Under brug  

 af nødtelefon skal køretøjet så vidt muligt placeres uden for kørebanen.
 § 6.  Slæbning af køretøjer på motorvej samt på  

 tilkørsels- eller frakørselsvej til sådan vej er forbudt.
Stk. 2.  Køretøjer, der er havareret på motorvej, kan  

 dog slæbes bort fra motorvejen ad nærmeste frakørselsvej.
Slæbningen må kun  

 foretages med motorvogn.
Vogntoget skal under slæbningen være forsynet med en  

 eller flere lygter, der tydeligt synligt fra alle retninger og uden at blænde  

 føreren viser gult blinkende lys.
§ 7.  Vejarbejde og andet arbejde på motorvej samt på  

 tilkørsels- og frakørselsvej til sådan vej skal foretages under udvisning af  

 særlig forsigtighed.
Køretøjer, der anvendes til arbejde på motorvej, og som  

 ikke omfattes af § 1, stk. 1, skal køre til og fra arbejdsstedet ad nærmeste  

 til- og frakørselsvej.
Sådanne køretøjer skal under kørselen på motorvej  

 anvende en eller flere lygter, der tydeligt synligt fra alle retninger viser  

 gult blinkende lys.
 § 8.  Øvelseskørsel på motorvej må kun foretages med  

 elever, der gennem forudgående uddannelse i såvel bykørsel som  

 landevejskørsel uden for motorveje har opnået en sådan kørefærdighed, at  

 øvelseskørselen på motorvej kan ske uden fare for færdselssikkerheden og uden  

 unødigt at sinke færdselens afvikling.
 § 9.  Denne bekendtgørelse træder i kraft den 1. april  

 1972.
 Stk. 2.  Samtidig ophæves justitsministeriets  

 bekendtgørelse nr. 9 af 18. januar 1956 om motorveje, som ændret senest ved  

 bekendtgørelse nr. 127 af 10. maj 1961.
 Justitsministeriet, den 9. marts 1972.
K.
Axel Nielsen.
 / Lemming.
