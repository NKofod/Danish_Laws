Offererstatningslovens § 10  krav ikke gjort gældende i retten under straffesagen, nævnets j.nr. 18-520-02756 Ansøger var under arbejde udsat for et røveri, hvorunder hun blev truet med en kniv.
Efter at skadevolderen under en efterfølgende straffesag var fundet skyldig heri, søgte ansøger om erstatning hos nævnet.
Det fremgik hverken af dombogen eller retsbogen, at ansøgers bistandsadvokat havde fremsat erstatningskrav under hovedforhandlingen.
Byretten oplyste imidlertid over for nævnet, at retten havde modtaget en erstatningsopgørelse fra ansøgers bistandsadvokat pr. mail.
Byretten oplyste endvidere, at bistandsadvokaten i sin mail til retten havde skrevet, at erstatningsopgørelsen også var blevet sendt til skadevolders forsvarsadvokat.
Forsvarsadvokaten havde ikke været CC på mailen.
 Nævnet lagde på denne baggrund til grund, at der var fremsat erstatningskrav under straffesagen mod skadevolderen, og tog de rejste erstatningskrav under behandling.
