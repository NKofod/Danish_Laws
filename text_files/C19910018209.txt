Cirkulære til kommunalbestyrelserne om anciennitetstegn for brandvæsenet I medfør af brandlovens § 11 og efter forhandling med Kommunernes  

 Landsforening indstifter Justitsministeriet herved anciennitetstegn for 10,  

 20 og 40 års god tjeneste i brandvæsenet.
 Anciennitetstegnet for 10 års god tjeneste i brandvæsenet består af et  

 rødt emaljeskjold med en forgyldt brandhjelm, der hviler på en brandøkse og  

 et strålerør.
 Anciennitetstegnet for 20 års god tjeneste i brandvæsenet består af en  

 metalplade kantet med forsølvede flammer og påmonteret anciennitetstegnet for  

 10 års god tjeneste i brandvæsenet.
 Anciennitetstegnet for 40 års god tjeneste i brandvæsenet består af en  

 metalplade kantet med forgyldte flammer og påmonteret anciennitetstegnet for  

 10 års god tjeneste.
 Når tegnet bæres til branduniformen, anbringes det midt på venstre  

 brystlommes springfold eller på tilsvarende plads på venstre side af brystet.
 Tegnene kan tildeles befalingsmænd og menige i kommunale udrykningskorps  

 og i de frivillige brandværn i Sønderjylland.
Anciennitetstegnene tildeles af brand- eller beredskabskommissionen, i  

 kommuner uden brand- eller beredskabskommission af kommunalbestyrelsen.
Ved  

 tildeling kan anvendes et af Justitsministeriet godkendt diplom.
 Anciennitetstegnet betales af vedkommende kommune og kan sammen med  

 diplomet rekvireres fra Statens Brandinspektion.
 Cirkulæret træder i kraft den 1. november 1991.
 Justitsministeriets cirkulære nr. 165 af 1. juli 1970 om indstiftelse af  

 anciennitetstegn for brandvæsenet ophæves.
