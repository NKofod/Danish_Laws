Nr LSF 254 Forslag til Lov ændring af lov om indkomstbeskatning af aktieselskaber  

 m.v. (Ligestilling af elproducerende andelsvindmøller med elproducerende  

 vindmøller, der drives som interessentskaber) Fremsat af Hans Hækkerup (S) Lohmann (S) Lykketoft (S) Rahbæk Møller (SF)  

 Riishøj (SF) Thoft (SF) den 6. maj 1986 § 1 I lov om indkomstbeskatning af aktieselskaber m.v., jfr.
lovbekendtgørelse nr. 512 af 31. oktober 1983, som senest ændret ved lov nr. 146 af 19. marts 1986, foretages følgende ændring:
 I § 3, stk. 1, indsættes som nyt nummer:
»16) Selskaber m.v, hvis formål udlukkende er at anlægge og drive vindmøller med det formål at producere elektricitet til medlemmer eller andelshavere, og som er omfattet af § 1, stk. 1, nr. 2.
Skattepligten påhviler i stedet de enkelte medlemmer eller andelshavere i forhold til disses andel i selskabet eller foreningen.
Ministeren for skatter og afgifter fastsætter de nærmere regler vedrørende skattepligten.« § 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger Formålet med lovforslaget er at foretage en ligestilling af den skattemæssige behandling af elproducerende vindmøller, uanset om disse er ejet af en enkeltperson eller af en række enkeltpersoner, der har sluttet sig sammen i en andelsforening eller i et interessentskab.
Rundt om i landet har grupper i befolkningen slået sig sammen i forbindelse med etablering og drift af vindmøller og vindmølleparker.
I en række tilfælde er dette sket i forbindelse med etablering af et andelsselskab med begrænset ansvar (a.m.b.a.). Andelsformen er almindelig kendt i befolkningen og har bred tilslutning, hvilket gør det lettere - uden mange forklaringer om selskabsform - at opnå enighed om etablering af en vindmølle.
Andelshaverne hæfter nemlig alene for den andel, de har tegnet sig for, hvorimod personer, der har sluttet sig sammen i f.eks. et interessentskab, hæfter med hele deres formue.
Yderligere er der den fordel, at andelsbeviser kan belånes, og at købet af møllen derfor forholdsvis simpelt kan finansieres.
For så vidt angår enkeltejede eller interessentskabsejede vindmøller gælder der generelt den regel, at producerer møllen ikke væsentlig mere strøm, end ejeren eller ejerne forbruger, holdes indtægter og udgifter (herunder afskrivning) uden for indkomstopgørelsen.
En eventuel (uvæsentlig) nettoudbetaling fra elværket anses at reducere ikke-fradragsberettigede udgifter og er dermed skattefri.
Overstiger betalingen (inklusive tilskud efter § 11 b i lov nr. 50 af 8. februar 1984 om afgift af elektricitet) fra elværket for solgt strøm væsentlig værdien af ejerens eget strømforbrug, anses strømproduktionen for erhvervsmæssig.
Produktionen anses normalt for erhvervsmæssig, når nettoudbetalingen fra elværket udgør mere end 10 pct. af værdien af ejerens eget strømforbrug, beregnet på grundlag af prisen ved køb hos elværket.
Faste afgifter til elværket medregnes også ved opgørelsen af værdien af eget strømforbrug.
Mindre overskridelser af grænsen på 10 pct. for en enkelt afregningsperiode medfører ikke, at produktionen anses for erhvervsmæssig, hvis overskudsproduktionen over en længere periode er mindre end de nævnte 10 pct.
Producerer møllen væsentlig mere strøm, end ejeren forbruger, indtægtsføres betalingen (inklusive det ovenfor nævnte tilskud) for solgt strøm med fradrag af udgiften til ejerens eget forbrug.
Ved opgørelsen af møllens skattepligtige overskud kan der foretages afskrivning på møllen, og driftsomkostninger kan fradrages.
Ejes vindmøllen af et selskab, f.eks. et andelsselskab, en forening m.v., omfattes vindmøllevirksomheden efter gældende regler af selskabsskattelovens bestemmelser.
Udbetaling til aktionærer, andelshavere m.v. skal beskattes som udbytte.
Der henvises i denne forbindelse til statsskattedirektoratets cirkulære 1985-15, punkt 1 og 4. Cirkulæret er optrykt som bilag.
Det vil sige, at de beløb for produceret elektricitet, som et elselskab eventuelt via andelsselskabet udbetaler til andelshaverne i forhold til deres andel i selskabet, skal beskattes af det fulde beløb.
Der er således tale om en klart urimelig forskelsbehandling set i relation til enkelt- eller interessentskabsejede vindmøller, hvor ejerne alene beskattes, hvis det fra elselskabet udbetalte beløb for produceret strøm fra møller med fradrag af ejerens udgifter til elektricitet modtaget fra elværket overstiger 10 pct. over en længere periode.
Bemærkninger til den foreslåede ændring Ændringen medfører en ligestilling mellem f.eks. andelsejede (a.m.b.a.) vindmøller og interessentskabsejede vindmøller i skattemæssig henseende.
Efter forslagsstillernes opfattelse kan ligestillingen opnås ved at ændre punkt 4 i SD-cirkulære 1985-15, således at det fastslås, at alene eventuelle egentlige udlodninger fra vindmølleselskabet eller foreningen skal beskattes som udbytte.
Afregningsbeløb fra elselskabet for produceret strøm i forhold til den tegnede andel er kun skattepligtigt for andelshaverne eller medlemmerne, såfremt beløbet væsentlig overstiger værdien af eget elforbrug.
Der anvendes i denne forbindelse en tilsvarende 10 pct.s grænse, som gælder for interessenter m.fl.
Det fastslås endvidere, at det er en forudsætning for at opnå skattefrihed for det modtagne afregningsbeløb eller en del heraf, at andelshaverne eller medlemmerne af det pågældende mølleselskab eller -forening har bopæl inden for forsyningsområdet for det elselskab, der aftager den producerede strøm, jfr. i øvrigt punkt 3 i det i bilaget optrykte cirkulære.
I det tilfælde, hvor medlemmet eller andelshaveren har bopæl eller flytter uden for forsyningsområdet, sker der en almindelig beskatning af det fulde afregningsbeløb svarende til den andel, som den pågældende har tegnet sig for.
BILAG Statsskattedirektoratet SD-cirkulære År-nr. 1985-15 Den 7. maj 1985 Den skattemæssige behandling af vindmøller Disse regler gælder både, hvor ejeren aftager strøm direkte fra møllen, og hvor strømmen aftages via elforsyningsnettet.
1. Enkeltejet vindmølle 1.1. Ejeren har kun privat strømforbrug på den ejendom, der er tilmeldt som forbruger af strøm fra vindmøllen.
1.1.1. Producerer møllen ikke væsentlig mere strøm, end ejeren forbruger, holdes indtægter og udgifter (herunder afskrivning) uden for indkomstopgørelsen.
En eventuel (uvæsentlig) nettoudbetaling fra elværket anses at reducere ikke fradragsberettigede udgifter og er dermed skattefri.
Overstiger betalingen (inklusive tilskud efter § 11 b i lov nr. 50 af 8. februar 1984 om afgift af elektricitet) fra elværket for solgt strøm væsentlig værdien af ejerens eget strømforbrug, anses strømproduktionen for erhvervsmæssig.
Produktionen anses normalt for erhvervsmæssig, når nettoudbetalingen fra elværket udgør mere end 10 pct. af værdien af ejerens eget strømforbrug beregnet på grundlag af prisen ved køb hos elværket.
Faste afgifter til elværket medregnes også ved opgørelsen af værdien af eget strømforbrug.
Mindre overskridelser af grænsen på 10 pct. for en enkelt afregningsperiode medfører ikke, at produktionen anses for erhvervsmæssig, hvis overskudsproduktionen over en længere periode er mindre end de nævnte 10 pct.
1.1.2. Producerer møllen væsentlig mere strøm, end ejeren forbruger, indtægtsføres betalingen (inklusive det i punkt 1.1.1. nævnte tilskud) for solgt strøm med fradrag af udgiften til ejerens eget forbrug.
Ved opgørelsen af møllens skattepligtige overskud kan der foretages afskrivning på møllen, og driftsomkostninger kan fradrages.
Møllen kan afskrives efter afkskrivningslovens afsnit II.
Den erhvervsmæssige andel beregnes således:
 Driftsomkostninger fradrages i samme omfang.
Tilskud til anskaffelse af en vindmølle efter lov nr. 2 af 2. januar 1981 skal fragå i afskrivningsgrundlaget.
1.2. Ejeren har såvel privat som erhvervsmæssigt strømforbrug på den ejendom, der er tilmeldt som forbruger af strøm fra vindmøllen.
1.2.1. Sælges der ikke mere strøm end angivet i punkt 1.1.1., skal betalingen for solgt strøm ikke indtægtsføres.
Ved opgørelsen af, om overskudsproduktionen overstiger de nævnte 10 pct., medregnes det der omtalte tilskud.
Momsregistrerede virksomheder får refunderet elafgiften af det erhversmæssige forbrug, dog med regulering for modtaget tilskud.
Derfor skal der ved opgørelsen af, om 10 pct.-grænsen er overskredet, alene medregnes tilskud, der overstiger den elafgift, som er betalt af det erhvervsmæssige forbrug.
Der kan afskrives efter afskrivningslovens afsnit II med en andel, som svarer til forholdet mellem det erhvervsmæssige kWh-forbrug af strøm og det samlede kWh-forbrug.
Driftsudgifter kan fradrages i samme forhold.
Køb af strøm er kun fradragsberettiget i det omfang, udgiften til køb af strøm overstiger indtægten ved salg af strøm.
I disse tilfælde kan der fradrages så stor en del af nettoudgiften, som svarer til forholdet mellem det erhvervsmæssige og det samlede forbrug i kWh.
1.2.2. Producerer møllen væsentlig mere strøm, end ejeren forbruger såvel erhvervsmæssigt som privat, anvendes reglerne i punkt 1.1.2.
Udgiften til ejerens privatforbrug skal således modregnes ved opgørelsen af møllens skattepligtige overskud.
Den erhvervsmæssige anvendelse beregnes på grundlag af samlet produktion og privatforbrug i kWh.
1.3. Ejeren har alene erhvervsmæssigt strømforbrug på den ejendom, der er tilmeldt som forbruger af strøm fra vindmøllen.
 Vindmøllen anses for udelukkende erhvervsmæssig.
 Eventuel nettoudbetaling fra elværket skal indtægtsføres.
Der kan afskrives på anskaffelsesudgifterne efter afskrivningslovens afsnit I.
 Udgifter til køb af strøm er fradragsberettigede.
2. Fællesejet vindmølle Ejes vindmøllen af flere personer i forening, f.eks. et interessentskab, gælder de under punkt 1 anførte regler tilsvarende.
Afgørelsen af, om der foreligger erhvervsmæssig virksomhed, skal foretages for hver ejer for sig.
Det afgørende er således, om den enkelte ejers andel af salget af strøm overstiger hans forbrug med 10 pct., jfr. punkt 1.1.1.
Anses vindmøllen for erhvervsmæssig, skal ejeren anvende reglerne i punkt 1.1.2.
Anvender en ejer også strøm i sit erhverv, benyttes reglerne i punkt 1.2. tilsvarende.
3. Ejeren bor uden for forsyningsområdet De foran anførte regler gælder for vindmølleejere, der bor inden for forsyningsområdet for det elselskab, der aftager strømmen.
Bor ejeren uden for det nævnte område, gælder de almindelige regler for opgørelse af overskud ved erhvervsmæssig virksomhed.
4. Selskabsejet vindmølle Ejes vindmøllen af et selskab, en forening m.v., omfattes vindmøllevirksomheden af selskabsskattelovens bestemmelser.
Udbetaling til aktionærer, andelshavere m.v skal beskattes som udbytte.
Opmærksomheden henledes på, at selskabsejede vindmøller kan være undtaget fra skattepligt efter selskabsskattelovens § 3, stk. 1, nr. 4.
5. Ikrafttrædelse Cirkulæret har virkning fra og med indkomstskatteåret 1984.
Hvor vindmøllen ikke producerer væsentlig mere strøm, end ejeren forbruger såvel privat som erhvervsmæssigt, jfr. punkt 1.2.1., kan ejeren i overensstemmelse med hidtidig praksis i 1984 vælge at indtægtsføre betalingen for solgt strøm og fradrage en tilsvarende strørre del af driftsudgifter og afskrivninger.
Fra og med indkomståret 1985 gælder reglerne i punkt 1.2.1.
Vindmøller er hidtil vurderingsmæssigt og afskrivningsmæssigt behandlet dels som installation, dels som inventar, idet møllens fundament og tårn betragtes som en installation og møllens bevægelige dele som inventar.
Vindmøller på lejet grund anses dog i det hele for inventar.
Fra og med indkomståret 1985 anses vindmøller for driftsmidler, der kan afskrives efter afskrivningslovens afsnit I eller II.
Denne praksisændring har virkning for anskaffelser, der foretages i indkomståret 1985 og senere.
