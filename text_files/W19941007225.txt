Nægtet tilladelse til, at en bankfilialbestyrer indtræder som  

 bestyrelsesmedlem i et forsikringsselskab, som banker samarbejder med og har  

 aktier i K-bank har i skrivelse af 23. juni 1994 klaget over, at Finanstilsynet ved  

 skrivelse af 26. maj 1994 (j. nr. 6223-0026, F 9080) afslog at meddele  

 tilladelse efter bank- og sparekasselovens § 19, stk. 5, til, at en af  

 bankens filialbestyrere indtræder som bestyrelsesmedlem i et  

 forsikringsselskab.
 Sagens omstændigheder:
Det fremgår af sagen, at klageren, K-bank, har erhvervet en aktiepost,  

 stor 200.000 kr., i forsikringsselskabet A A/S med henblik på at tilbyde  

 forskellige forsikringsprodukter til sine kunder.
Forsikringsselskabet ejes  

 af lokale forsikringsselskaber og pengeinstitutter.
Aktieposten giver banken  

 ret til at udpege et bestyrelsesmedlem og en personlig suppleant for denne  

 til forsikringsselskabets bestyrelse, der består af indtil 20 medlemmer.
 Ved skrivelse af 3. maj 1994 ansøgte klageren Finanstilsynet om tilladelse  

 efter bank- og sparekasselovens § 19, stk. 5, til at indsætte afdelingsleder  

 B og personale- og marketingschef C, der begge er ansat i banken, som  

 henholdsvis bestyrelsesmedlem og suppleant i forsikringsselskabets  

 bestyrelse.
Ved den påklagede skrivelse af 26. maj 1994 afslog Finanstilsynet at  

 meddele tilladelse til, at afdelingsleder B kunne indtræde i  

 forsikringsselskabets bestyrelse.
For så vidt angik C, var det  

 Finanstilsynets opfattelse, at han ikke var omfattet af den i bank- og  

 sparekasselovens § 19, stk. 5, omhandlede personkreds, hvorfor tilladelse til  

 hans indtræden i bestyrelsen som suppleant var ufornøden.
I klageskrivelsen af 23. juni 1994 anførte klageren, at erhvervelsen af  

 aktieposten var sket på baggrund af liberaliseringen i finansverdenen,  

 hvorved banken, som et større lokalt pengeinstitut, kunne tilbyde sine kunder  

 forskellige forsikringsprodukter.
Til støtte for, at der gives tilladelse  

 efter bank- og sparekasselovens § 19, stk. 5, til B, fremførte banken  

 følgende punkter: »...
1) Den pågældende medarbejder er afdelingsleder i en af bankens mindre  

 filialer (3-4 ansatte), og med bevillingsret af en størrelse der ikke kan  

 give grundlag for misbrug af sin stilling i forhold til bestyrelsesarbejdet i  

 A A/S.
Bestyrelsen består af indtil 20 personer.
 2) Bestyrelsesposten er ulønnet.
 3) Den daglige ledelse af forsikringsselskabet A A/S varetages af  

 direktion og medarbejdere.
4) At de produkter der leveres fra A A/S er nært beslægtet med og  

 nødvendige for pengeinstituttets/ernes naturlige produktsortiment, og banken  

 nødvendigvis også bør have indflydelse på udformning af disse samt at dette  

 arbejde bør varetages af en betroet medarbejder.
Dette forhold ses også idag,  

 hvor pengeinstitutdirektører deltager i bestyrelsen for EDB-centraler A/S og  

 dermed i ledelsen af en virksomhed der leverer produkter til  

 pengeinstitutterne.
 5) A A/S udbyder udelukkende forsikrings- og pensionsydelser.
 6) Som pengeinstitutmedejer af A A/S vil vore kunders pensionsopsparing  

 fortsat blive placeret hos os efter gældende regler, men forsikringsdelen  

 tilbudt tegnet i A A/S.
7) At intentionerne med paragraf 19 stk. 5 i lov om banker og sparekasser  

 er at forhindre eventuel interessekonflikt, men at en sådan i nærværende  

 særlige tilfælde ikke vil være tænkeligt. .....« Finanstilsynet har i en redegørelse for sagen af 17. august 1994 fastholdt  

 den trufne afgørelse.
Af redegørelsen fremgår, at klageren efterfølgende  

 telefonisk har oplyst til Finanstilsynet, at B er filialbestyrer med  

 selvstændig kompetence til at yde kreditter.
Vedrørende § 19, stk. 5, i bank-  

 og sparekasseloven har tilsynet anført følgende: ».....
Bestemmelsen skal hindre, at de ledende medarbejdere i pengeinstitutterne  

 kommer i en interessekonflikt, fordi de ved siden af deres stilling i  

 pengeinstituttet har interesser i erhvervsvirksomheder.
Endvidere har man  

 ønsket, at de ledende medarbejdere i pengeinstitutterne skal koncentrere sig  

 om deres hverv i pengeinstituttet og ikke involvere sig i andet arbejde.
 Det fremgår direkte af bestemmelsen, at filialbestyrere er omfattet af  

 denne.
Tilsynet fortolker dette således, at alle ledere af filialer med  

 selvstændig bogføring og selvstændig kompetence til at yde kreditter er  

 omfattet af bestemmelsen.
Ledere af kontorsteder, »bankbusser« og  

 lignende er derimod ikke omfattet af bestemmelsen. .....
 Tilsynet har tidligere givet en generel tilladelse til, at den af § 19,  

 stk. 5, omhandlede personkreds kan indtræde i bestyrelsen for en række  

 virksomheder, hvor Den Danske Bankforening/Danmarks Sparekasseforening  

 udpeger eller indstiller bestyrelsesmedlemmer.
 Endvidere giver tilsynet efter fast praksis tilladelse til indtræden i  

 bestyrelsen for pengeinstitutternes datterselskaber, der driver virksomhed,  

 som er omfattet af begrebet pengeinstitutvirksomhed.
 Endvidere gives tilladelse til at indtræde i bestyrelsen for  

 dattervirksomheder, der driver accessorisk virksomhed, jf. bank- og  

 sparekasselovens § 1a, stk. 2, og dattervirksomhed, der driver  

 forsikringsvirksomhed, jf. bank- og sparekasselovens § 1a, stk. 3.
Efter konkrete vurderinger er der endvidere givet tilladelse til indtræden  

 i bestyrelsen for selskaber, der er erhvervet til afvikling af tidligere  

 indgåede engagementer eller med henblik på omstrukturering af  

 erhvervsvirksomheder.
Herudover er der givet tilladelse til at indtræde i  

 bestyrelsen for selskaber, hvor pengeinstituttet sammen med andre  

 pengeinstitutter har en bestemmende indflydelse f.eks. fælles datacentraler.
 Herudover gives der efter tilsynets praksis ikke tilladelse til indtræden  

 i bestyrelser for andre erhvervsvirksomheder, medmindre der foreligger  

 ekstraordinære situationer. .....
 For så vidt angår de yderligere oplysninger, som K-bank fremkommer med i  

 skrivelse af 23. juni 1994 til Erhvervsankenævnet, skal tilsynet bemærke  

 følgende:
 I nærværende sag er det ubestridt, at den omhandlede medarbejder er  

 omfattet af den i bank- og sparekasselovens § 19, stk. 5, omhandlede  

 personkreds.
Det er efter tilsynets opfattelse uden betydning, at en bestyrelsespost er  

 ulønnet, da den modsatte fortolkning vil skabe mulighed for omgåelse af  

 formålet med bestemmelsen.
Endvidere hindrer den omstændighed, at arbejdet er  

 ulønnet ikke, at der kan opstå interessekonflikt.
Den omstændighed, at den omhandlede virksomhed tilbyder produkter, som  

 pengeinstituttet selv kunne tilbyde eller kunne tilbyde via datterselskab er  

 uden betydning.
Bestemmelsen vedrører »anden erhvervsvirksomhed end  

 pengeinstituttet« og ikke anden virksomhed end pengeinstitut virksomhed.  

 Der gives således ikke tilladelse til indtræden i bestyrelsen i andre  

 pengeinstitutter.
 Den af banken omtalte praksis, hvorefter pengeinstitutdirektører deltager  

 i bestyrelsen for EDB-centraler, er omtalt ovenfor, og er som nævnt givet  

 efter en konkret vurdering, hvor det har været væsentligt, at  

 pengeinstituttet sammen med andre pengeinstitutter har en bestemmende  

 indflydelse på selskabet.
 Dette er ikke tilfældet i nærværende sag, og der kan derfor efter  

 tilsynets opfattelse ikke sluttes analogt hertil.
 Det er således fortsat tilsynets opfattelse, at der ikke foreligger  

 forhold, der begrunder, at bankens dispensationsansøgning skal efterkommes.
 Det skal i den forbindelse nævnes, at det ikke efter tilsynets opfattelse,  

 kan tillægges betydning ved vurdering af dispensationsansøgninger, at banken  

 i forbindelse med erhvervelse af en aktiepost i selskabet har fået ret til at  

 udpege et bestyrelsesmedlem samt suppleant for denne.
Såfremt pengeinstituttet ønsker at benytte denne mulighed, må instituttet  

 udpege en person, der ikke er omfattet af personkredsen i bank- og  

 sparekasselovens § 19, stk. 5, f.eks. et medlem af pengeinstituttets  

 bestyrelse. .....' Finanstilsynets redegørelse af 17. august 1994 har været forelagt  

 klageren, der ikke har fremsat bemærkninger hertil.
 Ankenævnet udtaler:
Det følger af bank- og sparekasselovens § 19, stk. 5, at bl.a.  

 filialbestyrere i pengeinstitutter ikke uden Finanstilsynets tilladelse må  

 være bl.a. bestyrelsesmedlem i andre erhvervsvirksomheder.
Ud fra de hensyn,  

 der er nævnt i Finanstilsynets foran gengivne redegørelse, kan ankenævnet  

 tiltræde, at Finanstilsynet i det foreliggende tilfælde har afslået at give  

 en sådan tilladelse.
 Ankenævnet stadfæster derfor den påklagede afgørelse.
