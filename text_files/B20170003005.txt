Bekendtgørelse om tilskud til bevaring af husdyrgenetiske ressourcer1) I medfør af § 24, stk. 2-4, i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 9, nr. 1, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Bekendtgørelsens område § 1. NaturErhvervstyrelsen kan yde tilskud til:
1) bevaring af gamle danske husdyrracer (dyretilskud), jf. kapitel 2 og 2) avls- og raceforeninger, der bidrager til bevaring af gamle danske husdyrracer, jf. kapitel 3.
 Stk. 2. Afgørelse efter stk. 1 træffes i overensstemmelse med EU´s statsstøtteregler.
Kapitel 2 Dyretilskud § 2. Dyretilskud ydes en gang årligt til private personer eller offentlige institutioner, som på ansøgningstidspunktet er ejere af bevaringsværdige dyr af gamle danske husdyrracer, og som af NaturErhvervstyrelsen kan godkendes som værende en del af det koordinerede avlsarbejde for bevarelse af den pågældende race.
Det er en betingelse for at kunne modtage tilskud, at tilskudsmodtager indgår en femårig samarbejdsaftale med Det Rådgivende Bevaringsudvalg for Danske Husdyrgenetiske Ressourcer (Bevaringsudvalget).
 Stk. 2. Følgende gamle danske husdyrracer anses for bevaringsværdige:
 1) Heste:
a) Den Jydske Hest, b) Frederiksborghesten eller c) Knabstrupperhesten.
 2) Kvæg:
a) Rød Dansk Malkerace anno 1970, b) Sortbroget Dansk Malkerace anno 1965, c) Dansk Korthorn, d) Jysk kvæg eller e) Ø-kvæg/Agersø-kvæg.
 3) Får og geder:
a) Dansk Landfår, b) Hvidhovedet Marskfår eller c) Dansk Landrace Ged.
 4) Svin:
a) Dansk Landrace Svin anno 1970 eller b) Sortbroget Landrace Svin.
Stk. 3. Tilskud ydes pr. avlsdyr.
Tilskud forudsætter dokumentation af afstamningsforhold både for dyret selv og dettes afkom, og der ydes tilskud til dyr, som er forældre til renracet afkom født i kalenderåret før ansøgningsåret, jf. bilag 1.
 § 3. Dyretilskud kan pr. dyreenhed (DE) årligt højest udgøre 3.000 kr. for hundyr og 8.000 kr. for handyr, og må ikke overskride de ekstraudgifter og indkomsttab, som er forbundet med hold af den truede race.
 Stk. 2. En dyreenhed (DE) er fastsat som i bilag II i Kommissionens gennemførelsesforordning (EU) nr. 808/2014. En dyreenhed (DE) svarer til tyre, køer og andet kvæg, der er mere end to år gammelt og enhovede dyr, der er mere end 6 måneder gamle.
§ 4. Ansøgning om dyretilskud efter § 2 skal indsendes til NaturErhvervstyrelsen.
Der benyttes et ansøgningsskema, som kan findes på styrelsens hjemmeside, www.naturerhverv.dk.
 Stk. 2. Ansøgningen kan indsendes fra den 15. februar i ansøgningsåret og skal være modtaget i NaturErhvervstyrelsen seneste den 15. marts i ansøgningsåret.
Kapitel 3 Tilskud til avls- og raceforeninger § 5. NaturErhvervstyrelsen kan yde tilskud til avls- og raceforeninger, der bidrager til bevaring af gamle danske husdyrracer.
Stk. 2. Avls- og raceforeninger er betegnelsen for foreninger, der har interesse i én eller flere racer, som defineres af en racebeskrivelse.
Racebeskrivelsen fastlægger, hvilke kriterier et dyr skal opfylde for at blive henregnet til den eller de pågældende racer, jf. bilag 1.
 Stk. 3. Foreningsdokumenter, herunder vedtægter, generalforsamlingsreferat, årsberetning, regnskab m.v. fremsendes som dokumentation for avls- og raceforeningernes eksistens.
 § 6. Det i § 5 nævnte tilskud tildeles som et årligt engangstilskud til udgifter til:
1) gebyrer for registrering og vurdering af dyr, 2) prøvetagning og kryokonservering af sæd og embryoner, 3) overvågning af bestandsstrukturen, 4) oplysningsvirksomhed og 5) afholdelse af møder for avlere af gamle husdyrracer.
Stk. 2. Udbetaling af tilskud sker på baggrund af en opgørelse fra avls- og raceforeningerne over betalte tilskudsberettigede udgifter afholdt i ansøgningsåret inden ansøgningsfristens udløb.
Referater, billedmateriale, informationsmateriale eller andet materiale, kan også vedlægges som dokumentation for gennemførelse af aktiviteter som nævnt i stk. 1.
§ 7. NaturErhvervstyrelsen fastsætter efter indstilling fra Bevaringsudvalget størrelsen af det i § 5 nævnte tilskud.
Tilskuddet udgør maksimalt kr. 25.000. Tilskuddet forudsætter, at foreningen har indgået en samarbejdsaftale med Bevaringsudvalget.
 Stk. 2. I de tilfælde, hvor der er flere raceforeninger der bidrager til bevaring af den samme race, kan NaturErhvervstyrelsen fastsætte, at tilskuddet deles mellem de respektive foreninger.
 Stk. 3. Den maksimale støtteintensitet er 100 procent af de støtteberettigede udgifter.
§ 8. Ansøgning om tilskud skal indsendes til NaturErhvervstyrelsen.
Der benyttes et ansøgningsskema, som kan findes på styrelsens hjemmeside, www.naturerhverv.dk.
 Stk. 2. Ansøgningen skal være modtaget i NaturErhvervstyrelsen senest den 15. november i ansøgningsåret.
Kapitel 4 Fælles bestemmelser § 9. NaturErhvervstyrelsen kan beslutte, at tilsagn om tilskud helt eller delvist skal bortfalde og at udbetalte tilskud skal tilbagebetales, hvis:
1) samarbejdsaftalen med Bevaringsudvalget misligholdes, 2) tilskudsmodtager ikke opfylder betingelserne for at få tilskud, 3) tilskudsmodtager har givet urigtige eller vildledende oplysninger eller fortiet oplysninger af betydning for ydelse af tilskuddet, eller 4) forudsætningerne for ydelse af tilskud falder bort eller ændres væsentligt.
 Stk. 2. Ansøgeren har pligt til at give styrelsen meddelelse om forhold, der kan medføre tilskuddets bortfald.
 § 10. Tilskud kan ikke ydes til kriseramte virksomheder2).
 Stk. 2. En støttemodtager, der ikke har efterkommet et krav om tilbagebetaling af tilskud, som EU-Kommissionen ved en tidligere afgørelse har erklæret ulovlig og uforenelig med det indre marked, er udelukket fra at søge tilskud.
 § 11. Bekendtgørelsen træder i kraft den 7. januar 2017.
 Stk. 2. Bekendtgørelse nr. 1363 af 24. november 2016 om tilskud til bevaring af husdyrgenetiske ressourcer ophæves.
 Stk. 3. Bekendtgørelse nr. 1295 af 24. november 2015 om tilskud til bevaring af husdyrgenetiske ressourcer for 2015 og 2016 finder fortsat anvendelse for ansøgninger indgivet inden den 31. december 2016.
NaturErhvervstyrelsen, den 4. januar 2017 Jette Petersen / Steen Bonde Bilag 1 Racespecifikke bestemmelser Heste Der ydes tilskud til hingste og hopper, som har fået renracet afkom i kalenderåret før ansøgningsåret.
Afkommet skal være registreret i Hestedatabasen med fødselsdato og oplysning om begge forældres identitet.
Desuden er der følgende racespecifikke krav:
Kvæg Der ydes tilskud til køer og tyre, som har fået renracet afkom i kalenderåret før ansøgningsåret.
Afkommet skal være registreret i Kvægdatabasen med fødselsdato og oplysning om begge forældres identitet.
Desuden er der følgende racespecifikke krav:
Svin Der ydes tilskud til orner og søer af racerne Sortbroget Landracesvin og Dansk Landracesvin anno 1970, som har fået renracet afkom i kalenderåret før ansøgningsåret.
Avlsdyrene skal være godkendt som stamdyr eller være efterkommere af stamdyr, og de skal være registreret med et 9-cifret ID-nummer i NaturErhvervstyrelsens database for avlssvin.
Faringerne skal være indberettet korrekt til NaturErhvervstyrelsen via Skema til indberetning af løbninger og faringer.
Får Der ydes tilskud til væddere og moderfår, som har fået renracet afkom i kalenderåret før ansøgningsåret.
Afstamningen skal være dokumenteret i Fåre- og Gederegistreringen.
Der stilles følgende racespecifikke krav til afstamning for får:
 * Dog er kriteriet mindst 75 % i ansøgningsåret 2017 og 2018, samt 87,5 % i ansøgningsåret 2019.
 ** Dog er kriteriet mindst 50 % i ansøgningsåret 2017 og 75 % i ansøgningsåret 2018.
*** I overgangsårene 2017 og 2018 er kriteriet dog mindst 98,9 % Hvidhovedet Marskfår Eventuel opkåring af avlsdyr, skal foretages inden ansøgningsfristen i ansøgningsåret og fremgå af Fåre- og Gederegistreringen.
Geder Der ydes tilskud til racerene bukke og geder af racen Dansk Landraceged, som har fået renracet afkom i kalenderåret før ansøgningsåret.
Avlsdyr og deres afkom skal være registreret med en raceandel på mindst 16/16, dvs. 100 %, Dansk Landraceged i Fåre- og Gederegistreringen.
 Eventuel opkåring af avlsdyr, skal foretages inden ansøgningsfristen i ansøgningsåret og fremgå af Fåre-og Gederegistreringen.
1) I bekendtgørelsen er medtaget visse bestemmelser fra Kommissionens gennemførelsesforordning (EU) nr. 808/2014 af 17. juli 2014 om fastlæggelse af regler for anvendelsen af Europa-Parlamentets og Rådets forordning (EU) nr. 1305/2013 om støtte til udvikling af landdistrikterne for Den Europæiske Landbrugsfond fra Udvikling af Landdistrikterne (ELFUL), EU-Tidende 2014, nr.
L 227, s. 18. I følge artikel 288 i EUF-Traktaten gælder en forordning umiddelbart i hvert medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
