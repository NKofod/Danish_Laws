Skriftlig fremsættelse (21. oktober  

 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af forskellige  

 skattelove. (International beskatning af udbytter og aktieavancer m.v.).
 (Lovforslag nr L 53).
Regeringen foreslår en kraftig forenkling af  

 beskatningen af udbytter og aktieavancer i internationale koncerner.
Dette  

 sker som led i den løbende tilpasning af det danske skattesystem til  

 den stadig stigende internationalisering.
Forslaget sikrer en ensartet  

 skattemæssig behandling  af udbytter og aktieavancer, hvad enten  

 selskabet er dansk eller udenlandsk og uanset størrelsen af det  

 udenlandske beskatningsniveau.
Som modstykke til disse lempelser  

 foreslås en udvidelse af den såkaldte CFC-beskatning.
Danske moderselskaber fritages herefter altid for  

 beskatning af udbytte fra udenlandske datterselskaber, hvori moderselskabet  

 ejer mindst 25 pct. af aktiekapitalen.
Er aktiebesiddelsen mindre end 25  

 pct., medregnes 66 pct. af udbyttet ved indkomstopgørelsen, som det  

 tilsvarende gælder for danske aktier, medmindre der er tale om aktier i  

 finansielle lavskatteselskaber.
For personer medregnes udbyttet til  

 aktieindkomsten, medmindre der er tale om aktier i finansielle  

 lavskatteselskaber.
Er personen undergivet CFC-beskatning, opnås dog  

 fuldstændig skattemæssig ligestillling med aktier  i andre  

 selskaber - herunder adgang til succession.
Ligestillingen sker  

 øjeblikkeligt for alle aktionærer, der som følge af  

 forslaget bringes ind under CFC-beskatningen.
Regeringen foreslår desuden, at udenlandske  

 moderselskaber beliggende uden for EU fritages for kildeskat af udbytter fra  

 danske datterselskaber på linie med moderselskaber beliggende inden for  

 EU.
Herved ligestilles alle udenlandske selskaber f.s.v. angår  

 beskatningen af udbytter i Danmark.
Med de foreslåede ændringer vil det  

 gøres mere attraktivt for udenlandske moderselskaber af placere  

 datterselskaber i Danmark.
Der vil ligeledes være et større  

 incitament for danske moderselskaber til at hjemtage udbytter i stedet for at  

 lade dem blive stående i de udenlandske datterselskaber.
Der vil  

 være tale om en bedre sammenhæng i skattesystemet med en bedre  

 ligestilling af aktionærer kombineret med en administrativ  

 lettelse.
Som modstykke til lempelserne af udbytte og  

 aktieavancebeskatningen uanset det udenlandske skatteniveau er det for at  

 undgå oplagte muligheder for skatteplanlægning nødvendigt  

 at udvide CFC-beskatningen til at omfatte alle aktionærer, der ejer  

 mindst 25% af aktiekapitalen i finansielle lavskatteselskaber, såfremt  

 den finansielle indkomst udgør mindst 25% af selskabets samlede  

 indtægter.  Det betyder, at den samlede skattebelastning af  

 aktionæren og selskab af den finansielle indkomst bliver  

 nøjagtig den samme som hvis den finansielle aktivitet var  

 udøvet i Danmark.
Endelig medregnes også indkomst ved  

 forsikringsvirksomhed på linie med finansiel indkomst i grundlaget for  

 CFC-beskatningen.
Desuden foreslår regeringen, at de gældende  

 regler om beskæring af rentefradrag ved tynd kapitalisering af danske  

 datterselskaber af udenlandske moderselskaber for at sikre neutraliteten i  

 beskatningen udvides til også at omfatte danske filialer af udenlandske  

 selskaber.
Endelig foreslår regeringen enkelte mindre tekniske  

 ændringer i skattelovgivningen.
 Lovforslaget skal have virkning for indkomståret,  

 der påbegyndes den 1. januar 1999 eller senere.
 Lovforslaget skønnes at medføre et  

 provenutab, der næppe vil overstige 100 mill. kr.
 Idet jeg i øvrigt henviser til bemærkningerne  

 til lovforslaget, skal jeg hermed anbefale forslaget til velvillig behandling  

 i Tinget.
