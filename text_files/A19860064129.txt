 Herved bekendtgøres lov nr. 100 af 31. marts 1954 om  

 rigsretten med de ændringer, der følger af lov nr. 385 af 4. december 1963.
 § 1.  Rigsretten påkender de af kongen eller  

 folketinget mod ministrene anlagte sager.
 Stk. 2.  For rigsretten kan kongen med folketingets  

 samtykke lade også andre tiltale for forbrydelser, som han finder særdeles  

 farlige for staten.
§ 2.  Rigsretten består af de ordentlige medlemmer af  

 Højesteret og et tilsvarende antal af folketinget efter forholdstal for 6 år  

 valgte medlemmer.
Folketingets medlemmer kan ikke vælges til eller virke som  

 medlemmer af rigsretten.
 Stk. 2.  For hver af de valgte vælges der efter  

 forholdstal straks to stedfortrædere.
Stk. 3.  Hvis nogen af de af folketinget valgte dommere  

 udtræder af rigsretten inden valgperiodens udløb, tager den for vedkommende  

 først valgte stedfortræder sæde i rigsretten i hans sted for den  

 tilbageværende del af perioden.
Er den først valgte stedfortræder ude af  

 stand dertil, eller udtræder også han af rigsretten, indtræder den anden  

 stedfortræder.
 Stk. 4.  Der foretages ikke supplerende valg af  

 stedfortrædere.
 Stk. 5.  Er sag rejst ved rigsretten, beholder de af  

 folketinget valgte medlemmer deres sæde i retten for denne sags vedkommende,  

 selvom det tidsrum, for hvilket de er valgt, udløber.
 § 3.  Når valg af dommere og stedfortrædere er  

 foretaget af folketinget, sender dettes formand meddelelse herom til  

 Højesterets præsident, der derefter sammenkalder retten.
§ 4.  I sit første møde vælger retten af sin midte en  

 formand og en næstformand.
Valget gælder i almindelighed kun, indtil nyt valg  

 til retten foretages, jfr. dog det i § 2, stk. 5, omhandlede tilfælde;  

 ophører en af de valgte inden udløbet af valgperioden at være medlem af  

 rigsretten, vælger denne en anden i hans sted for den tilbageværende tid.
 Stk. 2.  Bliver formanden eller næstformanden forhindret  

 i at overvære de mundtlige forhandlinger i deres helhed eller deltage i  

 dommens forberedelse og vedtagelse i en enkelt sag, vælges en anden i hans  

 sted for den pågældende sag.
 Stk. 3.  Så længe en ny formand i de anførte tilfælde  

 ikke er valgt, såvel som når formanden iøvrigt har forfald, udfører  

 næstformanden hans hverv.
 § 5.  Kan i et enkelt tilfælde nogle af Højesterets  

 dommere ikke deltage i sagens behandling og påkendelse, fratræder et  

 tilsvarende antal af de af folketinget efter forholdstal sidst valgte  

 medlemmer.
Stk. 2.  Er en af de valgte dommere forhindret i at  

 deltage i den enkelte sags behandling, tiltrædes retten af den for  

 vedkommende først valgte stedfortræder; er også han forhindret, indtræder den  

 anden stedfortræder.
Er også denne forhindret, fratræder den efter  

 embedsalder yngste Højesteretsdommer.
 § 6.  Rigsretten kan i intet tilfælde beklædes af  

 mindre end 18 dommere.
 § 7.  Formanden fører forsædet i retten.
 Stk. 2.  Højesterets dommere tager sæde i samme  

 rækkefølge som i Højesteret.
 Stk. 3.  De af folketinget valgte dommere tager sæde i  

 den rækkefølge, hvori de er valgt; en stedfortræder indtager vedkommende  

 medlems plads.
 § 8.  Hver af rigsrettens dommere afgiver skriftlig en  

 højtidelig forsikring på ære og samvittighed om opmærksomt at ville følge  

 forhandlingerne i retten og dømme således, som han finder ret og sandt at  

 være efter loven og sagens bevisligheder.
 § 9.  Retsskriverforretningerne ved rigsretten udføres  

 efter formandens nærmere bestemmelse af Højesterets justitssekretær,  

 protokolsekretærer og de ved Højesterets justitskontor ansatte tjenestemænd.
 § 10.  Rigsrettens retsbøger autoriseres af  

 folketingets formand og forsynes med tingets segl.
 § 11.  Rettens almindelige sæde er i København, men  

 retten kan, når omstændighederne taler derfor, også sættes et andet sted i  

 riget.
 § 12.  Forhandlingerne i rigsretten med undtagelse af  

 dommernes indbyrdes forhandlinger og afstemninger er offentlige, medmindre  

 retten undtagelsesvis, når særlige grunde foreligger, finder det påkrævet, at  

 dørene lukkes.
 § 13.  Beslutter folketinget at rejse tiltale mod en  

 minister, vælger det samtidig en anklager.
 Stk. 2.  I andre under rigsretten hørende sager udføres  

 hvervet som anklager af rigsadvokaten, medmindre folketinget vælger en anden  

 anklager.
 Stk. 3.  Meddelelse om tiltalen samt om valget af  

 anklager tilstilles uopholdelig rigsrettens formand, der herom underretter  

 tiltalte.
 § 14.  I sager om strafansvar beskikker rigsrettens  

 formand en forsvarer, medmindre tiltalte inden 8 dage efter at være blevet  

 bekendt med tiltalen erklærer selv at ville drage omsorg for forsvaret.
Stk. 2.  Som forsvarer for rigsretten kan anvendes  

 enhver mand eller kvinde, der er valgbar til folketinget.
Beskikker  

 rigsrettens formand en forsvarer, vælges denne blandt de til udførelsen af  

 offentlige og beneficerede sager ved Højesteret antagne advokater medmindre  

 der fremkommer begæring om beskikkelse af en anden, der kan anvendes som  

 forsvarer for rigsretten.
Stk. 3.  Om antagelse af forsvarer sendes der  

 uopholdelig meddelelse til rettens formand og til anklageren.
Sidstnævnte  

 bliver at underrette om beskikkelse af forsvarer.
§ 15.  Forsvareren er berettiget til at overvære  

 samtlige retsmøder, selvom møderne holdes for lukkede døre.
Fra møder under  

 de foreløbige undersøgelseshandlinger kan den valgte forsvarer dog udelukkes  

 ved rettens kendelse, når der er grund til at antage, at han vil modvirke  

 undersøgelsen ved at påvirke andre sigtede eller vidner til at afgive urigtig  

 forklaring, ved at forvanske gerningens spor eller på lignende måde.
§ 16.  Så snart formanden har modtaget den i § 13  

 omhandlede meddelelse, træder retten efter hans foranstaltning uden ophold i  

 virksomhed.
Han leder forhandlingerne, våger over, at orden iagttages, og  

 påser, at sagerne fremmes med tilbørlig hurtighed.
 § 17.  Det kommer rigsretten under iagttagelse af  

 retsplejelovens bestemmelser om fængsling at afgøre, om tiltalte bør være  

 fængslet under sagen, uanset om fængsling måtte være iværksat, forinden sagen  

 henvistes til rigsretten.
 § 18.  Finder anklageren, at en tiltalt, som er på fri  

 fod, bør underkastes varetægtsfængsel, kan han derom gøre indstilling til  

 rigsretten.
 § 19.  Er tiltalte fængslet, foranlediger rigsrettens  

 formand ham fremstillet i retten under dennes møder.
§ 20.  Det påhviler anklageren uden ophold at påstævne  

 sagen.
Han tilvejebringer så vidt gørligt de fornødne bevisligheder,  

 forbereder den bevisførelse, der skal finde sted under domsforhandlingen, og  

 gør indstilling til rigsretten om de foreløbige undersøgelseshandlinger, han  

 anser for nødvendige.
 § 21.  Stævningen udfærdiges efter anklagerens udkast  

 i rettens navn, forsynes med dennes segl og underskrives på rettens vegne af  

 justitssekretæren.
 § 22.  Rigsrettens formand fastsætter efter  

 forhandling med anklageren og forsvareren, hvilken dag og tid og hvilket sted  

 for rettens møde der skal opgives i stævningen.
 § 23.  Indstævningen sker med 14 dages varsel.  

 Opholder tiltalte sig på Færøerne eller i Grønland eller uden for riget,  

 fastsætter dog retten efter forhandling med anklageren og forsvareren et  

 sådant varsel, som efter omstændighederne må anses for tilstrækkeligt.
§ 24.  Kendes tiltaltes opholdssted ikke, udstedes  

 offentlig stævning, der indrykkes to gange i statstidende.
Stævnevarslet  

 fastsættes af rigsretten.
 § 25.  Genpart af stævningen bliver ved formandens  

 foranstaltning at tilstille forsvareren.
 § 26.  Efter indstilling af anklageren eller tiltalte  

 kan rigsretten træffe bestemmelse om foretagelse af foreløbige  

 undersøgelseshandlinger og om, hvad disse skal omfatte; det bliver herved at  

 iagttage, at kun sådanne beviser tilstedes ført, som det må anses for umuligt  

 eller dog forbundet med særlig ulempe at tilvejebringe under  

 domsforhandlingen.
 § 27.  Foreløbige undersøgelseshandlinger foretages af  

 vedkommende underretsdommer, jfr. retsplejelovens § 694.
 Stk. 2.  Finder undersøgelsesretten, at det til opnåelse  

 af undersøgelsens formål er påkrævet at foranstalte husundersøgelse,  

 undersøgelse eller beslaglæggelse af breve eller andre papirer, kan den ved  

 kendelse træffe bestemmelse derom.
 Stk. 3.  Kære over undersøgelsesdommerens virksomhed  

 sker til rigsretten.
 § 28.  Under en foreløbig undersøgelse skal vidner  

 ikke tages i ed, medmindre dette er bestemt af rigsretten.
 § 29.  På den dag og tid, da sagen ifølge stævningen  

 skal foretages, møder anklageren og fremlægger stævningen, et anklageskrift,  

 udskrift af de i sagen foretagne retslige undersøgelseshandlinger og andre  

 dokumenter, som han måtte have erhvervet, samt en fortegnelse over de vidner  

 og andre personer, som han agter at lade afhøre i retten, med kort angivelse  

 af, hvad dermed agtes godtgjort, hvilken fortegnelse dog også kan optages i  

 anklageskriftet.
§ 30.  Anklageskriftet skal indeholde en nøjagtig  

 betegnelse af tiltalte og en angivelse af de handlinger, for hvilke han  

 drages til ansvar, samt af de omstændigheder, som vil have indflydelse på  

 straffen.
Nedlægges der påstand på erstatning, skal den udformes således, at  

 tiltalte kan forberede sit forsvar.
Endelig anføres de lovbestemmelser,  

 hvorpå anklageren støtter sin påstand.
 § 31.  Af de i § 29 omhandlede dokumenter bliver  

 genpart at overlevere tiltalte eller hans forsvarer, og disse er da  

 berettigede til en passende udsættelse til at gøre sig bekendt dermed.
 § 32.  Er ingen forsvarer for tiltalte beskikket, og  

 møder tiltalte hverken personlig eller ved fuldmægtig den dag, da stævningen  

 fremlægges, eller udebliver han en senere tægtedag, beskikker rigsrettens  

 formand en forsvarer for ham.
 § 33.  Udebliver tiltalte uden lovligt forfald fra det  

 i § 29 omhandlede eller noget senere retsmøde, kan rigsretten træffe de  

 foranstaltninger, som måtte kræves til at sikre hans tilstedeværelse,  

 derunder i fornødent fald lade ham afhente ved magt.
 § 34.  I det i § 29 omhandlede retsmøde opfordrer  

 formanden parterne til at fremsætte deres mulige indsigelser mod noget af  

 rettens medlemmer, og retten tager derefter beslutning i anledning af sådanne  

 indsigelser.
 § 35.  Inden den af rigsretten fastsatte frist skal  

 tiltalte fremlægge de dokumenter, han agter at påberåbe sig under sagen, og  

 en fortegnelse over de personer, han ønsker afhørt, forsåvidt de ikke  

 allerede findes opført på anklagerens bevisfortegnelse.
Stk. 2.  Af det fremlagte leveres der anklageren  

 genpart, og anklageren er berettiget til en passende udsættelse til at gøre  

 sig bekendt med modpartens dokumenter.
Fremlægger han derefter nye  

 dokumenter, finder tilsvarende regler anvendelse.
 § 36.  Ønsker nogen af parterne under  

 domsforhandlingen at gøre brug af andre beviser end de i hans  

 bevisfortegnelse opførte, eller ønsker han noget bevis optaget på anden måde  

 end deri opgivet, kan dette kun ske med modpartens samtykke eller rettens  

 tilladelse.
§ 37.  Finder anklageren, at et af de af tiltalte  

 opgivne vidner ikke kan give oplysning om sagen, kan han opfordre tiltalte  

 til at angive, hvad han med dette vidne vil bevise.
Efterkommer tiltalte ikke  

 opfordringen, kan anklageren undlade at indkalde vidnet.
Tvist mellem  

 parterne om indkaldelse af et vidne afgøres ved rettens kendelse.
 § 38.  Efter forslag af anklageren og forsvareren  

 berammer retten dagen for domsforhandling af sagen.
§ 39.  Vidnestævning udfærdiges efter anklagerens  

 udkast på den i § 21 fastsatte måde og forkyndes for vidnet med samme varsel  

 som i § 23 for tiltaltes vedkommende bestemt.
Af vidnestævningen leveres der  

 samtidig modparten genpart.
 § 40.  Alle personer, som er indstævnet for at afgive  

 forklaring, er pligtige at møde på det sted, hvor rigsretten holdes.
 § 41.  Når retten på den til domsforhandling berammede  

 dag er sat, møder anklageren, tiltalte og hans forsvarer, og rigsrettens  

 formand meddeler, hvilken sag der kommer til forhandling.
 § 42.  Udebliver tiltalte, og kan han ikke straks  

 bringes til stede, afgør retten, efter at anklageren og forsvareren har ytret  

 sig, om sagen desuagtet skal fremmes, eller om udsættelse skal finde sted.
 § 43.  Fremmes sagen, lader formanden de til at afgive  

 forklaring indkaldte personer påråbe.
Stk. 2.  Er nogen af dem udeblevet, træffer retten  

 foranstaltning til, at han om muligt straks bringes til stede.
Kan dette ikke  

 ske, afgør retten, efter at der er givet parterne lejlighed til at ytre sig  

 derover, om vidnets forklaring må anses så vigtig for sagen, at denne bør  

 udsættes, indtil vidnet kan komme tilstede eller dets forklaring på anden  

 måde kan erhverves (§ 26). Udsættes sagen, pålægges det vidnerne at møde på  

 ny den fastsatte dag.
 § 44.  Udebliver et lovmæssig indkaldt vidne uden  

 lovligt forfald eller uden betimeligt at have anmeldt sit forfald, kan retten  

 idømme det bøder eller hæfte indtil 6 måneder og tilpligte det at erstatte de  

 udgifter, som måtte være forårsagede ved udeblivelsen.
 Stk. 2.  Kendelse, hvorved straf eller erstatning er  

 idømt et fraværende vidne, kan omgøres, når begæring derom fremsættes i det  

 første retsmøde, i hvilket vidnet derefter giver møde eller fremstilles,  

 eller, hvis det ikke senere møder eller fremstilles, inden en uge, efter at  

 kendelsen er forkyndt for det.
 § 45.  Er vidnerne til stede, eller bestemmer retten,  

 at sagen skal fremmes uanset et eller flere vidners udeblivelse, begiver de  

 mødte vidner sig ind i det for dem bestemte værelse.
 Stk. 2.  Rigsrettens formand kan, når han finder det  

 fornødent, træffe foranstaltning til at forhindre, at vidnerne samtaler  

 angående deres udsagn.
§ 46.  Efter at tiltalte er afhørt af rettens formand  

 om navn, alder, stilling og andre personlige forhold, som kan være af  

 betydning for sagen, opfordres han til at fremkomme med mulige indsigelser  

 mod den form, hvorunder sagen er anlagt eller fremmet.
Angående sådanne  

 indsigelser tager retten, efter at anklageren og forsvareren har ytret sig,  

 beslutning, førend forhandlingerne fortsættes.
 § 47.  Anklageskriftet oplæses af retsskriveren, og  

 anklageren giver derefter en kort fremstilling af sagens nærmere  

 omstændigheder.
§ 48.  Formanden gør tiltalte bekendt med, at han ikke  

 er pligtig at afgive forklaring; derpå udspørger først anklageren og derefter  

 forsvareren ham, hvorhos formanden og rigsrettens øvrige dommere kan stille  

 yderligere spørgsmål.
Er tiltalen rettet mod flere personer, bestemmer  

 formanden, i hvilken orden de skal afhøres, om nogen af dem skal aftræde,  

 medens andre afhøres, og om de skal stilles mod hinanden.
 Stk. 2.  Så ofte vidners udsagn, oplæste dokumenter  

 eller andre omstændigheder giver anledning dertil, bliver tiltalte påny at  

 afhøre.
 Stk. 3.  Ingen tvang kan anvendes mod tiltalte for at  

 bringe ham til at svare i det hele eller på enkelte spørgsmål.
 § 49.  Afgiver tiltalte i rigsretten en fuldstændig  

 tilståelse, afgør retten, om og i hvilken udstrækning yderligere bevisførelse  

 skal finde sted.
 § 50.  Er der sket foreløbig afhøring af tiltalte,  

 bliver udskriften heraf kun at oplæse i rigsretten, forsåvidt tiltalte  

 udebliver, vægrer sig ved at give svar angående forhold, hvorom han har  

 afgivet forklaring under den foreløbige afhøring, eller benægter, hvad han  

 under denne har tilstået.
 § 51.  Om et vidne skal bekræfte sin forklaring med  

 ed, afgøres af rigsretten.
§ 52.  Rigsrettens formand bestemmer, i hvilken orden  

 vidnerne skal afhøres.
Anklageren afhører de af ham fremstillede vidner.  

 Vidner, som fremstilles fra forsvarets side, afhøres af forsvareren eller af  

 tiltalte.
Yderligere spørgsmål kan derpå fremsættes såvel af modparten som af  

 formanden og de øvrige dommere.
 Stk. 2.  Det tilkommer ligeledes formanden at afgøre, om  

 vidner skal stilles imod hinanden, og om et vidne, efter at være afhørt, kan  

 blive tilstede i retssalen, foreløbig skal aftræde eller kan forlade retten.
 Stk. 3.  Afhørte vidner kan senere påny afhøres.
§ 53.  Vægrer et vidne sig uden lovlig grund ved at  

 svare, kan retten idømme det samme straf som i § 44 bestemt.
Har vidnet selv  

 eller nogen af parterne fremsat indsigelse mod dets forpligtelse til at  

 udtale sig, skal spørgsmålet herom dog først, efter at alle vedkommende har  

 haft lejlighed til at ytre sig, være afgjort ved rettens kendelse.
 § 54.  På syns- og skønsmænd finder reglerne om vidner  

 tilsvarende anvendelse.
§ 55.  Parterne fremlægger de bevisførelsen  

 vedkommende genstande og lader ved retsskriveren oplæse af sagens dokumenter,  

 hvad de finder fornødent.
Vidneforklaringer, som er afgivet under en  

 foreløbig undersøgelse, oplæses ikke, medmindre vidnets udsagn i rigsretten  

 står i modstrid dermed, eller dets indstævning for rigsretten er undladt  

 efter dennes bestemmelse eller ikke har kunnet iværksættes, eller vidnet er  

 udeblevet, og der ikke af den grund er fundet anledning til at udsætte sagen,  

 indtil vidnet personlig kan møde.
§ 56.  Viser det sig under forhandlingerne, at der ved  

 vidner eller på anden måde kan fås nye oplysninger, som på grund af  

 omstændighederne ikke tidligere har været kendt, afgør rigsretten, efter at  

 parterne har haft lejlighed til at ytre sig derover, om sådanne nye  

 oplysninger bør tilvejebringes eller ej.
Bestemmes det, at de bør søges  

 tilvejebragt, bør dette om muligt ske straks, uden at retten hæves.
I modsat  

 fald udsættes sagen.
 Stk. 2.  Vidner, som efter sådan bestemmelse skal føres,  

 er pligtige at møde efter tilsigelse med det varsel, som retten i det enkelte  

 tilfælde finder tilstrækkeligt.
 § 57.  Bliver det i noget tilfælde, efter at  

 bevisførelsen i retten er begyndt, nødvendigt at udsætte sagen, bestemmer  

 retten, hvorvidt og i hvilket omfang det allerede foretagne skal gentages,  

 når sagen atter kommer for.
 § 58.  Efter bevisførelsens slutning får først  

 anklageren, dernæst forsvareren og, såfremt tiltalte begærer det, denne ordet  

 for at udtale sig om bevisførelsens resultat samt om retsspørgsmålene i sagen  

 og nedlægge endelig påstand.
 § 59.  Anklageren kan atter tage ordet, men tiltalte  

 eller hans forsvarer har stedse det sidste ord, og tiltalte er, efter at hans  

 forsvarer har talt, berettiget til selv at tilføje, hvad han finder påkrævet.
§ 60.  Af de udsagn, der afgives under afhøringen,  

 optages det væsentligste i retsbogen.
Såfremt udsagn gengives i stenografisk  

 referat eller optages på bånd eller lignende, afgør formanden, hvorvidt der  

 yderligere skal ske tilførsel til retsbogen.
 Stk. 2.  Parternes påstande, begæringer og indsigelser  

 samt indsigelser, som fremsættes af vidner eller syns- eller skønsmænd, skal  

 ordret tilføres retsbogen, hvorimod udviklinger og foredrag til begrundelse  

 heraf ikke nedskrives, medmindre formanden træffer særlig bestemmelse derom.
 § 61.  Når forhandlingerne er sluttet, går retten i  

 almindelighed straks over til at forberede dommens afsigelse.
 § 62.  Ophævet.
§ 63.  Den senest udnævnte Højesteretsdommer stemmer  

 først, derefter det af folketinget valgte medlem, som har det nederste sæde,  

 og senere således afvekslende mellem Højesterets dommere og de af folketinget  

 valgte medlemmer.
Formanden stemmer sidst.
 Stk. 2.  De afgivne stemmer indføres i en særlig  

 stemmegivningsbog.
 § 64.  Bedømmelsen af bevisernes vægt er ikke bundet  

 af lovregler.
§ 65.  Tiltalte kan kun dømmes for de i  

 anklageskriftet nævnte forhold.
Derimod er retten, forsåvidt angår idømmelse  

 af straf, ikke bundet ved anklagerens påstand.
 § 66.  Findes der ikke grund til at idømme tiltalte  

 straf, afsiger retten for så vidt frifindelsesdom.
Stk. 2.  Erstatningskrav, der er fremsat under sagen,  

 afgøres ved samme dom.
Ved denne bestemmes tillige, om tiltalte skal udrede  

 sagens omkostninger, jfr. herved kapitel 91 i lov om rettens pleje.
§ 67.  Afgives stemmer for forskellige meninger,  

 udfindes stemmeflerheden efter retsplejelovens almindelige regler, og dommen  

 affattes efter de fleste stemmer.
Af to meninger, for hvilke der er lige  

 mange stemmer, foretrækkes med hensyn til strafansvar og forpligtelser mod  

 staten, derunder idømmelse af omkostninger, den for tiltalte gunstigste  

 mening; iøvrigt gør formandens, eventuelt den efter stemmeordenen ældste i  

 afgørelsen deltagende dommers stemme udslaget.
 § 68.  Dommen skal indeholde angivelse af de grunde,  

 hvorpå domsslutningen støtter sig, samt oplysning om de forskellige meninger  

 under afstemningen, såvel vedrørende resultatet som vedrørende begrundelsen,  

 med oplysning om stemmetal, men uden angivelse af dommernes navne.
 § 69.  Dommen indføres i en særlig dombog.
 § 70.  Ophævet.
§ 71.  Dommen udfærdiges i rettens navn, forsynes med  

 dens segl, underskrives af formanden og paraferes af retsskriveren.
Udskrift  

 af dommen bliver ved formandens foranstaltning at tilstille folketingets  

 formand og justitsministeren.
Stk. 2.  Finder retten anledning til at indstille til  

 formildelse eller eftergivelse af idømt straf, fremsender den til  

 justitsministeren sammen med domsudskriften beretning om sagen med  

 indstilling om benådning.
Enhver af dommerne kan forlange, at retten efter  

 afstemningens slutning tager standpunkt til spørgsmål herom.
 § 72.  Justitsministeren gør forestilling angående  

 sagen til kongen og drager omsorg for dommens fuldbyrdelse.
 § 73.  Sagens omkostninger afholdes, forsåvidt ingen  

 tilpligtes at tilsvare dem, såvel som når den, hvem de pålægges, ikke er i  

 stand til at udrede dem, af statskassen.
§ 74.  Den valgte anklager og den beskikkede forsvarer  

 har ret til erstatning for nødvendige udgifter og til godtgørelse for deres  

 arbejde.
Størrelsen af denne godtgørelse bestemmes ved dommen.
En lignende  

 godtgørelse kan tillægges den valgte forsvarer, når det findes rimeligt, at  

 den pågældende er valgt til forsvarer af tiltalte.
 § 75.  Der tilkommer vidner og syns- og skønsmænd  

 godtgørelse efter de almindelige regler herom i lov om rettens pleje.
 § 76.  Der tilkommer enhver af rigsretsdommerne og  

 retsskriverne dagpenge og godtgørelse af udgifter til befordring  

 overensstemmende med tjenestemandslovens regler om vederlag til medlemmer af  

 kommissioner, nævn m.m.
 Stk. 2.  Udgifterne hertil kan tiltalte ikke tilpligtes  

 at tilsvare.
 § 77.  Iøvrigt finder, hvor ikke denne lov hjemler  

 andet, lov om rettens pleje anvendelse på rettergangsmåden ved rigsretten.
 § 78.  Lov om rigsretten af 3. marts 1852 ophæves.
 Lov nr. 100 af 31. marts 1954 om rigsretten blev bekendtgjort i Lovtidende  

 den 8. april 1954 og trådte således i henhold til § 3 i Lovtidendeloven i  

 kraft den 15. april 1954.
 Lov nr. 385 af 4. december 1963 om ændringer i lov om rigsretten blev  

 bekendtgjort i Lovtidende den 5. december 1963 og trådte således i henhold  

 til § 3 i Lovtidendeloven i kraft den 12. december 1963.
