 1.
 Ved lov nr. 605 af 20. december 1972 er oprettet den sociale ankestyrelse,  

 som er den øverste administrative klageinstans i det omfang, det fastsættes i  

 lovgivningen.
 Loven, der er optrykt som bilag til cirkulæret træder efter  

 socialministerens bestemmelse i kraft den 1. juli 1973.
 Ankestyrelsens adresse er Amaliegade 25, 1256 København K. med  

 telefonnummer (01) 15 64 01.
 2.
 Socialministeriet har udarbejdet en orientering om ankestyrelsen, hvortil  

 der henvises.
 Nedenfor er ganske kortfattet nævnt nogle spørgsmål, som har særlig  

 betydning for de myndigheder, der træffer afgørelse i sager, der hører under  

 ankestyrelsens område.
 3.
 Fra lovens ikrafttræden henlægges til den sociale ankestyrelses område  

 klagesager vedrørende enkeltpersoners rettigheder og pligter efter de sociale  

 love, bortset fra klager over institutionsbehandling og klager over  

 forsorgens udøvelse.
Ankestyrelsen overtager i denne henseende de funktioner, der hidtil er  

 udøvet af ankenævnet for invalideforsikringsretten, ulykkesforsikringsrådet,  

 landsnævnet for børne- og ungdomsforsorg, åndssvageforsorgens centralnævn og  

 socialministeriet.
Der er endvidere givet adgang til, at de afgørelser, som  

 træffes af det i henhold til folkepensionslovens § 2, stk. 4, nedsatte udvalg  

 (dispensationsudvalget) vedrørende tillæggelse af førtidig folkepension og  

 enkepension, kan indbringes for ankestyrelsen.
Endelig er der givet adgang  

 til, at revalideringsnævnets afgørelser kan indbringes for ankestyrelsen.
 Ankestyrelsen overtager yderligere de funktioner, der ved § 53, stk. 3, 2.  

 pkt., og § 54, stk. 3, i lov om børne- og ungdomsforsorg er henlagt til  

 formanden for landsnævnet for børne- og ungdomsforsorg, og de funktioner, som  

 ved § 9, stk. 2, 2. pkt., og § 10, 1. pkt., i adoptionsloven er henlagt til  

 landsnævnet for børne- og ungdomsforsorg.
 4.
Bestemmelser om klageadgang til den sociale ankestyrelse findes ikke i  

 loven om den sociale ankestyrelse, men i lovgivningen om folke-, invalide- og  

 enkepension, sygesikring, dagpenge ved sygdom eller fødsel,  

 ulykkesforsikring, erstatning til besættelsestidens ofre, offentlig forsorg,  

 revalidering, børne- og ungdomsforsorg samt i lov om forsorgen for åndssvage  

 og andre særlig svagtbegavede, omsorgsloven og lov om børnetilskud og andre  

 familieydelser.
Regler herom findes endvidere i lov om erstatning for  

 vaccinationsskade, lov om sygehusvæsen og lov om registreringsafgift af  

 motorkøretøjer m.v.
 Der er ikke gennemført nye regler, hvorefter klagemulighed til det øverste  

 klageorgan afskæres.
 5.
 Om adgangen til at klage over afgørelser i sociale og dermed beslægtede  

 sager gælder, at afgørelsen kan påklages af den, hvem afgørelsen vedrører  

 (eller hans repræsentant), og i øvrigt af enhver, der har en retlig interesse  

 i sagen.
 Den adgang til at påklage en afgørelse, som de offentlige myndigheder  

 hidtil har haft, består uændret.
 6.
 Reglerne om klagefrister og om bortseen fra overskridelse af klagefrister  

 er ikke optaget i loven om den sociale ankestyrelse, men i de love i medfør  

 af hvilke de pågældende afgørelser er truffet.
Klagefristen er i de pågældende love normalt fastsat til 4 uger, efter at  

 klageren har fået meddelelse om afgørelsen, men den er dog længere i  

 ulykkesforsikringslovgivningen for klagere, der opholder sig uden for  

 Danmark.
I loven om forsorgen for åndssvage og andre særlig svagtbegavede  

 gælder ingen tidsfrist for indbringelse af sager for ankestyrelsen.
 Opmærksomheden henledes på, at der bortset fra de ovennævnte undtagelser  

 altid gælder en klagefrist på 4 uger, således f.eks. også for afgørelser  

 vedrørende revalideringsloven, loven om børnetilskud og andre familieydelser  

 og omsorgsloven, hvor der ikke hidtil har været nogen klagefrist.
 Det bemærkes, at ankestyrelsen kan se bort fra overskridelse af  

 klagefristen, når der er særlig grund hertil.
 7.
Ankestyrelsen kan afvise en klage eller stadfæste, ophæve eller ændre en  

 afgørelse.
Ankestyrelsen kan endvidere hjemvise sagen til fornyet behandling  

 eller henvise den til behandling hos en myndighed, der ikke tidligere har  

 truffet afgørelse i sagen.
 Ved sin afgørelse af sagen er ankestyrelen ikke bundet af parternes  

 påstande.
 Heri ligger, at ankestyrelsen kan træffe en hvilken som helst afgørelse,  

 der må betragtes som den rigtige i den konkrete situation uden hensyn til, om  

 klageren selv måtte ønske en anden afgørelse; f.eks. kan en invalidepension  

 frakendes eller nedsættes, og der kan også i andre arter af sager ske  

 nedsættelse af ydelser, som er tilkendt af den underliggende instans.
 Ankestyrelsen kan træffe en afgørelse, der i tidligere instans hører under  

 en anden myndighed end den, hvis afgørelse er påklaget, under forudsætning  

 af, at den anden myndigheds afgørelse kan påklages til ankestyrelsen.
 Hvis ankestyrelsen har truffet en afgørelse, hvorefter klageren ikke har  

 været berettiget til en ydelse, som han har modtaget, skal der ikke ske  

 tilbagebetaling, med mindre de almindelige betingelser herfor er til stede,  

 normalt når ydelsen er modtaget mod bedre vidende.
 8.
 Socialministeriet skal henstille, at der i forbindelse med meddelelser til  

 enkeltpersoner om trufne afgørelser gives oplysning om klageadgang og  

 klagefrist.
 9.
 Da ankestyrelsens afgørelser skal begrundes, og da det er en nødvendig  

 forudsætning for sagsbehandlingen i ankestyrelsen, at det er oplyst, på  

 hvilket grundlag en afgørelse er truffet, bør alle afgørelser ledsages af  

 begrundelse.
 10.
 Socialministeriet skal henstille, at henvendelser vedrørende sager, der er  

 til behandling i ankestyrelsen, besvares hurtigst muligt.
 11.
 Socialministeriet har udarbejdet en pjece, som er beregnet til at  

 fremlægge på et offentligt tilgængeligt sted i socialforvaltningen og i  

 institutioner i øvrigt, der træffer afgørelser i sociale sager.
Pjecen kan rekvireres hos Statens Trykningskontor, Frederiksholms Kanal  

 26, 1220 København K.
Tlf. (01) MI. 2885.
