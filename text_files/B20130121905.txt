Bekendtgørelse om ændring af bekendtgørelse om tilskud til kommunale projekter vedrørende fosforvådområder § 1 I bekendtgørelse nr. 372 af 26. april 2012 om tilskud til kommunale projekter vedrørende fosforvådområder, som ændret ved bekendtgørelse nr. 302 af 18. marts 2013, foretages følgende ændringer:
 1. § 2 affattes således:
»§ 2. NaturErhvervstyrelsen kan inden for de bevillingsmæssige rammer 1) give tilsagn om tilskud til forundersøgelser, 2) give tilsagn om tilskud til anlæg af fosforvådområder og 3) reservere økonomiske rammer for ansøgte projekter omfattet af nr. 2 under et eller flere af følgende virkemidler:
 a) Køb af projektjord i henhold til bekendtgørelse af lov nr. 1275 af 2. november 2010 om jordfordeling og offentligt køb og salg af fast ejendom til jordbrugsmæssige formål m.v. (jordfordelingsloven).
 b) Jordfordeling i henhold til jordfordelingsloven.
 c) Tilsagn om tilskud til fastholdelse af vådområder i medfør af NaturErhvervstyrelsens bekendtgørelse om tilskud til fastholdelse af vådområder og naturlige vandstandsforhold.
Stk. 2. Tilsagn om tilskud, omfattet af stk. 1, nr. 1 og 2, kan gives til den projektansvarlige.« 2. § 3, stk. 3, affattes således:
»Stk. 3. Ejendomsmæssige forundersøgelser omfatter i denne bekendtgørelse undersøgelser, der beskriver de ejendomsmæssige forhold, herunder ejerskab, ejendommens beliggenhed, driftsform, lodsejertilslutning, jordpris og deltagernes erstatningsønsker, herunder behovet for erstatningsjord.« 3. Efter § 5 indsættes:
»§ 5 a.
Uanset § 5, stk. 3, kan NaturErhvervstyrelsen træffe afgørelse om afslag eller delvist afslag for ansøgninger, hvis NaturErhvervstyrelsen vurderer, at 1) de samlede anslåede udgifter, eller enkeltstående udgifter, ikke er rimelige, 2) udgifterne ikke er tilskudsberettigede, jf. § 13, stk. 4 og § 14, stk. 4, 3) ansøgningen ikke er tilstrækkeligt oplyst, 4) effekten af det ansøgte projekt ikke i tilstrækkeligt omfang bidrager til at opfylde formålet med ordningen, eller 5) effekten af det ansøgte projekt ikke står i rimeligt forhold til projektets samlede anslåede udgifter.« 4. § 6, stk. 1, affattes således:
»Hvis ansøger ønsker reservation af en økonomisk ramme under et eller flere af de i § 2, stk. 1, nr. 3, nævnte virkemidler, skal ansøgning om reservation af økonomiske rammer indgives samtidig med ansøgning om tilsagn om tilskud til anlæg af fosforvådområder.« 5. § 9, stk. 1, affattes således:
»Det er en betingelse for tilskud til forundersøgelser, 1) at forundersøgelserne afsluttes inden en dato, der fastsættes i tilsagnet af NaturErhvervstyrelsen, og som efter ansøgning kan ændres, jf. § 15, 2) at tilsagnshaver indsender udbetalingsanmodning, alle udgiftsbilag, dokumentation for betaling, forundersøgelsesrapporter samt udtalelse om gennemførelse rettidigt til NaturErhvervstyrelsen, jf. § 20, nr. 3, 3) at udbetalingsanmodninger med tilhørende originale regnskabsbilag holdes tilgængeligt i mindst 5 år regnet fra datoen for afsluttende udbetaling af tilskud, 4) at ansøger afgiver de oplysninger, NaturErhvervstyrelsen og Naturstyrelsen anmoder om til brug for sagsbehandlingen, 5) at tilsagnshaver sikrer, at alle projektrelaterede udgifter og indtægter bogføres enten med en særlig kode eller på særskilt konto i tilsagnshavers regnskabssystem, i et separat regnskabssystem eller med anden bogføring i tilsagnshavers regnskabssystem, der sikrer entydig identifikation af alle transaktioner med tilknytning til projektet, 6) at ansøger i ansøgningen oplyser om projektet er omfattet af en kontrakt, der er omfattet af EUs udbudsregler eller tilbudslovens regler, 7) at tilsagnshaver, hvis projektet eller dele heraf er omfattet af EUs udbudsregler eller tilbudslovens regler, holder dokumentation, der dokumenterer, at EUs udbudsregler eller tilbudslovens regler er overholdt, tilgængelig i mindst fem år fra datoen for slutudbetaling.« 6. § 10, stk. 1, affattes således:
»Det er en betingelse for tilskud til anlæg af fosforvådområder, 1) at de nødvendige tilladelser fra offentlige myndigheder opnås, inden anmodning om sidste udbetaling, 2) at projektet afsluttes inden en dato, der fastsættes i tilsagnet af NaturErhvervstyrelsen, og som efter ansøgning kan ændres, jf. § 15, 3) at tilsagnshaver indsender anmodning om slutudbetaling, alle udgiftsbilag, dokumentation for betaling, afsluttende projektrapport samt udtalelse om gennemførelse rettidigt til NaturErhvervstyrelsen, jf. § 21, stk. 1, nr. 3, 4) at projektet opretholdes i en periode på mindst 5 år regnet fra datoen, hvor projektet senest skal være afsluttet, 5) at udbetalingsanmodninger med tilhørende originale regnskabsbilag holdes tilgængeligt i mindst 5 år regnet fra datoen for afsluttende udbetaling af tilskud, 6) at ansøger afgiver de oplysninger, NaturErhvervstyrelsen og Naturstyrelsen anmoder om til brug for sagsbehandlingen, 7) at tilsagnshaver sikrer, at alle projektrelaterede udgifter og indtægter bogføres enten med en særlig kode eller på særskilt konto i tilsagnshavers regnskabssystem, i et separat regnskabssystem eller med anden bogføring i tilsagnshavers regnskabssystem, der sikrer entydig identifikation af alle transaktioner med tilknytning til projektet, 8) at ansøger i ansøgningen oplyser om projektet er omfattet af en kontrakt, der er omfattet af EUs udbudsregler eller tilbudslovens regler, 9) at tilsagnshaver, hvis projektet eller dele heraf er omfattet af EUs udbudsregler eller tilbudslovens regler, holder dokumentation, der dokumenterer, at EUs udbudsregler eller tilbudslovens regler er overholdt, tilgængelig i mindst fem år fra datoen for slutudbetaling, og 10) at tilsagnshaver sikrer, at kontrolmyndigheden har adgang til projektområdet i forbindelse med kontrol.« 7. § 11, stk. 2, affattes således:
»Stk. 2. Efter projektets gennemførelse skal arealer inden for projektområdet permanent henligge som fosforvådområde og fastholdes som græs- eller naturarealer.
Skov, der er etableret forud for indgivelse af ansøgning om tilskud, kan dog opretholdes men kan ikke omfattes af tilsagn om tilskud i medfør af NaturErhvervstyrelsens bekendtgørelse om tilskud til fastholdelse af vådområder og naturlige vandstandsforhold.
For arealer inden for projektområdet gælder endvidere følgende:
 1) Arealerne må ikke anvendes til etablering af skov eller energi-, lav- eller stævningsskov.
 2) Arealerne må ikke anvendes til dyrkning af afgrøder, herunder ikke anvendes til frøproduktion og til dyrkning af energiafgrøder, prydvækster, pyntegrønt og juletræer, hvilket dog ikke er til hinder for, at græs og anden plantevækst på arealerne kan anvendes til græsning, slæt, rørskær eller lignende.
3) Arealerne må ikke tilføres sprøjtemidler.
NaturErhvervstyrelsen kan i særlige tilfælde dispensere fra forbuddet mod tilførsel af sprøjtemidler.
 4) Arealerne må ikke tilføres gødning, bortset fra den gødning, der efterlades af græssende husdyr.
 5) Arealerne må ikke tilføres jordforbedringsmidler.
 6) Arealerne må ikke omlægges.
7) Der må ikke tilskudsfodres på arealerne.
Mineraler betragtes ikke som tilskudsfoder.
NaturErhvervstyrelsen kan i særlige tilfælde dispensere fra forbuddet mod at tilskudsfodre på arealerne.
8) Aktiviteter, som ejere og forpagtere iværksætter eller tillader på den del af arealerne, der ligger nærmere end 5 meter fra åbne vandløb, søer over 100 m² og kystlinjer, skal udføres på en måde, der ikke medfører erosion af nævnte del af arealerne.
Afstanden regnes fra vandløbets eller søens øverste kant eller for så vidt angår kystlinjer fra årets normale højeste vandstandslinje.
NaturErhvervstyrelsen kan i særlige tilfælde dispensere fra bestemmelsen i 1. pkt.
 9) Kontrolmyndigheden skal have adgang til projektområdet i forbindelse med kontrol.
 10) Der skal være den adgang til projektområdet, der er nødvendig for at kunne opfylde betingelser vedrørende vedligeholdelse af anlæg.
 11) Den naturtype og tilstand, der dannes som følge af de bestemmelser, der tinglyses i medfør af nærværende bekendtgørelse, er ikke omfattet af undtagelsesreglen (1-årsreglen) i § 2, stk. 1 og 3, i bekendtgørelse nr. 1172 af 20. november 2006 om beskyttede naturtyper eller senere bestemmelser, der måtte afløse de nævnte bestemmelser.
12) Den NaturErhvervstyrelsen bemyndiger dertil, skal have adgang til udendørs arealer i projektområdet i forbindelse med målinger af effekten af projektet på vandmiljøet og naturen, herunder til at tage jord- og vandprøver.« 8. § 13, stk. 4, affattes således:
»Stk. 4. Tilskud til forundersøgelser kan ikke omfatte 1) udgifter, som tilsagnshaver har afholdt, inden Naturstyrelsen har givet tilladelse til at iværksætte projektet, jf. § 5, stk. 2, dog hvis en sådan tilladelse ikke er givet, udgifter, som tilsagnshaver har afholdt, inden der er givet tilsagn om tilskud, 2) udgifter vedrørende aktiviteter, som tilsagnshaver eller en ejer eller forpagter af arealer i projektområdet er forpligtet til at gennemføre i medfør af anden lovgivning, 3) udgifter, hvortil der ydes offentlig støtte eller støtte i medfør af anden lovgivning, 4) moms, medmindre denne endeligt bæres af tilsagnshaver, 5) udgifter til forskning og teknologisk udvikling, 6) finansierings- og pengeinstitutomkostninger, 7) udgifter til køb af brugt udstyr og brugt materiel, 8) udgifter til leje og leasing af udstyr og materiel og 9) udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL).« 9. § 14, stk. 4, affattes således:
»Stk. 4. Tilskud til anlæg af vådområder kan ikke omfatte 1) udgifter, som tilsagnshaver har afholdt, inden Naturstyrelsen har givet tilladelse til at iværksætte projektet, jf. § 5, stk. 2, dog hvis en sådan tilladelse ikke er givet udgifter, som tilsagnshaver har afholdt, inden der er givet tilsagn om tilskud, 2) udgifter vedrørende aktiviteter som tilsagnshaver eller en ejer eller forpagter af arealer i projektområdet er forpligtet til at gennemføre i medfør af anden lovgivning, 3) udgifter, hvortil der ydes offentlig støtte eller støtte i medfør af anden lovgivning, 4) moms, medmindre denne endeligt bæres af tilsagnshaver, 5) udgifter til forskning og teknologisk udvikling, 6) finansierings- og pengeinstitutomkostninger, 7) udgifter til køb af brugt udstyr og brugt materiel, 8) udgifter til leje og leasing af udstyr og materiel, 9) udgifter vedrørende anlægsarbejder på skovarealer og arealer omfattet af fredskovspligt og 10) udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL).« 10. § 19, stk. 1, affattes således:
»Udbetaling af tilskud sker på grundlag af den projektansvarliges opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud indgives til NaturErhvervstyrelsen på et særligt skema og vedlægges alle udgiftsbilag samt dokumentation for betaling.
Skema fås via NaturErhvervstyrelsens hjemmeside eller via hjemmesiden www.vandprojekter.dk.« 11. § 20, stk. 1, nr. 3, affattes således:
»3) Udbetalingsanmodning, alle udgiftsbilag, dokumentation for betaling, forundersøgelsesrapporter samt udtalelse om gennemførelse skal være modtaget i NaturErhvervstyrelsen senest 6 måneder efter, at forundersøgelserne senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.« 12. § 21, stk. 1, nr. 3, affattes således:
»3) Anmodning om slutudbetaling, alle udgiftsbilag, dokumentation for betaling, projektrapport samt udtalelse om gennemførelse skal være modtaget i NaturErhvervstyrelsen senest 6 måneder efter, at projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.« 13. § 23, stk. 2, affattes således:
»Stk. 2. Uanset stk. 1 kan NaturErhvervstyrelsen opretholde tilsagnet, selvom betingelserne i § 9, nr. 7 og § 10, nr. 9, ikke er opfyldt, hvis NaturErhvervstyrelsen vurderer, at den manglende opfyldelse af betingelsen ikke er væsentlig.« § 2 Bekendtgørelsen træder i kraft den 25. oktober 2013.
