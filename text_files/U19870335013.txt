 På nogle virksomheden var der etableret fysisk blokade 1.-3. april  

 1985. Der blev under arbejdsretssagen afgivet forskellige forklaringer om i  

 hvilket omfang blokaden umuliggjorde arbejdernes adgang til virksomheden, men  

 der blev i hvert fald ikke udført arbejde af de indklagede arbejdere.
 Den 9. april (tirsdag efter påske) var blokaden hævet, men arbejderne  

 gik ikke i gang med arbejdet før den 11. april.
 Arbejdsretten udtalte, at da arbejderne ikke gik i gang med arbejdet  

 den 9. og 10. april, hvor der i hvert fald ikke var hindringer derfor, måtte  

 det antages, at arbejdsnedlæggelsen, for alle 5 dages vedkommende i  

 virkeligheden fandt sted i protest mod lovindgrebet i overenskomstsituationen  

 og derfor var overenskomststridige. og der idømtes sædvanlig bod for  

 arbejdsnedlæggelsen alle 5 dage.
 Under denne sag har Dansk Arbejdsgiverforening for Industrifagenes  

 almindelige Arbejdsgiverforening for Codan Gummi A/S, Køge, Kemisk Værk Køge  

 A/S, Køge samt Ureflex A/S, Køge, indklaget Landsorganisationen i Danmark for  

 Specialarbejderforbundet i Danmark og Kvindeligt Arbejderforbund i Danmark  

 for et antal medlemmer af disse forbund for Arbejdsretten for  

 overenskomststridige arbejdsnedlæggelser i dagene den 1., 2., 3., 9. og 10.  

 april 1985.
 Klagerne har nedlagt påstand om, at de på bilag 1 anførte medlemmer af de  

 indklagede forbund, beskæftiget hos Kemisk Værk Køge A/S, Køge, tilpligtes at  

 betale en efter rettens skøn fastsat bod for deltagelse i  

 overenskomststridige kollektive arbejdsnedlæggelser i perioden 1. - 3. samt  

 9. - 10. april 1985, ligesom de på bilag 1 anførte medlemmer af de indklagede  

 forbund, beskæftiget hos Codan Gummi A/S, Køge, og Ureflex A/S, Køge,  

 tilpligtes at betale en efter rettens skøn fastsat bod for deltagelse i  

 overenskomststridige kollektive arbejdsnedlæggelser i perioden 1. - 3 . april  

 1985.
 De indklagede har påstået frifindelse, subsidiært at der kun pålægges de  

 indklagede arbejdstagere en mild bod.
 Sagens omstændigheder er efter det oplyste følgende:
 I protest mod vedtagelsen af lov nr. 123 af 31. marts 1985 om fornyelse og  

 forlængelse af kollektive overenskomster og aftaler, der bragte de på  

 arbejdsmarkedet lovligt iværksatte konflikter til ophør fra den 1. april  

 1985, forekom der fra denne dato arbejdsnedlæggelser på et meget stort antal  

 virksomheder over hele landet.
På fællesmøder den 2. - 3. april 1985 behandledes arbejdsnedlæggelserne  

 hos en række af Industrifagenes almindelige Arbejdgiverforenings  

 medlemsvirksomheder.
I referatet af det fællesmøde, som omfattede  

 arbejdsnedlæggelserne hos Codan Gummi A/S, Kemisk Værk Køge A/S og Ureflex  

 A/S, er bl.a. anført:
»Fra arbejdstagerside erkendte man, at arbejdsnedlæggelserne er  

 overenskomststridige, og vil pålægge de strejkende så hurtigt som muligt den  

 3. april d.å. at genoptage arbejdet.
Man gjorde gældende, at baggrunden for  

 arbejdsnedlæggelserne er regeringens indgreb i overenskomstforhandlingerne.
Der tages forbehold for antallet af deltagende lønmodtagere samt  

 tidspunkterne for deres deltagelse i arbejdsnedlæggelserne, ligesom der tages  

 forbehold overfor, om arbejdsnedlæggelsen fortsat er løbende på tidspunktet  

 for fællesmødets afholdelse.« Den 3. april 1985 var onsdagen før Skærtorsdagen.
Arbejdet på de tre  

 virksomheder blev ikke genoptaget i overensstemmelse med pålægget på  

 fællesmødet, men arbejdsnedlæggelserne fortsatte de to første hverdage efter  

 påskehelligdagene, nemlig tirsdag den 9. og onsdag den 10. april 1985.
Ved et klageskrift af 14. november 1985 til Arbejdsretten blev arbejderne  

 hos 11 af Industrifagenes almindelige Arbejdsgiverforenings  

 medlemvirksomheder indklaget for deres deltagelse i proteststrejkerne.
For 8  

 virksomheders vedkommende er sagen forligt udenretligt med vedtagelse af bod.
 Om omstændighederne ved arbejdsnedlæggelserne på de resterende 3  

 virksomheder er der under domsforhandlingen den 24. april 1987 afgivet  

 følgende forklaringer:
Fællestillidsmand Leif Jensen, Kemisk Værk Køge A/S, har forklaret, at da  

 han den 1. april 1985 om morgenen ankom til virksomheden, kunne han og de  

 øvrige arbejdere ikke komme ind, fordi der stod en tæt mur af mennesker foran  

 porten og spærrede for adgangen til denne.
Han kendte ikke de mennesker, der  

 udførte den fysiske blokade.
Han kørte derpå til fagforeningen, hvorfra han  

 ringede til virksomheden og kom til at tale med Birgit Larsen, der var  

 sekretær i personaleafdelingen.
Hun tog til efterretning, at arbejderne på  

 grund af blokaden ikke kunne komme ind på virksomheden.
Den 2. og 3. april  

 1985 var adgangen til virksomheden fortsat spærret af ukendte mennesker.
Den  

 9. april var blokaden ophørt, og arbejderne kom ind i virksomheden, men de  

 besluttede samme morgen, at de ikke ville gå i arbejde, fordi de følte, at  

 virksomheden havde overtrådt forlængelsesloven ved ikke at tage alle  

 arbejderne i arbejde igen.
Arbejdsnedlæggelsen fortsatte den 10. april 1985.
Formanden for Kvindeligt Arbejderforbunds afdeling i Køge, Ida Hovmark  

 Lynge, har forklaret, at hun om morgenen den 1. april telefonisk blev  

 underrettet om blokaden, og at hun straks kørte ud til virksomheden.
Hun så  

 der, at adgangen til virksomheden var blokeret af et stort antal personer, og  

 at nogle arbejdere forsøgte at komme ind i virksomheden, men ikke kunne komme  

 det.
Personalechef hos Kemisk Værk Køge, Poul Svendsen har forklaret, at han  

 ikke har bemærkninger til fællestillidsmand Leif Jensens forklaring, men at  

 det havde været mere rimeligt, om fællestillidsmanden havde kontaktet ham i  

 stedet for Birgit Larsen.
En del funktionærer kom den 1. april ind i  

 virksomheden ad andre indgange end hovedporten, og arbejderne kunne  

 formentlig også være kommet ind ad sideporten.
Virksomheden kontaktede  

 politiet i anledning af blokaden, og politiet svarede, at der også var  

 blokader andre steder i byen, og at de ikke kunne komme.
Afdelingsleder Willy Nielsen, Codan Gummi A/S, har forklaret, at han den  

 1. april 1985 om morgenen talte med arbejdernes fællestillidsmand om at få  

 politiet til at fjerne blokadevagterne, men fællestillidsmanden svarede, at  

 arbejderne ikke ville arbejde under polske tilstande.
Han ringede derefter  

 ikke til politiet.
Værkfører Bøje-Lang Christiansen, Ureflex A/S, har forklaret, at der den  

 1. til 3. april 1985 var blokadevagter foran virksomheden, men at blokaden  

 mere var rettet mod den over for liggende virksomhed.
Funktionærerne og 3  

 arbejdere kom ind ad en bagdør, medens 8 arbejdere strejkede.
 Det er under sagen oplyst, at arbejderne hos Codan Gummi A/S og Ureflex  

 A/S heller ikke gik i arbejde den 9. og 10. april 1985, da blokaderne var  

 ophørt, men at bodsspørgsmålet for disse dage er afgjort forligsmæssigt ved  

 bodsvedtagelser.
 Arbejdsrettens skal udtale:
 I protest mod lovgivningsmagtens indgreb i overenskomstsituationen fandt  

 der i dagene fra den 1. april 1985 landsomfattende arbejdsnedlæggelser sted.
På de omhandlede tre virksomheder gik arbejderne heller ikke i arbejde den  

 9. og 10. april 1985, da der i hvert fald ikke var hindringer derfor.
Det må  

 derfor antages, at arbejdsnedlæggelsen for alle fem dages vedkommende i  

 virkeligheden fandt sted i protest mod forlængelseslovens vedtagelse og  

 derfor var overenskomststridige.
De indklagede arbejdere findes at burde  

 pålægges sædvanlig bod, 20 kr. pr. strejketime, for deres deltagelse i  

 arbejdsnedlæggelserne.
 I sagsomkostninger til Arbejdsretten findes Landsorganisationen i Danmark  

 at burde betale 2.000 kr.
 T h i k e n d e s f o r r e t :
 De på bilag 1 anførte medlemmer af de indklagede forbund, beskæftiget hos  

 Kemisk Værk Køge A/S, betaler hver til Dansk Arbejdsgiverforening en bod på  

 20 kr. for hver time, i hvilken de har deltaget i arbejdsnedlæggelserne i  

 dagene den 1., 2., 3., 9. og 10. april 1985.
 De på bilag 1 anførte medlemmer af de indklagede forbund, beskæftiget hos  

 Codan Gummi A/S og Ureflex A/S, betaler hver til Dansk Arbejdsgiverforening  

 en bod på 20 kr. for hver time, i hvilken de har deltaget i  

 arbejdsnedlæggelserne den 1., 2. og 3. april 1985.
 I sagsomkostninger betaler Landsorganisationen i Danmark 2.000 kr. til  

 Arbejdsretten.
 (* 1) Henvisninger: K 10.554.
