 Udtalt at afgørende for at forslag til vejudlæg skal fremlægges må  

 være, om vejudlægget kan antages at få betydning for vejbetjeningen af andre  

 ejendomme i området eller få betydning for andre udstykninger i området.
 I skrivelse af 6. juli 1983 har forvaltningen anmodet ministeriet om en  

 udtalelse i en sag vedrørende udlæg af en privat fællesvej på ejendommene  

 matr. nr. bb, H-by, i forbindelse med udstykning af ejendommen.
Den pågældende vej udlægges som en blind sidevej til den private fællesvej  

 V-vej.
Ved vejudlægget udlægges et trekantet areal på hjørnet af den  

 eksisterende vej og den nye vej for at undgå en udvidelse af den eksisterende  

 vej.
Udlægget af dette areal sker på parcel 1 af ovennævnte ejendom.
Arealet  

 vil blive ændret til et oversigtsareal, når den eksisterende vej udvides.
 Forvaltningens henvendelse er foranlediget af en henvendelse fra en  

 lodsejer ved den eksisterende vej, der ønsker oplyst, om vejudlægget vil  

 blive fremlagt i henhold til bestemmelserne i privatvejslovens § 31.
I den anledning skal man oplyse, at i henhold til privatvejslovens § 31,  

 stk. 1, skal projekter til udlæg af nye private fællesveje fremlægges til  

 almindeligt eftersyn.
Efter bestemmelsens stk. 2 er fremlæggelse ufornøden,  

 såfremt vejmyndigheden skønner, at vejudlægget udelukkende har betydning for  

 de ejendomme, der er omfattet af vejudlægget.
 Sidstnævnte stk. 2 blev indsat i § 31 ved en lovændring i 1975. Om denne  

 lovændring kan man henvise til ministeriets cirkulære af 20. november 1975 om  

 ændringer i vejlovgivningen, pkt. 24.
Heraf fremgår, at bestemmelsen om offentlighed omkring disse beslutninger  

 tilsigter at give grundejere i nabolaget mulighed for at gøre deres  

 synspunkter gældende, f.eks. med hensyn til en ændret udformning af  

 vejudlægget, hvorved de får bedre muligheder for at tilrettelægge deres  

 udstykninger.
Det har imidlertid for såvel de kommunale forvaltninger som for  

 de udstykkende grundejere været følt som en urimelig belastning, at vejudlæg  

 skal fremlægges, når dette helt klart alene har betydning for nogle få  

 ejendomme, som allerede er involverede i vejudlægget.
På denne baggrund er  

 reglen ændret, således at fremlæggelse kan undgås i disse tilfælde.
 Det afgørende må således være, om vejudlægget kan antages at få betydning  

 for vejbetjeningen af andre ejendomme i området eller få betydning for  

 udformningen af andre tilsvarende udstykninger i området.
 Således som sagen foreligger oplyst for ministeriet, er det her omhandlede  

 vejudlæg antagelig af en sådan karakter, at det kan omfattes af bestemmelsen  

 i privatvejslovens § 31, stk. 2.
 Offentliggjort i VEJLOVE udgivet af DAFOLO.
