Skriftlig fremsættelse (15. marts 2022) Sundhedsministeren (Magnus Heunicke):
 Herved tillader jeg mig for Folketinget at fremsætte:
Lov om ændring af sundhedsloven og lov om klage- og erstatningsadgang inden for sundhedsvæsenet (Lægers varetagelse af vaccinationsopgaver, Statens Serum Instituts virke i internationale samarbejder, forsyningspligt for vacciner og beredskabsprodukter, drift og forvaltning af MiBa og regulering og forrentning af erstatnings- og godtgørelsesbeløb) (Lovforslag nr.
L 147) Lovforslaget indeholder fem separate delelementer, som samlet og helt overordnet skal bidrage til at understøtte vaccinationsindsatser, præcisere og tydeliggøre Seruminstituttets opgaver og understøtte et bedre samarbejde omkring Den Danske Mikrobiologidatabase (MiBa).
For det første foreslås det at bemyndige sundhedsministeren til at kunne fastsætte nærmere regler for, hvilke læger i specifikke funktioner eller sektorer der vil kunne indgå i varetagelsen af en konkret vaccinationsopgave eller et vaccinationsprogram.
Baggrunden er, at der også i fremtiden vurderes at være behov for at kunne tilbyde vaccination mod covid-19 og andre alvorlige smitsomme sygdomme.
Derfor er det væsentligt, at tilrettelæggelsen af vaccinationsprogrammerne understøtter den bedst mulige udrulning.
For det andet foreslås det med lovforslaget at præcisere Statens Serum Instituts forsyningspligt.
Formålet er bl.a. at tydeliggøre, at instituttet har kompetence til f.eks. ved mangel på vacciner at beslutte, hvilke myndigheder eller private virksomheder som instituttet kan distribuere eller afskære vacciner og beredskabsprodukter til for at sikre forsyningen til de offentlige vaccinationsprogrammer og undgå vaccinespild.
For det tredje foreslås det at præcisere, at Statens Serum Institut ikke kun er landets centrallaboratorie, men også har funktioner internationalt med henblik på at forebygge og bekæmpe smitsomme sygdomme.
Det er hensigten med forslaget at sikre et mere klart hjemmelsgrundlag for Statens Serum Instituts opgavevaretagelse i relation til grænseoverskridende sundhedsrisici, herunder udveksling af oplysninger om varianter af mikroorganismer med andre lande.
For det fjerde forslås det, at Statens Serum Institut fremadrettet skal være den eneste dataansvarlige for personoplysninger i Den Danske Mikrobiologidatabase (MiBa), modsat i dag, hvor instituttet både er dataansvarlig og samtidigt også er databehandler for de fem regioner.
For at sikre et mere effektivt samarbejde omkring brugen og udviklingen af MiBa, samt at den meget store mængde helbredsoplysninger, der opbevares i MiBa, behandles og opbevares på en sikker måde, foreslås det, at dataansvaret placeres entydigt  og ved lov  hos Statens Serum Institut  og at der kan fastsættes nærmere regler for behandlingen af personoplysninger.
For det femte foreslås ændringer på patienterstatningsområdet, som vil ændre de gældende regulerings- og forrentningsregler.
Det foreslås at regulerings- og forrentningstidspunktet af erstatninger og godtgørelser flyttes fra forfaldstidspunktet i erstatningsansvarsloven til tidspunktet for Patienterstatningens afgørelse.
