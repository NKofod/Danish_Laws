 Denne vejledning knytter sig til Miljøministeriets cirkulære nr. 215 af  

 19. december 1991, Landsplandirektiv, om planlægning og administration af  

 kystområderne.
Vejledningen uddyber og redegør for formål og baggrund for cirkulærets  

 bestemmelser.
Vejledningen er ikke bindende, men præciserer og beskriver,  

 hvilke forhold der er omfattet af de enkelte bestemmelser.
Vejledningen giver  

 oplysning om fortolkning og administration af cirkulæret og giver eksempler  

 på, hvordan de bindende forskrifter i cirkulæret kan tænkes overholdt, og  

 hvordan administrationen af reglerne mest hensigtsmæssigt kan tilrettelægges.
1. Cirkulærets baggrund Presset mod de danske kyster er stort og er gennem de sidste årtier øget  

 betydeligt.
Dette skyldes bl.a. udviklingen i infrastruktur, forsyningsanlæg,  

 byudvikling og turisme.
 Siden 1981 har planlægning for og etablering af anlæg til ferie- og  

 fritidsformål været reguleret i henhold til Miljøministeriets cirkulære om  

 planlægning af ferie- og fritidsbebyggelse, som er ophævet ved  

 kystcirkulærets ikrafttræden.
 I forbindelse med administrationen af ferie- og fritidscirkulærets regler  

 blev der konstateret et voksende behov for en mere omfattende beskyttelse af  

 kystområderne, ikke alene mod nye ferie- og fritidsanlæg, men også mod nye  

 byområder og større tekniske anlæg langs kysterne.
På denne baggrund besluttede miljøministeren i 1989, at der skulle  

 udformes en samlet strategi for planlægning og administration i  

 kystområderne.
Problemstillingen er beskrevet i miljøministerens  

 Landsplanredegørelse 1990 samt i Planstyrelsens arbejdsrapport om De danske  

 kyster, 1991, som udgør baggrundsmaterialet for cirkulæret.
Presset mod kystområderne er ikke et specielt dansk fænomen, men et  

 generelt europæisk problem.
Selv om de danske kyster set i europæisk  

 perspektiv er relativt åbne og ubebyggede, er der næppe tvivl om, at de  

 kommende år vil medføre et øget pres mod de danske kystområder.
Det er derfor  

 nødvendigt at styrke planlægningen og reguleringen i kystområderne for at  

 beskytte naturgrundlaget og de landskabelige værdier.
EF-Kommissionens rapport Europa år 2000 omtaler de udviklingsmuligheder,  

 der findes i fællesskabets kystområder og peger på, at i mange kystregioner  

 og på øer - specielt i de mindre udviklede egne - udgør naturgrundlaget en  

 nøglefaktor for udviklingsmulighederne.
Naturgrundlaget er her samtidig  

 alvorligt truet af byudvikling og af turisme-, transport-, industri-,  

 energi-, landbrugs- og fiskerisektorerne.
 EF's miljøministre vedtog den 11. februar 1992 at bede Kommissionen om at  

 udarbejde en overordnet strategi til en samlet administration af kystzoner  

 med det formål at fremkomme med sammenhængende rammer for miljøet samt en  

 integreret og bæredygtig udvikling.
 I EF's 5. miljøhandlingsprogram om miljø og bæredygtig udvikling er en  

 sådan strategi skitseret sammen med en strategi for turismens udvikling,  

 ledsaget af tidsrammer for opfyldelsen af de opstillede målsætninger.
 Det danske kystcirkulære opfylder med sin samlede strategi og planlægning  

 for kystområderne målsætningerne i EF's miljøhandlingsprogram inden for de  

 områder, der reguleres gennem planlovgivningen.
2. Cirkulærets formål Cirkulærets formålsbestemmelse (§ 2) fastslår, at kystområderne som helhed  

 er nationalt interesseområde for sikring af natur- og landskabsværdier samt  

 for rekreativ anvendelse.
Bestemmelsen fastslår samtidig, at det fortsat skal  

 være muligt inden for kystområderne at indpasse de funktioner i byerne og det  

 åbne land, der er afhængige af kystnærhed.
Cirkulærets bestemmelser tilsigter både, at kystlandskabet skal  

beskyttes, og at kysterne kan benyttes til de funktioner, der  

 kun kan placeres i tilknytning til kysten samt til rekreativ udnyttelse, der  

 ikke strider mod cirkulærets formål.
Således skal de nødvendige arealer til  

 nye byområder, tekniske anlæg og ferie- og fritidsformål i kystområderne  

 kunne udlægges gennem en planlægning, hvor landskabs- og naturhensyn har høj  

 prioritet.
De nationale landskabs- og naturinteresser er nærmere beskrevet i en række  

 rapporter, f.eks.
Danmarks større naturområder, udgivet af  

 Fredningsstyrelsen, 1982, og de Nationale biologiske og geologiske  

 interesseområder, udgivet af Fredningsstyrelsen, 1983 og 1984. Herudover er  

 de kommet til udtryk gennem udpegning af Ramsar og  

 EF-fuglebeskyttelsesområder, biologiske beskyttelses- og fredningsinteresser  

 på det danske søterritorium, oprettelse af vildtreservater, gennemførelse af  

 fredninger, ved generelle bestemmelser i naturbeskyttelseslovgivningen og i  

 forbindelse med godkendelse af regionplaner og fredningsplaner.
 Der henvises desuden til miljøministerens Landsplanredegørelse 1992,  

 Danmark på vej mod år 2018, hvor hensynet til beskyttelse af de danske  

 kystområder og opretholdelse af deres landskabs- og naturværdier er særligt  

 fremhævet.
3. Cirkulærets gyldighedsområde Cirkulærets § 3 fastlægger sammen med de tilhørende kortbilag  

 (kystafgrænsningskortene), hvilke geografiske områder der er omfattet af  

 cirkulærets bestemmelser - kystnærhedzonen.
Kystnærhedsafgrænsning Kystnærhedszonen er en planlægningszone, hvor der med de almindelige  

 procedureregler i planloven skal planlægges og administreres med særligt  

 hensyn til kysterne.
Der er således ikke tale om en forbudszone, men en  

 planlægningszone, hvor arealanvendelsen skal ske efter en vurdering af  

 relationerne til kystcirkulærets overordnede mål.
Der er dog fortsat et  

 egentligt forbud mod udlæg af nye sommerhusområder i kystnærhedszonen.
 Kystnærhedszonen dækker alle landets kyster og omfatter både arealer i  

 byzone, sommerhusområder og landzone.
Kystnærhedszonen er i princippet en videreførelse af ferie- og  

 fritidscirkulærets principielle 3 km afgrænsning af kystnære områder.
Ferie-  

 og fritidscirkulærets konkrete kystnærhedsafgrænsning udenfor byerne er  

 således indtegnet på kystafgrænsningskortene.
Ved de byer, hvor ferie- og  

 fritidscirkulærets kystnærhedsafgrænsning var mindre end 3 km er dog i  

 samarbejde med de kommunale organisationer fastlagt en automatisk 3 km  

 kystnærhedsafgrænsning, der fastlægger planlægningszonen.
Det samme er sket  

 ved hovedstadsområdets bykyster og på Bornholm, som ikke var omfattet af den  

 oprindelige kystnærhedsafgrænsning.
 Endelig er der foretaget enkelte »faktuelle« ændringer, det vil  

 sige korrektioner af fejl og fastlæggelse af afgrænsningen udfra erkendbare  

 landskabstræk udenfor byerne efter aftale med de enkelte amtskommuner.  

 Kystnærhedsafgrænsningen har herudover ikke været forhandlet med de enkelte  

 amter og kommuner.
 Kystnærhedsafgrænsningskortene er efter ovennævnte retningslinier  

 indtegnet på topografiske grundkort for hver amtskommune i målestok  

 1:100.000.
 Kystafgrænsningskortene er udsendt til amtskommuner og kommuner, der har  

 kystnære arealer.
4. Cirkulærets administrative konsekvenser Cirkulærets bestemmelser er, i modsætning til denne vejledning, bindende  

 forskrifter for amtsrådenes og kommunalbestyrelsernes planlægning og  

 administration i kystnærhedszonen efter planloven, herunder administration af  

 landzonebestemmelserne.
 Cirkulæret udgør grundlaget for udøvelsen af miljøministerens beføjelser  

 efter planlovens § 3, stk. 4, (call-in) og § 29, stk. 1, (indsigelser over  

 for regionplanforslag) og for amtsrådenes indsigelser mod forslag til  

 lokalplaner, kommuneplaner og ændringer i kommuneplaner efter planlovens §  

 29, stk. 2, samt for statslige myndigheders indsigelser efter planlovens §  

 29, stk. 3, og behandling heraf efter planlovens § 28, stk. 2.
 Cirkulæret er endvidere grundlag for kommunalbestyrelsernes og amtsrådenes  

 tilsynsforpligtelser efter planlovens § 51. Om cirkulærets ikrafttræden se  

 punkt 12.
5. Generelle regler for amternes og kommunernes  

 planlægning i kystnærhedszonen Cirkulærets § 5 retter sig både mod amtskommunernes og mod kommunernes  

 planlægning og fastsætter regler for indholdet af planlægningen i  

 kystnærhedszonen.
 5.1 Kystnær lokalisering, der medfører inddragelse af nye arealer til  

 byzone og planlægning for anlæg i landzone, skal være særligt begrundet.  

 Bestemmelsen har til formål at beskytte kysterne ved generelt at begrænse  

 udlæg af nye arealer til byformål, ferie- og fritidsformål og tekniske anlæg  

 i kystnærhedszonen.
Kystcirkulæret udelukker ikke nye arealudlæg i kystzonen, men pålægger de  

 planlæggende myndigheder at godtgøre behov for kystnær beliggenhed, herunder  

 i fornødent omfang at belyse mulighederne for placering udenfor  

 kystnærhedszonen.
En godtgørelse af behovet kræver en særlig  

 planlægningsmæssig og/eller en funktionel begrundelse.
 Som eksempler på planlægningsmæssige begrundelser for kystnær  

 beliggenhed kan nævnes:
 Inddragelse af nye arealer til byudvikling ved byer, der indgår i det  

 regionale bymønster, hvor der kan godtgøres et behov for øget rummelighed og,  

 hvor placering af nye byarealer uden for kystnærhedszonen ikke er geografisk  

 muligt eller vil være i modstrid med klare planlægningsmæssige hensyn, f.eks.  

 på grund af afstand til den eksisterende by, boligers lokalisering i forhold  

 til infrastruktur, servicefunktioner m.v.
 Bysamfund på mindre øer o.lign., hvis en generel begrænsning vil være i  

 modstrid med hensyn til udvikling eller opretholdelse af øsamfund.
 Områder, hvis inddragelse har været forudsat i den hidtidige planlægning  

 som grundlag for allerede foretagne investeringer i infrastruktur og/eller  

 offentlige servicefunktioner, og såfremt en opgivelse heraf vil medføre  

 væsentlige samfundsøkonomiske tab.
 Funktionelle begrundelser kan f.eks. være:
 Anlæg, som har behov for kystnær placering af hensyn til søværts  

 transport, udøvelse af fiskerierhvervet, kølevand, vindforhold o.lign.
 Anlæg, hvor hensyn til andre væsentlige miljømæssige interesser, herunder  

 grundvandsinteresser, betinger en kystnær placering, f.eks. indspulingsfelter  

 for oprenset forurenet havnesediment, eller hvor placering udenfor  

 kystnærhedszonen medfører uforholdsmæssige samfundsøkonomiske omkostninger.
 Det bemærkes, at privatøkonomiske interesser, grundejerforhold eller behov  

 for gunstig beliggenhed i forhold til herlighedsværdier ikke i sig selv kan  

 anses for planlægningsmæssige eller funktionelle begrundelser.
Ved placering og udformning af de særligt begrundede arealudlæg inden  

 for kystnærhedszonen skal der tages de størst mulige hensyn til landskab  

 og natur.
Det påhviler de planlæggende myndigheder i fornødent omfang at  

 godtgøre, at disse hensyn er varetaget.
 Med hensyn til særlige planlægningsmæssige og funktionelle begrundelser  

 for ferie- og fritidsanlæg henvises til 5.4.
5.2 Begrænsning af bebyggelse og anlæg på land, der forudsætter  

 inddragelse af arealer på søterritoriet eller særlig kystbeskyttelse.  

 Formålet med bestemmelsen er i videst muligt omfang at opretholde de  

 naturgivne forhold i kystområderne og de lavvandede marine områder, således  

 at de dynamiske processer, f.eks. erosion, pålejring og periodiske  

 oversvømmelser, kan forløbe uhindret, og væsentlige hensyn til sårbar flora  

 og fauna respekteres.
Det kan i den forbindelse nævnes, at Folketinget ved  

 behandlingen af forslag til naturbeskyttelseslov lagde stor vægt på, at  

 naturinteresserne i de lavvandede marine områder skulle have høj prioritet.
 Cirkulærets bestemmelse sigter på, at der ved placering af ny bebyggelse  

 og tekniske anlæg ikke skabes behov for indgreb i de ovenfor beskrevne  

 processer og interesseområder.
Bestemmelsen omfatter derimod ikke beskyttelse af bestående bebyggelser og  

 anlæg.
Disse forhold reguleres efter lov om kystbeskyttelse.
Ved valget af,  

 hvilke foranstaltninger der skal tages i anvendelse, vil disses effektivitet  

 og omkostningerne ved udførelsen være afgørende elementer.
Det forudsættes,  

 at der ved amtsrådenes og Kystinspektoratets administration efter  

 kystbeskyttelsesloven udvises størst mulig hensyntagen til landskabs- og  

 naturinteresserne både hvad angår omfang og udformning af  

 kystbeskyttelsesanlæg.
 Gennem at fastholde mest mulig kyst underlagt de naturlige kystprocesser,  

 kan planlægningen medvirke til at begrænse behovet for kystbeskyttelse.
I cirkulæret er trafikhavne og andre overordnede infrastrukturanlæg  

 undtaget fra bestemmelsen om, at der ikke bør opføres bebyggelse og anlæg på  

 land, der forudsætter inddragelse af arealer på søterritoriet eller særlig  

 kystbeskyttelse.
De overordnede hensyn, som cirkulæret foreskriver, gælder  

 også for disse anlæg.
 Såfremt der opføres midlertidige anlæg til brug for etablering af de  

 undtagne infrastrukturanlæg, kan disse midlertidige anlæg efterfølgende kun  

 gives anden anvendelse på baggrund af en planlægning i overenstemmelse med  

 cirkulæret.
Opfyldninger på søterritoriet reguleres i henhold til statens højhedsret,  

 der varetages af Trafikministeriet.
Den nuværende høringsprocedure, som  

 Trafikministeriet forestår i forbindelse med konkrete anlæg, videreføres.
5.3 Forbud mod udlæg af nye sommerhusområder i kystnærhedszonen og  

 fastholdelse af eksisterende sommerhusområder til ferieformål.
Baggrunden  

 for at videreføre det hidtidige forbud mod udlæg af nye sommerhusområder er  

 bl.a. den store samlede rummelighed til 36.000 nye sommerhuse i allerede  

 udlagte sommerhusområder.
Kravet om at fastholde eksisterende sommerhusområder til ferieformål har  

 sin baggrund i, at de danske sommerhuse udgør et væsentligt element i såvel  

 den lokale som den nationale turisme.
Det er derfor af stor betydning at  

 fastholde sommerhusområderne langs kysten, så der ikke med tiden opstår  

 mangel på velbeliggende og attraktive ferieområder.
Bestemmelsen vil  

 endvidere begrænse behovet for udlæg af nye sommerhusområder set i nationalt  

 perspektiv.
Cirkulærets bestemmelse udelukker ikke, at det i ganske særlige tilfælde  

 skal være muligt at ændre et eksisterende sommerhusområde til byzone.  

 Konvertering kan dog kun foretages ved regionplanlægning og efter godtgørelse  

 af behov.
Hvis Miljøministeriet ikke nedlægger veto efter planlovens § 29,  

 stk. 1, er fravigelsen af bestemmelsen godkendt.
Det er altså ikke nødvendigt  

 at indsende en anmodning til miljøministeren om godkendelse af en sådan  

 konvertering.
 Begrundelsen kan være byplanmæssige forhold, f.eks. hvor en bys eneste  

 vækstmulighed består i overførsel af et tilgrænsende sommerhusområde eller  

 dele af dette til byzone, eller at hensyn til kystlandskabet taler klart for  

 en sådan konvertering fremfor udlæg af nye boligområder.
 Bestemmelsen udelukker ikke ændring af uudnyttede sommerhusområder og  

 enkelte større ubebyggede sommerhusgrunde til andre former for ferie- og  

 fritidsanlæg, når det er foreneligt med områdets karakter af ferieområde samt  

 vil medvirke til en forbedring af offentlighedens adgangsmuligheder til  

 kysten.
Udvidelse af eksisterende sommerhusområder og ændring af områdernes  

 afgrænsning kan principielt ikke finde sted.
Efter administrationen af ferie-  

 og fritidscirkulæret har der været foretaget mindre justeringer af  

 sommerhusområders grænser, hvor det har været planlægningsmæssigt begrundet  

 og ubetænkeligt i forhold til landskabs- og naturinteresserne og  

 offentlighedens adgang til stranden.
Som eksempler herpå kan nævnes:
 Denne praksis vil blive videreført.
 Ved sommerhusområder forstås de områder, som ministeriet pr. 1. august  

 1977 har accepteret som eksisterende fastlagte sommerhusområder eller senere  

 har godkendt.
I Industriministeriets fortolkning af hotelbegrebet i henhold til lov om  

 restaurations- og hotelvirksomhed m.v. ligger, at et hotel, herunder et  

 feriehotel, kan udformes som fritliggende huse i een etage under forudsætning  

 af, at komplekset udgør een ejendom, og at der i tilknytning til husene  

 findes restaurationsfaciliteter.
Områder til sådanne erhvervsmæssige  

 hotelformer er ikke omfattet af cirkulærets forbud mod udlæg af nye  

 sommerhusområder, men betragtes som ferie- og fritidsanlæg, jf. 5.4.  

 Udlejning af huse og hytter i sådanne feriehoteller kan kræve tilladelse  

 efter § 1, stk. 4, i lov om sommerhuse og campering.
Bestemmelsen om, at eksisterende sommerhusområder skal fastholdes til  

 ferieformål, anfægter ikke planlovens § 41 om pensionisters ret til  

 helårsbeboelse i sommerhusområder.
Områderne er fortsat sommerhusområder, og  

 pensionisters udnyttelse af retten kan ikke på et senere tidspunkt begrunde,  

 at et område planlægges overført til helårsbeboelse.
5.4 Lokalisering af ferie- og fritidsanlæg.
Ved ferie- og  

 fritidsanlæg forstås feriehoteller, feriecentre, campingpladser, vandrerhjem,  

 lystbådehavne og større aktivitetsanlæg som golfbaner, sommerlande o.lign.
Ifølge cirkulæret tager bestemmelsen sigte på, at nye anlæg til ferie- og  

 fritidsformål placeres ud fra strategiske overvejelser om udviklingen i den  

 regionale og lokale turisme.
Nye ferie- og fritidsanlæg, herunder  

 lystbådehavne, skal placeres, så de indgår i samspil med eksisterende  

 bysamfund eller større ferie- og fritidsbebyggelser, så det nye ferie- og  

 fritidsanlæg ikke vil virke dominerende set i sammenhæng med de eksisterende  

 forhold.
Nyanlæg bør ikke placeres som enkeltanlæg, der opsplitter ubebyggede  

 kyststrækninger.
Nye lystbådehavne må således ikke placeres i det åbne  

 kystlandskab.
Generelt bør nyanlæg indpasses i kystlandskabet, således som  

 beskrevet under 5.1.
Ved eksisterende bysamfund forstås i denne forbindelse bymæssige  

 bebyggelser, som i regionplanen indgår i det regionale bymønster.
Ved større  

 ferie- og fritidsbebyggelser forstås i almindelighed bebyggelser, der er så  

 store, så det nye ferie- og fritidsanlæg ikke vil virke dominerende set i  

 sammenhæng med de eksisterende forhold.
 I forbindelse med eksisterende bysamfund og større feriebebyggelser vil  

 det således være muligt at planlægge for anlæg af nye havne og for udvidelse  

 af eksisterende havne.
 De planlæggende myndigheder må dog være opmærksom på naturinteresser i de  

 tilstødende områder og redegøre for forholdet hertil.
 Ligeledes bør der være et rimeligt forhold mellem den eksisterende  

 bebyggelse og størrelsen af bygningsanlæg i den påtænkte havn.
 Planlægningen af lystbådehavne bør tage udgangspunkt i en vurdering af den  

 eksisterende kapacitet i de nærmeste lystbådehavne og mulighederne for at  

 udnytte arealer i forbindelse med eksisterende trafikhavne og de  

 sejladssikkerhedsmæssige forhold ved en sådan udnyttelse.
 Større udvidelser eller ændret anvendelse af eksisterende ferie- og  

 fritidsanlæg må ligeledes vurderes ud fra strategiske overvejelser om  

 udviklingen i den regionale og lokale turisme og indpasses i kystlandskabet.  

 Dette gælder bl.a. campingpladser, hvad angår udbygning med fællesfaciliteter  

 og de forhold, der reguleres i henhold til campingreglementet.
 Ved kravet om placering efter sammenhængende turistpolitiske  

 overvejelser forstås, at de planlæggende myndigheder, i lyset af  

 regeringens målsætning om at fremme såvel den indenlandske turisme som besøg  

 udefra, skal udforme en samlet strategi og udbygningsplan for turismen i  

 amtet eller eventuelt flere amter for placering og kapacitet af ferie- og  

 fritidsanlæg, herunder inddrage det forhold, at der allerede findes  

 adskillige overnatnings- og aktivitetsanlæg i de kystnære områder, som på  

 grund af kort sæson og for ringe samspil med såvel andre ferie- og  

 fritidsanlæg, som helårsbebyggelse har store problemer af bl.a. økonomisk  

 art.
Samtidig er der stor lokalpolitisk interesse i at fremme turismen af  

 beskæftigelsesmæssige grunde.
Det er derfor ønskeligt, at nye anlæg bidrager  

 til at give den ønskede beskæftigelsesmæssige effekt i lokalsamfundet og til  

 at forbedre de lokale servicemuligheder.
Ligeledes bør nye anlæg bidrage til,  

 at de allerede foretagne investeringer i sommerhuse, infrastruktur m.v.  

 udnyttes bedre i eksisterende større ferie- og fritidsområder.
5.5 Sikring og forbedring af offentlighedens adgang til og langs med  

 kysten.
Bestemmelsen har baggrund i kystområdernes store betydning for  

 befolkningens muligheder for rekreation og friluftsliv.
I øvrigt skal den ses  

 i sammenhæng med naturbeskyttelseslovens bestemmelser om offentlighedens  

 mulighed for færdsel og ophold på strandbredder og andre kyststrækninger.
 Offentlighedens ret til at færdes langs kysten beskæres i mange tilfælde  

 af spærrende bebyggelse og af mangel på vej- eller stiforbindelser fra  

 baglandet.
 De planlæggende myndigheder har pligt til, når de planlægger for  

 kystzonen, at sikre offentlighedens adgang til kysterne og om fornødent at  

 forbedre den.
Det er vigtigt at understrege, at denne forpligtelse gælder både i  

 byområderne og i det åbne land.
Netop i byerne er det vigtigt at fastholde og  

 sikre adgangen til kysten både af hensyn til befolkningens trivsel og af  

 hensyn til at begrænse yderligere belastning af det åbne land.
I ganske særlige tilfælde kan der være grund til at begrænse  

 færdselsmulighederne, f.eks. i oliehavne og terminalområder m.v., hvor  

 offentlighedens færdsel er forbundet med risiko for anlæg og  

 færdselssikkerhed.
I forbindelse med begrænsninger af offentlighedens adgang  

 bør de planlæggende myndigheder overveje alternative muligheder for at sikre  

 adgangen til kysten.
Afslutningsvis skal det bemærkes, at der i kystområderne indgår områder,  

 der på grund af flora og fauna, fare for sandflugt m.v. er sårbare overfor  

 menneskelig aktivitet.
Begrænsning af offentlighedens adgang må ikke medføre  

 hindringer for offentlige myndigheders varetagelse af deres arbejdsopgaver.  

 Offentlighedens adgang til kysterne må derfor tilrettelægges, således at  

 belastende færdsel og ophold i de sårbare områder undgås.
6. Regionplanlægning 6.1. Nye og reviderede regionplanretningslinier.  

 Regionplanlægningen udgør et væsentligt led i realiseringen af cirkulærets overordnede mål for arealanvendelsen i det åbne land i kystnærhedszonen.
Cirkulæret pålægger derfor amtsrådene ved regionplanrevision 1993 at udarbejde retningslinier for kystnærhedszonens landzonearealer.
Udarbejdelse af retningslinier bør ske i tæt samarbejde med kommunerne inden for den praksis, der har udviklet sig.
 Regionplanretningslinier for kystnærhedszonen skal omfatte alle  

 landzonearealer medundtagelse af arealer, hvor der foreligger endeligt  

 vedtagne lokalplaner.
For de landzonearealer, der er omfattet af kommunernes endeligt vedtagne  

 rammer for lokalplanlægningen, må der i regionplanlægningen tages hensyn til  

 planlovens arbejdsdeling mellem amt og kommune.
Dette indebærer, at der i  

 regionplanlægningen kun bør foretages en natur- og landsskabsmæssig vurdering  

 for disse arealer i lyset af cirkulærets bestemmelser.
Den endelige vurdering  

 af arealernes anvendelse skal ske i den efterfølgende kommuneplanrevision  

 bl.a. på grundlag af amtets natur- og landskabsmæssige vurdering, jf. pkt. 7.
 Udgangspunktet for amtskommunernes planlægning bør være, at  

 kystnærhedszonen som helhed skal friholdes for yderligere byudvikling, større  

 tekniske anlæg og ferie- og fritidsanlæg, jf. § 5. På denne baggrund bør  

 retningslinierne udarbejdes med henblik på:
 På større sammenhængende kyststrækninger, hvor bebyggelse og anlæg  

 fremtræder som enklaver i landskabet, er det væsentligt for landskabs- og  

 naturværdierne, at de ubebyggede strækninger opretholdes.
På ubebyggede dele af kyststrækninger domineret af bymæssig bebyggelse  

 eller større ferieområder må afgrænsningen ligeledes sikre ubebyggede  

 »kiler« eller landskabsstrøg.
De ubebyggede dele af kysten er her  

 ofte af afgørende betydning for landskabsoplevelsen og friluftslivet.
Det  

 gælder lokalt i forhold til de bebyggede områder, men der kan ofte også være  

 regionale og undertiden ligeledes nationale interesser i at friholde disse  

 områder, Som udgangspunkt bør sådanne anlæg lokaliseres ved eksisterende bysamfund  

 eller sammen med eksisterende, større anlæg for at undgå yderligere  

 opsplitning af det åbne land og udnytte eksisterende infrastruktur.
Generelle  

 lokaliseringsretningslinier bør kun omfatte små anlæg.
Forekomsten af større fritliggende tekniske anlæg kan ikke i sig selv  

 begrunde byudvikling eller planlægning af nye anlæg.
Hensynet til landskabs-  

 og naturinteresserne og til anlæggets samspil med omgivelserne samt  

 mulighederne for at genoprette landskabet må tillægges afgørende vægt.
Ved lokaliseringen af større tekniske anlæg og virksomheder med særlige  

 beliggenhedskrav må i øvrigt indgå lignende principper som ved lokaliseringen  

 af lossepladser, jf. 11.2., Herudover bør følgende forhold vurderes i lyset af cirkulærets overordnede  

 mål og i fornødent omfang omsættes i retningslinier:
Der kan for eksempel være tale om eksisterende eller nedlagte  

 virksomheder, råstofgrave, ferieanlæg m.v. eller områder, der er stærkt  

 påvirket af større infrastrukturanlæg.
Ligeledes kan genskabelse af fjorde og  

 andre kystnære vandarealer give nye naturområder af værdi for turisme og  

 fritid.
En sådan supplerende planlægningsindsats vil som hovedregel fordre et  

 tæt samarbejde mellem amtskommunen og den/de pågældende kommuner, 6.2 Ophævelse af uudnyttede arealreservationer.
Der er gennem det  

 hidtidige regionplanarbejde foretaget en række reservationer til anlæg uden  

 for byer og bymæssige bebyggelser, som ikke er anvendt til konkrete  

 projekter.
Det gælder i mange tilfælde reservationer til ferie- og  

 fritidsanlæg.
Det er vigtigt af hensyn til realiseringen af cirkulærets  

 overordnede mål og til mulighederne for at foretage nye reservationer, at de  

 tidligere reservationer revurderes og ophæves, i det omfang de ikke forventes  

 udnyttet til det foreskrevne formål.
 Amtsrådet skal derfor ved revisionen overveje at ophæve uaktuelle  

 arealreservationer til sådanne anlæg, dvs. reservationer, der ikke er  

 omfattet af lokalplaner og som gælder anlæg, der ikke længere er aktuelle,  

 samt foreslå kommunerne at overveje at ophæve uaktuelle lokalplaner for anlæg  

 uden for byer og bymæssige bebyggelser.
Det er amtsrådenes opgave at sikre, at der ikke udlægges/forbruges mere  

 areal end nødvendigt i planperioden.
I denne forbindelse henledes amtsrådets  

 opmærksomhed på, at i tilfælde af kommunale ønsker om nye arealudlæg vil  

 amtsrådet kunne forlange/betinge nyudlæg af, at udlæg til tilsvarende formål  

 f.eks. feriehotelreservationer udgår af det samlede planlagte arealudlæg til  

 byformål m.v.
6.3 Regionplanredegørelsens kortbilag.
Formålet med bestemmelsen  

 er at tilvejebringe et oversigtligt grundlag for planlægningen og  

 administrationen i kystnærhedszonen i forhold til cirkulærets formål, samt et  

 grundlag for myndighedernes planlægning og deres overvågnings- og  

 tilsynsforpligtelser.
Regionplanredegørelsens kortbilag skal angive den eksisterende og  

 planlagte arealanvendelse, dvs. den arealanvendelse, der efter  

 regionplanrevisionen indgår som plangrundlag, i kystnærhedszonen.
Kortbilaget  

 bør angive områder, der forudsættes friholdt for bebyggelse samt angive  

 arealer til byudvikling, sommerhusområder, større ferie- og fritidsanlæg,  

 større tekniske anlæg og offentlighedens adgang til kysten.
Dette skal ske i  

 samarbejde mellem amt og kommuner.
Miljøministeriet vil sammenfatte  

 regionplanredegørelsernes kortbilag til et landsdækkende kort.
 Kravet om en samlet beskrivelse af den fremtidige udvikling i  

 kystnærhedszonen og de tilgrænsende vandområder har bl.a. sin baggrund i  

 ønsket om en sammenhængende og koordineret sagsbehandling og vurdering i hele  

 kystområdet uanset, at søterritoriets arealanvendelse reguleres via statens  

 højhedsret.
7. Kommuneplanlægning 7.1 Revision og ajourføring af kommuneplanerne.  

 Kommuneplanlægningen udgør, ligesom regionplanlægningen, et væsentligt led i realiseringen af cirkulærets overordnede mål, især med hensyn til arealanvendelsen i de eksisterende og planlagte områder til bebyggelse og anlæg.
 Kommunalbestyrelsen skal tilrettelægge den samlede udvikling i de  

 eksisterende og planlagte byområder og ferie- og fritidsområder, således at  

 behovet for nye arealudlæg begrænses, og hensynet til landskab og natur samt  

 friluftsliv tilgodeses i den konkrete udformning af de bebyggede områder.
 Kommunalbestyrelsen skal ved den første revision af kommuneplanen efter  

 regionplanrevision 1993 foretage de nødvendige ændringer i kommuneplanen,  

 således at regionplanens retningslinier og de bestemmelser, der er indeholdt  

 i cirkulærets § 2 og § 5, indarbejdes i henholdsvis hovedstruktur og rammer  

 for lokalplanlægningen.
Revisionen må omfatte både de allerede bebyggede områder, jf. 7.3 og de  

 ubebyggede områder omfattet af endeligt vedtagne lokalplaner og rammer for  

 lokalplanlægningen.
Desuden bør hovedstrukturen indeholde overvejelser om den  

 fremtidige arealanvendelse indenfor de i 6.1.3) nævnte rammer for den  

 bebyggelsesmæssige udvikling, herunder varetagelse af landskabs- og  

 naturinteresser.
Endelig kan kommuneplanrevisionen indeholde oplæg vedrørende  

 arealreservationer i regionplanerne.
 Revision af kommuneplanen bør tage udgangspunkt i følgende generelle  

 principper:
7.2 Ophævelse af uaktuelle arealreservationer.
Formålet med  

 bestemmelsen er at sikre en nøje overensstemmelse mellem behov for nye  

 arealudlæg og den rummelighed, der findes i arealer, der er omfattet af  

 endeligt vedtagne rammer for lokalplanlægningen og lokalplaner.
 Der vil typisk være tale om ophævelse af uaktuelle reservationer til  

 større enkeltanlæg, f.eks. feriehoteller, vandlande, industrianlæg og  

 trafikanlæg, men også arealreservationer til generel byvækst bør overvejes  

 ophævet, hvor disse efter et fornyet skøn har en større rummelighed end  

 nødvendigt.
 Det skal understreges, at et areal, der har været reserveret til et  

 nærmere bestemt formål, kun vil kunne udlægges til andre formål, hvor der  

 foreligger en særlig planlægningsmæssig og/eller funktionel begrundelse for  

 den nye anvendelse, jf. 5.1.
Opmærksomheden henledes på, at tilbageførsel af et areal fra byzone til  

 landzone kan udløse frigørelsesafgift i medfør af § 8 i lov om  

 frigørelsesafgift.
Det kan derfor være vanskeligt i dag at tilbageføre  

 arealer.
Med henblik på at forbedre mulighederne for tilbageførsel af byzone-  

 og sommerhusområder har Kommunernes Landsforening rettet henvendelse til  

 Miljøministeriet og Skatteministeriet for at få ændret loven.
7.3 Vurdering af fremtidig arealanvendelse af eksisterende  

 byzonearealer i kystnærhedszonen.
Bestemmelsen pålægger  

 kommunalbestyrelsen at foretage en særlig vurdering af de bebyggelsesmæssige  

 og byarkitektoniske kvaliteter i den eksisterende bebyggelse, arkitektonisk  

 værdifulde sammenhænge mellem by og landskab og den rekreative sammenhæng  

 mellem by og vand.
 Specielt bør anvendelse af arealer i byernes grænseområde mod vand og  

 åbent land, vurderes med sigte på at forbedre eksisterende uharmoniske  

 forhold, at sikre bevaringsværdige helheder mod forringelse og at skabe god  

 kontakt mellem by og kystlandskab, herunder forbedring af offentlighedens  

 adgang til kysten og beskyttelse af sårbare naturinteresser.
Herunder bør det overvejes, om der i havnene findes arealer, der kan udgå  

 som havneareal.
Såfremt der findes områder, hvor en blandet udnyttelse til  

 havneformål og andre byfunktioner er mulig, må de miljømæssige spørgsmål  

 tillægges særlig vægt, således at indpasning af nye funktioner i havnen ikke  

 fører til gensidige gener og eventuelle restriktioner for havneerhvervene.
I  

 planlægningen vil et samarbejde mellemhavnebestyrel~ sen/havneejerenog kom-  

 munalbestyrelsen være nødvendig.
7.4 Vurdering af fremtidige bebyggelsesforhold i byzone i  

 kystnærhedszonen.
Formålet med bestemmelsen er at tilvejebringe et samlet  

 grundlag for vurdering af fremtidige projekter i forhold til såvel  

 eksisterende bebyggelse som det omgivende landskab.
 Udformningen og indpasningen af ny bebyggelse er ofte af stor betydning  

 for byens helhedsbillede, silhouet og samspil med kystlandskabet.
 Som led i kommunens byfornyelsesovervejelser vil det være naturligt  

 samtidig at vurdere, hvilke ændringer af den eksisterende bebyggelse der på  

 langt sigt bør søges gennemført under hensyn til cirkulærets formål.
7.5 Forbedring af eksisterende større sommerhusområder.
Formålet  

 er at sikre, at eksisterende sommerhusområder fortsat kan fungere som  

 tidssvarende ferie- og fritidsområder.
Baggrunden for bestemmelsen er, at  

 mange af de eksisterende sommerhusområder ikke længere er tidssvarende med  

 hensyn til fællesanlæg, adgangsforhold m.v.
Deres værdi for friluftsliv og  

 turisme kan derved blive forringet på kortere eller længere sigt.
Da det er vigtigt at fastholde og udvikle den ressource, der ligger i  

 sommerhusområderne, skal kommunalbestyrelserne, under respekt af det enkelte  

 områdes karakter, vurdere mulighederne for at forbedre de større  

 sommerhusområder, f.eks. gennem forbedrede adgangs- og passageforhold,  

 trafiksanering, etablering af fællesarealer og -anlæg m.v.
Mulighederne for  

 at konvertere ubebyggede sommerhusområder til tættere ferieformer med  

 forbedring af offentlighedens adgang til kysten bør ligeledes vurderes.
8. Lokalplanlægning Lokalplanlægningen udgør ligeledes et væsentligt led i realiseringen af  

 cirkulærets formål.
I mange tilfælde er det først gennem lokalplanlægningen  

 muligt at vurdere de konkrete konsekvenser af et projekt, for såvidt angår  

 udformning og tilpasning i forhold til kystlandskabet.
 Cirkulæret pålægger kommunalbestyrelserne gennem lokalplanlægningen at  

 sikre, at konkrete bygge- og anlægsprojekter i kystnærhedszonen udformes og  

 indpasses i kystlandskabet i overensstemmelse med cirkulærets overordnede mål  

 og regler, jf. § 2 og § 5.
Det danske landskab og i særdeleshed kystlandskabet har beskedne højder og  

 terrænforskelle og er derfor meget følsomt overfor nybyggeri.
Bebyggelsen  

 langs kysterne er i vid udstrækning tilpasset dette ved begrænsede  

 bygningshøjder.
Dette gælder specielt de områder, hvor der gennem den  

 hidtidige planlægning har været gjort en væsentlig indsats for at regulere  

 bebyggelsens højdeforhold.
Redegørelsen til lokalplanforslag i kystnærhedszonen skal derfor oplyse om  

 den visuelle påvirkning af omgivelserne.
Ved bygningshøjder over 8,5 m skal  

 årsagen til den større højde begrundes.
 Redegørelsen skal desuden indeholde en belysning af andre forhold, der har  

 betydning for varetagelsen af cirkulærets formål, herunder offentlighedens  

 adgang og oplyse om påvirkninger af sårbare naturområder .
 Disse krav gælder både planer, der fastlægger byggemulighederne i  

 generelle regler og lokalplaner, der beskriver et konkret projekt.  

 Oplysningerne bør omfatte de byggemuligheder, lokalplanforslaget muliggør.  

 Manglende eller mangelfulde oplysninger vil kunne give anledning til  

 indsigelser fra amtsråd, jf. § 3 i planloven, eller retlige klager efter  

 planlovens § 58.
 Omfang og form for de omtalte redegørelser må bero på de konkrete forhold,  

 men må have et sådant indhold, at beslutningstagere, offentligheden og andre  

 myndigheder på grundlag af redegørelsen kan foretage en vurdering af  

 byggemulighedernes påvirkning af kystområdet.
I tilfælde, hvor kystnærhedsafgrænsningen kun omfatter en del af et  

 lokalplanområde, skal kommunen oplyse om det i redegørelsen.
Det er op til  

 kommunalbestyrelsen - i forbindelse med udarbejdelsen af lokalplanforslaget -  

 at vurdere, hvorvidt lokalplanforslagets byggemuligheder påvirker  

 kystlandskabet og på baggrund heraf beslutte, om det konkrete lokalplanområde  

 skal være omfattet af kystcirkulærets bestemmelser.
 8.1 Oplysning om den visuelle påvirkning af omgivelserne.  

 Lokalplanforslagets redegørelse skal oplyse om projektets visuelle påvirkning  

 af kystlandskabet, således at det er muligt at vurdere forslaget i forhold  

 til kystcirkulærets overordnede formål: at sikre kystområdernes landskabelige  

 karakter.
Formen og karakteren af oplysningerne må afhænge af lokaliseringen af  

 lokalplanområdet, områdets karakter og tilknytning til kystlandskabet og  

 hvilket anlæg, der er tale om.
Varetagelse af cirkulærets formål vil som  

 hovedregel medføre større krav til oplysningerne om påvirkningen af  

 omgivelserne, jo tættere lokalplanområdets tilknytning til kystlandskabet,  

 bykysten eller havneområdet er.
 Kommunalbestyrelsens vurdering af, hvordan cirkulærets krav om oplysning  

 om den visuelle påvirkning kan opfyldes, må tage udgangspunkt i:
- om bebyggelsen/anlægget vil komme til at fremstå synligt i  

 kystlandskabet, - om bebyggelsen/anlægget ligger i eller i forbindelse med arealer, der  

 skal friholdes eller sikres som bevaringsværdige helheder, og - om bebyggelsen/anlægget overskrider den eksisterende generelle  

 bygningshøjde eller har en afvigende udformning.
Cirkulærets krav om oplysning om den visuelle påvirkning af omgivelserne  

 vil i en række tilfælde være opfyldt, ved at det af lokalplanforslagets  

 redegørelsesdel fremgår, at bebyggelsen/anlægget ikke har nogen visuel  

 påvirkning af kystlandskabet.
Det gælder f.eks.
- byggeri/anlæg i et byområde uden tilknytning til kystlandskab, bykyst  

 eller havneområde, hvor den eksisterende bygningshøjde ikke overskrider den  

 generelle bygningshøjde i den omgivne eksisterende bebyggelse, - et byggeri/anlæg, der på grund af placering i forhold til landskabsform,  

 eksisterende bebyggelse af byggeriets/anlæggets højde ikke opfattes som en  

 del af kystlandskabet.
8.1.2 Bygningshøjder over 8,5 m.
Kravet om en særlig begrundelse  

 for bygningshøjder over 8,5 m må opfattes som en generel højdebegrænsning,  

 der kun bør fraviges i følgende tilfælde:
8.1.3 Andre forhold.
Udover oplysninger om den visuelle påvirkning  

 skal der i fornødent omfang redegøres for forhold, der er væsentlige for  

 varetagelsen af landskabs-, natur- og friluftsinteresser.
Følgende emner kan  

 nævnes, uden at der er tale om en udtømmende beskrivelse:
I kystlandskabet forekommer der mange naturtyper og områder, hvis  

 landskabelige og biologiske værdi er stærkt afhængig af, at den naturlige  

 grundvandstand fastholdes.
Det vil derfor være i strid med cirkulærets  

 intentioner, såfremt realisering af et lokalplanforslag medfører radikale  

 forringelser af tilstanden på naboarealer som følge af ændring af  

 grundvandstanden.
8.2 Lokalplanlægning.
Lokalplanforslag, der offentliggøres efter  

 1. januar 1992, skal opfylde § 8.
 8.3 Kystcirkulæret og VVM (vurdering af større anlægs virkninger  

 på miljøet). Anlæg, der er omfattet af bilag til Miljøministeriets  

 bekendtgørelse nr. 903 af 17. december 1991 om supplerende regler i medfør af  

 lov om planlægning, skal vurderes gennem en særlig redegørelse i forbindelse  

 med regionplanretningslinier efter planlovens § 6, stk. 3 (VVM). Disse anlæg  

 er derfor fritaget for den i cirkulærets § 8, stk. 1, nævnte redegørelse.  

 Baggrunden herfor er, at forholdene forudsættes at være belyst i forbindelse  

 med regionplanlægningen.
 Kravet om VVM-procedure for etablering af feriehoteller over en vis  

 størrelse er bortfaldet.
 Udeladelsen af feriehotellerne i den nugældende bekendtgørelse betyder, at  

 vurderingen nu skal foretages ved lokalplanlægningen, som foreskrevet i § 8,  

 stk. 1.
 Ændringen er alene udtryk for en administrativ forenkling, og den  

 hidtidige praksis, som generelt har været restriktiv specielt med hensyn til  

 højdeforhold, agtes videreført.
9. Landzoneadministration i kystnærhedszonen Cirkulæret pålægger zonemyndighederne at afgøre ansøgninger om  

 landzonetilladelse indenfor kystnærhedszonen i overensstemmelse med  

 cirkulæret.
For at varetage de særlige landskabelige,  

 miljøbeskyttelsesmæssige og rekreative hensyn i kystnærhedszonen må der vises  

 den fornødne tilbageholdenhed overfor ønsket om udstykning, bebyggelse og  

 nyanlæg i det åbne land.
Cirkulæret ændrer ikke på forholdet mellem  

 lokalplanpligt og adgangen til at meddele zonetilladelse.
 Cirkulæret må ligeledes lægges til grund ved fastsættelsen af vilkårene  

 for etablering af udendørs oplag, jf. planlovens § 37, stk. 2.
Med cirkulærets bestemmelser er det ikke hensigten at hindre en  

 hensigtsmæssig udnyttelse af eksisterende bygninger indenfor de nuværende  

 bygningsrammer til f.eks. turistmæssige formål eller andre ferie- og  

 fritidsfunktioner, hvor dette kan ske på en måde, så cirkulærets formål ikke  

 tilsidesættes, jf. kap.
VII i Vejledning om planloven.
Der kræves  

 landzonetilladelse og eventuelt tilladelse efter sommerhusloven.
10. De større byers forhold til kystlandskabet Cirkulæret gælder i kystnærhedszonen i hele landet, hvorfor de principper,  

 der er omtalt i det foregående, også må lægges til grund ved planlægningen  

 for de større bysamfund, men i de konkrete vurderinger må der tages  

 udgangspunkt i byernes størrelse og funktion.
De store byer danner et udstrakt bylandskab i sig selv, og det er derfor  

 kun dele af byen, der opleves som et led i kystlandskabet.
Det vil i  

 almindelighed dreje sig om byens kyst- eller havnefront, fjordlandskabet og  

 eventuelt åbne landskabskiler med direkte kontakt til kysten.
Kun hvor  

 terrænet er stærkt kuperet, vil også andre dele af byen, længere inde i land,  

 indgå i billedet af kystlandskabet.
Der vil derfor være mange tilfælde, hvor projekter til ny bebyggelse og  

 anlæg selv i kort afstand fra kystlinien, men beliggende inde i den tætte  

 bymasse, ikke vil få indflydelse på kystlandskabets karakter.
Hvor dette er  

 tilfældet, kan kravene om oplysninger om påvirkning af omgivelserne i § 8,  

 stk. 1, betragtes som opfyldt, når der henvises hertil i  

 lokalplanredegørelsen.
I de større byer er bebyggelsen ofte sammenhængende og bygningshøjden over  

 8,5 m.
Hvor der i sådanne tilfælde åbnes mulighed for nyt byggeri med den på  

 stedet almindelige højde, er det ligeledes tilstrækkeligt i  

 lokalplanredegørelsen at henvise til overensstemmelsen med de eksisterende  

 forhold, mens der må gives en nærmere begrundelse, hvor en større højde  

 ønskes tilladt, jf. 8.2. Også i denne henseende knytter interessen sig især  

 til de dele af byområdet, der opleves som en del af kystlandskabet, således  

 som beskrevet ovenfor.
11. Vindmøller og lossepladser 11.1 Vindmøller.
For vindmøller gælder, at de kun kan opføres  

 inden for kystnærhedszonen, såfremt placeringen ikke er i modstrid med  

 cirkulærets overordnede formål.
Cirkulæret udelukker således ikke, at der kan  

 placeres vindmøller i kystzonen.
Men der bør foreligge en nærmere  

 planlægning, hvor hensynet til placering af vindmøller i vindgode områder  

 afvejes mod natur- og landskabsinteresser, også forud for meddelelse af  

 landzonetilladelse til vindmøller i kystnærhedszonen.
I øvrigt bør  

 planlægningen tage udgangspunkt i, at vindmøllerne primært skal koncentreres  

 i klynger og i vindmølleparker.
Det skal bemærkes, at Farvandsvæsenet tidligst muligt bør kontaktes i  

 forbindelse med overvejelser om placering af vindmøller på land i de kystnære  

 områder, med henblik på indhentning af oplysninger om sømærker og de zoner,  

 der i forbindelse hermed skal friholdes for genstande.
Ligeledes bør  

 ansøgninger om opstilling af enkeltmøller i nærheden af fyr og anden  

 afmærkning forelægges Farvandsvæsenet, som endvidere bør orienteres, såfremt  

 der opstilles møller, der ændrer kystkonturerne væsentligt.
11.2 Lossepladser.
Principielt må lossepladserne søges lokaliseret  

 bag kystnærhedsafgrænsningen, men hvor der, bl.a. af hensyn til  

 grundvandsbeskyttelsen, ikke findes alternative muligheder, kan det være  

 nødvendigt at acceptere en kystnær placering.
Kriterierne for lokalisering af lossepladser er uddybet nærmere i  

 miljøministerens skrivelse af 27. december 1991 til amtskommunerne herom.
Det  

 fremgår af brevet, at den fremtidige lossepladsstruktur forudsættes baseret  

 på få og store lossepladser, som principielt skal placeres bag  

 kystnærhedszonen under forudsætning af, at de kan placeres mellem  

 grundvandsskellet og kysten ud til havområder, der kan bære en eventuel  

 udsivning.
Dog kan samlede natur-, miljø- og planlægningsovervejelser i nogle  

 situationer nødvendiggøre en placering nærmere ved kysten.
12. Cirkulærets ikrafttræden Amtsrådene skal ved regionplanrevision 1993 tilvejebringe  

 regionplanretningslinier for kystnærhedszonen i overensstemmelse med reglerne  

 i cirkulærets § 6.
 Endvidere skal kommunalbestyrelserne ved første revision af kommuneplanen  

 efter regionplanrevision 1993 foretage de nødvendige ændringer i  

 kommuneplanen efter reglerne i § 7, så regionplanens retningslinier og de  

 intentioner og regler, der fremgår af cirkulærets § 2 og § 5 indarbejdes i  

 kommuneplanens hovedstruktur og rammerne for lokalplanlægningen.
 Herudover skal region- og kommuneplantillæg og lokalplaner, der udarbejdes  

 og vedtages inden de i § 6 og § 7 nævnte revisioner, være i overensstemmelse  

 med cirkulærets bestemmelser, jf. § 2 og § 5. Lokalplanforslag, der kan  

 realiseres på det foreliggende grundlag, d.v.s. uden supplerende region- og  

 kommuneplantilllæg, må indeholde en redegørelse for denne overensstemmelse.
 Lokalplanforslag, der offentliggøres efter 1. januar 1992, skal opfylde  

 kravene i cirkulærets § 8, ligesom der ikke bør meddeles dispensationer fra  

 gældende lokalplaner i strid med cirkulæret.
