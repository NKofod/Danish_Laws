For sen indbetaling af medlemsbidrag, manglende navn på postkasse Dato 21. januar 2008 Medlem CPR-nr.
 Ankenævnet har behandlet Deres klage på møde den 17. januar 2008.
Nævnet traf denne A F G Ø R E L S E De kan ikke få genoprettet Deres medlemskab i a-kassen pr. 1. januar 2007.
 Ankenævnet tiltræder således Arbejdsdirektoratets afgørelse af den 7. august 2007.
B E G R U N D E L S E Ankenævnet har lagt til grund, at  a-kassen den 4. december 2006 sendte opkrævning af medlemsbidrag til Deres tidligere adresse i xx,  De fraflyttede Deres tidligere adresse i xx den 15. december 2006,  a-kassen ved brev af 2. februar 2007 sendte Dem en rykker til Deres tidligere adresse i xx,  a-kassen ved brev af 2. marts 2007 meddelte Dem, at De var blevet slettet af a-kassen,  brevet blev sendt til Deres nuværende adresse,  a-kassen samtidig meddelte, at sletningen kunne ophæves såfremt De betalte det skyldige medlemsbidrag senest den 31. marts 2007,  a-kassen ved brev af 22. marts 2007 oplyste Dem om, at betaling fortsat ikke havde fundet sted,  a-kassen samtidig meddelte, at sletning kunne ophæves såfremt det skyldige beløb blev betalt senest den 31. marts 2007,  De, ifølge Deres oplysninger, ikke modtog a-kassens breve,  Post Danmark har oplyst, at der er stor sandsynlighed for, at a-kassens blev fejlafleveret i en anden beboers brevkasse, idet der var problemer med manglende navne på flere beboeres postkasser, og  De ikke kan garantere, at De havde sat navn på Deres postkasse.
Ankenævnet har endvidere lagt til grund, at De har oplyst, at Deres medlemsbidrag blev betalt via PBS, der var registreret under Deres tidligere partners kundenummer.
PBS-aftalen blev slettet den 4. december 2006 af Deres ekspartner, uden at De blev orienteret herom.
Et medlem skal betale medlemsbidrag til de af kassen fastsatte tidspunkter.
Et medlem, der undlader at betale det fulde medlemsbidrag rettidigt, slettes som medlem af kassen med virkning fra det tidspunkt, indtil hvilket medlemmet har betalt bidraget.
Slettelse kan kun finde sted, hvis medlemmet ikke har betalt det skyldige medlemsbidrag senest 3 uger efter, at kassen skriftligt har rykket medlemmet for restancen Ankenævnet har lagt vægt på, at a-kassen sendte rykker- og slettebreve til den adresse De havde opgivet til a-kassen.
A-kassen har således fulgt den foreskrevne fremgangsmåde i forbindelse med sletning.
 Ankenævnet har videre lagt vægt på, at sidste frist for rettidig indbetaling var den 31. marts 2007.
 De indbetalte ikke det skyldige beløb til a-kassen inden fristens udløb.
 Ankenævnet finder på denne baggrund ikke, at De kan få genoprettet Deres medlemskab pr. 1. januar 2007.
BEMÆRKNINGER TIL DERES KLAGE De har i klagen anført, at De var afskåret fra at kontrollere betalinger til a-kassen, da betalingsoversigter blev sendt til Deres ekspartner.
De har endvidere anført, at De ikke kan garantere, at De havde fået sat navn på Deres postkasse.
 Ankenævnet skal hertil bemærke, at et medlem selv har ansvaret for, at betaling sker rettidigt, uanset om betalingen foretages via en fælleskonto, der er oprettet under en anden persons kundenummer.
Det er endvidere ankenævnets vurdering, at det er overvejende sandsynligt, at De ikke havde sat navn på Deres postkasse, hvilket bevirkede, at De hverken modtog rykker- eller slettebrevet fra a-kassen, og at der på tidspunktet for a-kassens breve var problemer med aflevering af posten, som følge af manglende navne på postkasserne i Deres område.
Ansvaret for at De ikke har modtaget a-kassens rykker- og slettebreve finder nævnet efter det oplyste er Deres.
 Ankenævnet skal endelig bemærke, at loven ikke giver mulighed for at dispensere vedrørende slettelse som følge af manglende betaling af medlemsbidrag.
R E G L E R Ankenævnet henviser til  § 78, stk. 1-6 i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 6, stk. 1 og 2, § 10, stk. 1-3 og § 11, stk. 1-2 i Arbejdsdirektoratets bekendtgørelse nr. 1623 af 13. december 2006 om betaling af medlems- og efterlønsbidrag til en a-kasse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Kapitel 12 Økonomi Indbetaling af medlemsbidrag m.v.
§ 78. Et medlem skal betale medlemsbidrag efter § 77 til de af kassen fastsatte tidspunkter.
Medlemsbidraget skal vedrøre en nærmere angiven periode.
 Stk. 2. Et medlem, der undlader at betale det fulde medlemsbidrag rettidigt, bortset fra frivilligt efterlønsbidrag, jf. § 77, stk. 4, slettes som medlem af kassen med virkning fra det tidspunkt, indtil hvilket medlemmet har betalt bidrag, jf. dog stk. 3.
Stk. 3. Slettelse kan kun finde sted, hvis medlemmet ikke har betalt det skyldige medlemsbidrag senest 3 uger efter, at kassen skriftligt har rykket medlemmet for restancen.
Rykkerskrivelsen skal afsendes til de medlemmer, der ved den forudgående måneds afslutning ikke har betalt det fulde medlemsbidrag, der forfalder i denne måned.
Skrivelsen skal udtrykkeligt angive, at medlemmet vil blive slettet, hvis det skyldige medlemsbidrag ikke bliver betalt.
 Stk. 4. Hvis det skyldige medlemsbidrag, jf. stk. 2 og 3, samt senere forfaldent medlemsbidrag betales senest 4 uger efter, at medlemmet er blevet skriftligt underrettet om slettelsen, hæves slettelsen.
 Stk. 5. Direktøren for Arbejdsdirektoratet kan bestemme, at fristen efter stk. 3, 1. pkt., forlænges for en kasse eller en gruppe af medlemmer af kassen, når særlige forhold medfører væsentlige vanskeligheder for medlemmerne ved at overholde fristen.
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelsen af bestemmelserne i stk. 1-5, herunder regler om udelukkelse fra ret til dagpenge m.v. for medlemmer, der har undladt at betale medlemsbidrag rettidigt, og om tilbagebetaling af medlemsbidrag.
 Arbejdsdirektoratets bekendtgørelse nr. 1623 af 13. december om betaling af medlems- og efterlønsbidrag til en a-kasse:
Kapitel 2 Betaling af medlems- og efterlønsbidrag Betaling og opkrævning § 6. A-kassen bestemmer, hvornår man skal betale medlems- og efterlønsbidrag.
A-kassen kan bestemme, at der skal betales for en uge, en måned eller et kvartal ad gangen.
Det kan enten være forud eller bagud.
Det skal fremgå af opkrævningen, hvilken periode man betaler for.
Stk. 2. Man skal betale bidraget, når det forfalder.
Bidraget kan tidligst forfalde den første dag i den periode, bidraget gælder for.
Kapitel 5 Rykker- og sletteproceduren for medlemsbidraget Rykkerproceduren § 10. Betaler man ikke medlemsbidraget til tiden, skal a-kassen sende et rykkerbrev, jf. lovens § 78, stk. 3.
Stk. 2. Opkræver a-kassen et restancegebyr, skal dette pålægges alle medlemmer, der ikke har betalt bidraget, inden brevet sendes.
Restancegebyret må ikke fremstå som en del af medlemsbidraget.
 Stk. 3. Det skal fremgå af brevet, at man vil blive slettet, hvis medlemsbidraget til a-kassen ikke bliver betalt senest 3 uger efter, at brevet er sendt.
Slettelse og genoprettelse af medlemskabet § 11. Betaler man ikke medlemsbidraget inden udløbet af betalingsfristen på 3 uger, jf. § 10, stk. 3, skal a-kassen straks sende et brev om, at man er slettet som medlem af a-kassen.
Man er slettet fra den dato, hvortil man har betalt.
 Stk. 2. Det skal fremgå af slettebrevet, at medlemskabet bliver genoprettet, hvis man senest 4 uger efter, at brevet er sendt, betaler det opkrævede bidrag, samt de bidrag, der senere skulle have været betalt.
