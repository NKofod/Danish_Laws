Nr BTL 161 Betænkning over Forslag til lov om åben uddannelse (erhvervsrettet  

 voksenuddannelse - deltidsuddannelser og enkeltfagskurser)   

 Nr L 161 1988-89, 1. samling Afgivet af Uddannelsesudvalget Afgivet: 19890425 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Udvalget har modtaget mundtlige og/eller skriftlige henvendelser fra:
Dansk Arbejdsgiverforening, Funktionærernes og Tjenestemændenes Fællesråd, Handelshøjskolen i København og Hotel- og Restaurationspersonalets Forbund og Statsanerkendte  

 Arbejdsløshedskasse i Danmark.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse uændret.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling.
 Et flertal inden for mindretallet (Socialdemokratiets medlemmer af  

 udvalget) skal i øvrigt bemærke, at Socialdemokratiet finder det af afgørende  

 betydning, at der skabes rammer og forudsætninger for efter- og  

 videreuddannelsesmuligheder for den voksne del af befolkningen.
 De samfundsforandringer, vi står over for, stiller kolossale krav til  

 Folketing og regering om at sikre et uddannelsesmæssigt løft til hele  

 befolkningen.
Den voksne del af befolkningens reelle mulighed for at kvalificere sig  

 livet igennem og dermed udvikle evne til omstilling, kreativ tænkning og  

 fleksibilitet vil være helt afgørende for, om Danmark kan komme på  

 erhvervsmæssig og økonomisk omdrejningshøjde i en tid med øget  

 internationalisering og demokratisering.
Det foreliggende lovforslag om åben  

 uddannelse er stillet over for denne opgave ikke anvendeligt.
Socialdemokratiet afviser det først og fremmest på grund af det omfattende  

 sæt af bemyndigelser, der hermed gives til undervisnings- og  

 forskningsministeren.
Vi nærer ingen tillid til, at ministeren vil anvende  

 bemyndigelserne, således at uddannelserne sikres sammenhæng og kontinuitet  

 samt faglig bredde og dybde.
Erfaringerne fra ministerens sidste forsøg med  

 en alternativ uddannelsesreform til BFU - loven om efteruddannelse  

 (erhvervsrettede kurser m.v.) er yderst kritisable.
Lovforslaget giver ministeren mulighed for og et redskab til centralt  

 totalt at opsplitte hele uddannelsessystemet.
Efter bedste  

 supermarkedsprincipper kan ministeren egenhændigt opsplitte gode, gedigne  

 uddannelser til discountuddannelser.
 De 18 bemyndigelser vil give ministeren magt til bl.a.
- en uoverskuelig opsplitning af hele det kompetencegivende  

 erhvervsrettede uddannelsessystem igennem centralt dikterede pålæg, - udvidede og omfattende brugerbetalingsprincipper som forudsætning for,  

 at der overhovedet sker en nyudvikling på området, - en decentralisering af besparelsespolitikken, som modvirker en  

 sammenhængende uddannelsesplanlægning, - suspendering af styrelsesloven ved de højere uddannelsesinstitutioner og  

 andre institutioner med internt kollegialt selvstyre og dermed udelukkelse af  

 elev- og lærerindflydelse, ligesom rådgivende faglige uddannelsesråd og  

 udvalg vil kunne sættes uden for indflydelse, og - en styringsmodel, der sikrer ministeriel magt ned til mindste detalje.
 Lovforslaget er helt klart ikke brugbart i forhold til den  

 uddannelsespolitiske udfordring, der skal løftes i årene fremover, og  

 Socialdemokratiet beklager, at undervisnings- og forskningsministeren ikke  

 har evnet at skabe et bredt grundlag for det nødvendige reformarbejde på  

 voksenuddannelsesområdet.
Et mindretal inden for mindretallet (Socialistisk Folkepartis medlemmer af  

 udvalget) er tilhænger af bestræbelserne for at styrke  

 efteruddannelsesaktiviteter i samfundet.
Mindretallet er således tilhænger af  

 indførelse af deltidsstudier og åbne uddannelser.
Men lovforslaget giver så  

 store bemyndigelser til ministeren og er så uklart i sit sigte, at der er  

 tale om en højst usikker sejlads.
 Dertil kommer, at der med den introducerede brugerbetaling vil ske en  

 niveaudeling på baggrund af økonomiske ressourcer, som er helt fremmed for  

 danske traditioner.
 Denne »amerikanisering« af uddannelserne, som ligger på linje  

 med undervisnings- og forskningsministerens nyliberale ideer i øvrigt, vil på  

 længere sigt underminere de uddannelsesprincipper, som har været en grundsten  

 ved opbygningen af det danske velfærdssamfund.
 Et tredje mindretal (Centrum-Demokraternes medlem af udvalget) vil  

 redegøre for sin stilling ved lovforslagets 2. behandling.
Eva Møller (KF) fmd.
Kirkegaard (KF) Hans Kofoed (KF) Inge  

 Dahl-Sørensen (V) Anna Lise Vesterby (V) Pia Dahl (FP) Marianne Jelved (RV)  

 Bente Juncker (CD) nfmd.
Lysholm Christensen (KRF) Jytte Andersen (S)  

 Helle Degn (S) Pernille Forchhammer (S) Anna-Marie Hansen (S) Frank Jensen  

 (S) Lone Møller (S) Aage Frandsen (SF) Hanne Thanning Jacobsen (SF) Tillægsbetænkningen Udvalget har, efter at lovforslaget ved 2. behandling blev henvist til fornyet behandling i udvalget, behandlet dette i et møde.
 Der er af undervisnings- og forskningsministeren stillet ændringsforslag,  

 hvorom henvises til de ledsagende bemærkninger.
Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse med det stillede ændringsforslag Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse, men  

 kan stemme for det stillede ændringsforslag.
Ændringsforslag Af undervisnings- og forskningsministeren, tiltrådt af udvalget:
Til § 11 1) Stk. 1 affattes således:
»Loven træder i kraft den 1. januar 1990.« Bemærkninger Til nr. 1 Ikrafttrædelsesdatoen foreslås ændret fra 1. august 1989 til 1. januar  

 1990, da datoen 1. august 1989 forudsatte, at loven var vedtaget senest midt  

 i april måned 1989. Da loven også vil få virkning for igangværende  

 studerende, bør der endvidere gives en vis frist med henblik på at varsle den  

 kommende deltagerbetaling.
