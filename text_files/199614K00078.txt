Nr BTL 78 Betænkning over Forslag til lov om ændring af lov om udenrigstjenesten  

 (Udenrigstjenestens interne korrespondance)   

 Nr L 78 1996-97, 1. samling Afgivet af Retsudvalget Afgivet: 19970403 Udvalget har behandlet lovforslaget i nogle møder og har herunder stillet spørgsmål til udenrigsministeren og justitsministeren, som disse har besvaret skriftligt.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse uændret.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse ved 3.  

 behandling.
 En del af mindretallet (Socialistisk Folkepartis medlem af udvalget)  

 finder, at det lange forarbejde til lovforslaget, som Retsudvalget har været  

 igennem med omfattende redegørelser fra såvel Folketingets Ombudsmand,  

 Udenrigsministeriet og den juraprofessor, ministeriet havde bestilt en  

 redegørelse hos, har vist flere ting.
 For det første, at de legitime hensyn, der skal tages til kontakten mellem  

 Udenrigsministeriet og de danske repræsentationer i udlandet, er tilgodeset  

 med den gældende offentlighedslovs meget brede undtagelser i § 7.
 For det andet er det blevet klart, at der ikke er ressourcemæssige grunde  

 til at afvise aktindsigt, da dokumenter, der ønskes aktindsigt i, under alle  

 omstændigheder skal gennemgås efter såvel offentlighedslovens § 11 som ud fra  

 hensynet til meroffentlighed.
 For det tredje har det været foruroligende, at ministeriet også har  

 afvist, at de almindelige forvaltningsmæssige sager skulle være undergivet  

 aktindsigt med henvisning til arbejdsroen i ministeriet - det, man i svarene  

 kalder den interne beslutningsproces.
Socialistisk Folkeparti har med tilfredshed mærket sig, at ministeriet har  

 udtrykt vilje til at give så meget offentlighed som muligt ud fra  

 meroffentlighedsprincippet, men dette løfte er ikke tilstrækkeligt til at  

 fjerne partiets betænkeligheder ved lovforslaget.
Betænkelighederne  

 forstærkes yderligere gennem det generelle indtryk, Socialistisk Folkeparti  

 har fået fra ministeriets redegørelser, nemlig at Udenrigsministeriet ikke er  

 helt fortrolig med offentlighedslovens bestemmelser.
 Endelig er der efter Socialistisk Folkepartis opfattelse en almindelig  

 tilbøjelighed i regeringen til at indskrænke snarere end udvide  

 offentlighedsprincippet, og dette ønsker Socialistisk Folkeparti at modvirke.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
