Cirkulære om moms -  

 opgørelse af delvis fradragsret efter  

 momslovens § 38, stk.1, i forbindelse med byggeri for egen  

 regning med henblik på salg af fast ejendom1) 1. Told- og Skattestyrelsen har revurderet praksis  

 vedrørende opgørelse af delvis fradragsret efter momslovens §  

 38, stk. 1, i forbindelse med byggeri for egen regning med henblik på  

 salg af fast ejendom.
2. I Momsvejledningen 1997, 1998 og 1999 fremgik det af afsnit  

 D.5.6.1, at ved opgørelsen af den delvise fradragsret, skulle salg af  

 huse, som virksomheden havde momsberigtiget efter reglerne om byggeri for  

 egen regning, ikke anses som momsfri omsætning.
Denne praksis var en  

 følge af Momsnævnets afgørelse i TfS 1996, 764.
 Afgørelsen betød, at hvis virksomheden ikke  

 havde andre momsfrie indtægter, så havde virksomheden fuld  

 fradragsret for fællesomkostninger.
 3. Af EF-domstolens domme i sagerne BLP Groupe plc (sag C-4/94),  

 Midland Bank plc (sag 98/98) og Abbey National plc (sag 408/98) fremgår  

 det, at der kun er delvis fradragsret for købsmomsen af generelle  

 omkostninger, når virksomheden udfører såvel momspligtige  

 som momsfrie transaktioner.
4. Der er dog fuld fradragsret for købsmomsen af generelle  

 omkostninger, hvis de pågældende generelle omkostninger har en  

 direkte og umiddelbar tilknytning til en klart afgrænset del af  

 virksomheden, og hvis omsætningen i denne klart afgrænsede del  

 fuldt ud er pålagt moms, jf.
EF-domstolens dom i sagen C-408/98, Abbey  

 National plc.
 5. Levering af fast ejendom er fritaget for moms efter momslovens §  

 13, stk. 1, nr. 9.
 Salg af huse, der ikke er led i en hel eller delvis  

 virksomhedsoverdragelse, jf. momslovens § 8, stk. 1, skal ved  

 opgørelsen af den delvise fradragsret derfor anses for momsfri  

 omsætning, uanset om virksomheden har foretaget byggearbejde på  

 husene.
 I konkrete tilfælde kan de særlige regler for  

 salg af større driftsmidler og fast ejendom samt for bitransaktioner  

 vedr. fast ejendom medføre, at salg af fast ejendom ikke skal  

 medregnes til den momsfrie omsætning, jf, Momsvejledningens afsnit  

 J.2.1.1.
6. En virksomheds beholdning af fast ejendom, der er opført  

 eller under opførsel for egen regning med henblik på salg af  

 fast ejendom, skal anses for et aktiv i virksomheden.
Sker der overdragelse  

 af et sådant aktiv som led i en momsfri virksomhedsoverdragelse, jf.  

 momslovens § 8, stk. 1, skal vederlaget ved overdragelsen ikke medregnes til  

 den momsfrie omsætning.
Dette følger af, at overdragelse af aktiver som led  

 i en momsfri virksomhedsoverdragelse ikke kan anses for en leverance i 6.  

 momsdirektivs forstand, jf. præmis 30 i EF-domstolens dom i sagen  

 C-408/98, Abbey National plc.
Overdragelsen kan således hverken anses  

 for en fradragsberettiget transaktion eller en ikke-fradragsberettiget  

 transaktion ved opgørelsen af den delvise fradragsret efter momslovens  

 § 38, stk. 1, jf. 6. momsdirektivs artikel 17, stk. 5, og artikel 19.
 7. Med henblik på at sikre virksomhederne et passende varsel  

 har praksisændringen vedr. opgørelsen af delvis fradragsret ved  

 byggeri for egen regning først virkning fra den 1. april 2002.
Told- og Skattestyrelsen, den 31. oktober  

 2001 Ole Kjær /Else Veggerby 1)   I Told- og  

 Skattestyrelsens interne nummerrække har cirkulæret nr.  

 2001-35.
