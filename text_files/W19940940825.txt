Ankestyrelsens principafgørelse P-4-94 om bopælskommune - ansøgning - administration - indsat - pension Resume:
 Det påhvilede den kommune, som et fængsel var beliggende i, at behandle en ansøgning om pension fra en indsat, der havde opgivet sin tidligere bopæl.
 Kassation:
Der er kommet nye regler på området Love:
Lov om social pension - lovbekendtgørelse nr. 411 af 26. maj 1992 - § 57 Sagsfremstilling:
Ansøgeren havde bopæl i A kommune, da han i maj 1992 blev indsat i et fængsel i B kommune.
Som følge af indsættelsen opgav han i juli 1992 sin bolig i A kommune.
Den 26. januar 1993 anmodede han A kommune om at rejse sag om førtidspension.
 A kommune mente ikke, at ansøgeren havde en sådan tilknytning til kommunen, at det påhvilede denne at behandle pensionsansøgningen.
 Ankenævnet fandt, at B kommune, som var den aktuelle bopælskommune, skulle behandle sagen, jf. lovens § 57, da fængsler ikke er omfattet af undtagelsesbestemmelsen i lovens § 58.
 I klagen til Ankestyrelsen anførte kriminalforsorgen bl.a, at B kommune ikke kunne blive bopælskommune for ansøgeren, da man ikke kan flytte sin folkeregistertilmelding under afsoning.
 Sagen blev behandlet i principielt møde til afklaring af, hvilken kommune, der skulle behandle pensionsansøgningen.
 Afgørelse:
 Ankestyrelsen fandt, at det påhvilede B kommune at behandle ansøgningen om pension.
Ankestyrelsen lagde vægt på, at det efter bestemmelsen i lovens § 57 som hovedregel er bopælskommunen, der skal behandle en ansøgning om pension, og at undtagelsesbestemmelsen i lovens § 58 måtte betragtes som udtømmende.
Institutioner under kriminalforsorgen er ikke nævnt i § 58.
Det måtte lægges til grund, at ansøgeren havde opgivet sin bopæl i A kommune.
Der kunne derfor ikke lægges vægt på, at ansøgeren ikke var tilmeldt folkeregisteret i B kommune.
 Ankestyrelsen tiltrådte således ankenævnets afgørelse.
