Fremsat den 11. maj 2017 af Christian Juhl (EL), Jakob Sølvhøj (EL), Josephine Fock (ALT) og Jacob Mark (SF) Forslag til folketingsbeslutning om ændring af forretningsorden for Folketinget (Modernisering af tiltaleformer) § 1 I forretningsorden for Folketinget, som vedtaget den 17. december 1953 og ændret senest den 13. december 2016, foretages følgende ændring:
 1. § 26 affattes således:
»§ 26. Medlemmerne og ministrene taler fra Folketingets talerstol eller efter formandens bestemmelse fra deres pladser i salen.
Medlemmerne (bortset fra ministrene) benævnes med for- og efternavn.
Ministre benævnes med den officielle ministertitel.« § 2 Folketingsbeslutningen træder i kraft ved vedtagelsen.
Bemærkninger til forslaget Almindelige bemærkninger Den nuværende tiltaleform virker fremmedgørende og stiv.
Det medfører, at mange medlemmer, også medlemmer med mange års anciennitet, overtræder Forretningsordenens bestemmelser.
En mere tidssvarende tiltaleform, der er tættere på en mere folkelig og nutidig dansk tiltaleform, vil fremme en levende forhandling.
Forhandlingerne vil fremstå som lettere at forstå for tilhørere, uden at respekten for Folketingets forhandlinger nedbrydes.
Bemærkninger til forslagets enkelte bestemmelse Til § 1 Til nr. 1 Den hidtidige bestemmelse i § 26 er følgende:
»Medlemmerne og ministrene taler fra Folketingets talerstol eller efter formandens bestemmelse fra deres pladser i salen.
Det er ikke tilladt at tiltale nogen direkte under forhandlingerne.
Medlemmerne (bortset fra ministrene) benævnes: hr. eller fru med tilføjelse af navn uden titel.
Ministre benævnes med den officielle ministertitel.« Den foreslåede ændring vil for det første indebære en ophævelse af forbuddet i § 26, 2. pkt., mod at tiltale nogen direkte under forhandlingerne.
Det vil sige, at der eksempelvis gerne må siges: »Du sagde før «, eller »Hvad mener du med «.
For det andet vil forslaget indebære, at en omtale af medlemmerne (bortset fra ministrene) skal ske ved at benævne medlemmerne med for- og efternavn.
Det vil sige, at der ikke længere er krav om at benævne medlemmerne med hr. eller fru med tilføjelse af navn uden titel.
Til gengæld vil det være påkrævet at bruge både for- og efternavn.
Til § 2 Det foreslås, at folketingsbeslutningen træder i kraft ved vedtagelsen.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af forretningsorden for Folketinget (Modernisering af tiltaleformer).
(Beslutningsforslag nr.
B 151) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
