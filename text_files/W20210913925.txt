Arbejdsmiljøklagenævnet fastholdt afgørelse med strakspåbud om at sikre, at der ved arbejde på eller nær ved installationer under spænding er truffet effektive foranstaltninger til at forebygge risiko for ulykker hidrørende fra elektrisk strøm.
Det skal sikres, at der er truffet effektive foranstaltninger, så der ikke kan opstå utilsigtet kortslutning mellem el-tavlens strømførende kobberskinner. (Arbejdets udførelse - elektrisk strøm - eltavle - effektive foranstaltninger - kortslutning - ansvar for egne ansatte - brug af værnemidler) Resume Arbejdsmiljøklagenævnet vurderede, at arbejdet med montering af kabler i el-tavle på tidspunktet for arbejdsulykken ikke blev udført sikkerhedsmæssigt fuldt forsvarligt, da der ikke var truffet effektive foranstaltninger til at forebygge risiko for ulykker hidrørende fra elektrisk strøm.
 Nævnet lagde vægt på, at arbejdsopgaven med montering af kablerne i el-tavlen blev udført på en el-tavle under spænding.
 Nævnet lagde endvidere vægt på, at el-tavlens spændingsførende kobberskinner ikke var sikret imod kortslutning som følge af nedfaldne genstande.
Nævnet lagde desuden vægt på, at den ansatte i forbindelse med montering af kablerne, løsnede og fjernede bolte og møtrikker fra montagestedet.
Den ansatte hørte umiddelbart før ulykken en genstand falde ned gennem el-tavlen.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 19. marts 2020 om at forebygge risiko for ulykker hidrørende fra elektrisk strøm.
 Arbejdsmiljøklagenævnet har nu afgjort sagen på møde den 25. august 2020.
 Resultatet er:
 Arbejdsmiljøklagenævnet fastholder Arbejdstilsynets afgørelse af 19. marts 2020 med strakspåbud til jer om at sikre, at der ved arbejde på eller nær ved installationer under spænding er truffet effektive foranstaltninger til at forebygge risiko for ulykker hidrørende fra elektrisk strøm.
Det skal sikres, at der er truffet effektive foranstaltninger til, at der ikke utilsigtet kan opstå kortslutning mellem el-tavlens strømførende kobberskinner.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med montering af kabler i el-tavle på tidspunktet for arbejdsulykken den 3. marts 2020 på arbejdsstedet [adresse udeladt] ikke blev udført sikkerhedsmæssigt fuldt forsvarligt, da der ikke var truffet effektive foranstaltninger til at forebygge risiko for ulykker hidrørende fra elektrisk strøm.
Hvad er afgørende for resultatet Nævnet lægger vægt på, at arbejdsopgaven med montering af kablerne i el-tavlen blev udført på en el-tavle under spænding.
 Nævnet lægger endvidere vægt på, at el-tavlens spændingsførende kobberskinner ikke var sikret imod kortslutning som følge af nedfaldne genstande.
Nævnet lægger desuden vægt på, at den ansatte i forbindelse med montering af kablerne, løsnede og fjernede bolte og møtrikker fra montagestedet.
Den ansatte hørte umiddelbart før ulykken en genstand falde ned gennem el-tavlen.
 Nævnet er opmærksom på, at I har anført, at ulykken, der skete i forbindelse med arbejde under spænding, er gennemgået i arbejdsmiljøgruppen, arbejdsmiljøorganisationen og [navn udeladt] organisationen, og at det blev fastslået, at den ansatte havde sikret sig med de nødvendige værnemidler/ LAUS udstyr.
 I har endvidere anført, at beslutningen om, at arbejde under spænding ikke var [navn udeladt]´s afgørelse, men derimod opdragsgivers.
Det kan ikke føre til et andet resultat.
Nævnet henviser til nævnets begrundelse for afgørelsen og Arbejdstilsynets udtalelse af 29. maj 2020.
 Nævnet skal tilføje, at arbejdsgiveren har et selvstændigt ansvar for at sikre egne ansatte og for, at arbejdet til enhver tid udføres sikkerheds- og sundhedsmæssigt fuldt forsvarligt.
 Det fremgår af arbejdsmiljølovens regler om arbejdsgiverens almindelige pligter, at arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Om reglerne Det følger af arbejdsmiljøloven, at arbejdet skal planlægges, tilrettelægges og udføres så det er sikkerheds- og sundhedsmæssigt fuldt forsvarligt.
Det følger af reglerne om arbejdets udførelse, at arbejdet i alle led skal planlægges og tilrettelægges, så det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
 Ved udførelsen af arbejdet skal det sikres, at der er truffet effektive foranstaltninger til at forebygge risiko for sammenstyrtning, nedstyrtning, sammenskridning, ulykker hidrørende fra elektrisk strøm, rystelser og lignende.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
  § 4, og § 13, nr. 1, i bekendtgørelse nr. 1234 af 29. oktober 2018 om arbejdets udførelse.
Om arbejdsgiverens pligter  § 15, i lov om arbejdsmiljø, jf. lovbekendtgørelse nr. 674 af 25. maj 2020 Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 4 Almindelige pligter Arbejdsgiveren § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særligt til 1. kapitel 5 om arbejdets udførelse, 2. kapitel 6 om indretning af arbejdsstedet, 3. kapitel 7 om tekniske hjælpemidler m.v., 4. kapitel 8 om stoffer og materialer Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Kapitel 3 Arbejdets udførelse Særlige krav § 13. Ved udførelsen af arbejdet skal det sikres 1) at der er truffet effektive foranstaltninger til at forebygge risiko for sammenstyrtning, nedstyrtning, sammenskridning, ulykker hidrørende fra elektrisk strøm, rystelser og lignende, . .
