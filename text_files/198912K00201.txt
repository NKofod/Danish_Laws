Nr LSF 201 Forslag til Lov om ændring af lov om Arbejdsmarkedets Tillægspension  

 (Administrative ydelser) Fremsat af arbejdsministeren (Kirkegaard) den 7. marts 1990 Vedtaget ved tredjebehandling den 26. april 1990 Lov nr. 267 af 02/05/1990 § 1 I lov om Arbejdsmarkedets Tillægspension, jf. lovbekendtgørelse nr. 3 af  

 5. januar 1988, foretages følgende ændringer:
 1. I § 23 indsættes efter stk. 3 som nyt stykke:
» Stk. 4. Bestyrelsen kan tillade direktøren at sælge  

 administrative ydelser til et datterselskab, der er oprettet efter § 26, stk.  

 4, litra d.
Salget skal ske efter tilsvarende regler, som gælder for  

 indtægtsdækket virksomhed i statsinstitutioner under finansloven.
Denne  

 virksomhed skal regnskabsmæssigt være adskilt fra ATP's øvrige regnskab.  

 Arbejdsministeren kan fastsætte nærmere regler om vilkår og tilsyn.« Stk. 4 bliver herefter stk. 5.
 2. I § 26, stk. 4, indsættes efter litra c:
»d) i et aktieselskab, som fonden ejer fuldt ud, og som har til  

 formål at tilbyde administrative ydelser, bortset fra formueforvaltning, til  

 pensionskasser, der er godkendt efter lov om forsikringsvirksomhed.
Et  

 eventuelt salg af ydelser fra fonden til et sådant selskab skal ske efter  

 reglerne i § 23, stk. 4.« § 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov om Arbejdsmarkedets Tillægspension, jf. lovbekendtgørelse nr. 3 af  

 5. janaur 1988 foretages følgende ændringer:
 1. I § 23 indsættes efter stk. 3 som nyt stykke:
» Stk. 4. Bestyrelsen kan tillade direktøren at sælge  

 administrative ydelser til et datterselskab, der er oprettet efter § 26, stk.  

 4, litra d.
Salget skal ske efter tilsvarende regler, som gælder for  

 indtægtsdækket virksomhed i statsinstitutioner under finansloven.
Denne  

 virksomhed skal regnskabsmæssigt være adskilt fra ATP's øvrige regnskab.  

 Arbejdsministeren kan fastsætte nærmere regler om vilkår og tilsyn.« Stk. 4 bliver herefter stk. 5.
 2. I § 26, stk. 4, indsættes efter litra c:
»d) i et aktieselskab, som fonden ejer fuldt ud, og som har til  

 formål at tilbyde administrative ydelser, bortset fra formueforvaltning, til  

 pensionskasser, der er godkendt efter lov om forsikringsvirksomhed.
Et  

 eventuelt salg af ydelser fra fonden til et sådant selskab skal ske efter  

 reglerne i § 23, stk. 4.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Arbejdsmarkedets Tillægspension, ATP er en særlig offentlig  

 forvaltningsenhed, etableret ved lov som selvstændig institution med det  

 formål at udbetale lønmodtagere m.fl. tillægspension efter loven.
 Siden oprettelsen i 1964 har ATP opbygget en moderne administration, der  

 ved lov eller i henhold til lov har fået pålagt en række andre adminsitrative  

 opgaver af offentligretlig karakter med tilknytning til arbejdsmarkedet.
 I 1989 blev ATP af Specialarbejdersforbundet i Danmark, SiD, og Kvindeligt  

 Arbejdsforbund i Danmark, KAD, opfordret til at give tilbud på bistand til  

 administration af en tværgående pensionskasse, som var under dannelse for en  

 række kommunale personalegrupper.
 ATP har henvendt sig til regeringen med indstilling om, at der  

 tilvejebringes hjemmel til, at institutionen kan påtage sig den slags  

 service-opgaver.
 ATP har opstillet følgende økonomiske betingelser for institutionens  

 eventuelle bistand til administration af en pensionskasse:
»Administrationen skal tilrettelægges således, at udgifter og  

 indtægter herved kan adskilles fra institutionens øvrige aktiviteter.  

 Prisfastsættelsen skal ske således, at der ikke sker ubillig konkurrence over  

 for eventuelle private eller offentlige konkurrenter.
Prisen skal fastsættes  

 således, at ATP mindst opnår dækning for de langsigtede  

 gennemsnitsomkostninger i forbindelse med opgaven.
Der skal således opnås  

 dækning for opgavens direkte omkostninger og opgavens andele af husets  

 fællesudgifter (kapacitetsomkostninger). Endvidere skal der beregnes dækning  

 for forretning af driftskapital samt forrentning og afskrivning af  

 anlægsværdier.
Prisfastsættelsen skal endvidere ske således, at der inden for  

 serviceaftalens løbetid opnås dækning for både etablerings- og  

 driftsomkostninger, en forrentning af udlæg til etableringsomkostninger mv.  

 samt en rimelig fortjeneste.
Fortjenesten skal være så stor, at der opnås en  

 betaling for ATP-husets know-how og kapacitetsapparat vedrørende  

 administration.
Pensionskassens betaling for serviceadministrationen foreslås taget til  

 indtægt i en selvstændig del af ATP's regnskab.
På grundlag heraf kan der ske  

 en efterkalkulation.
 Omkostningerne ved serviceadministrationen for pensionskassen vil blive  

 opgjort efter samme regler som for ATP-husets øvrige institutioner.  

 Principperne herfor er, at institutionerne belastes med dels egne direkte  

 omkostninger, dels med en andel af husets fællesomkostninger.  

 Databehandlingsudgifterne beregnes i forhold til institutionernes træk på  

 ATP's edb-anlæg.
Udgifter i forbindelse med serviceadministrationens etablering, herunder  

 udvikling af edb-systemer og tilrettelæggelse af administrationen, er i  

 økonomiopgørelserne forudsat afholdt ved udlæg af ATP.
Udlægget afvikles over  

 5 år svarende til den forventede løbetid på serviceaftalen.
Der regnes med en  

 forrentning på 4 pct. over diskontoen (dvs. p.t. 11 pct. p.a.).
Fortjenesten ved at udføre serviceadministrationen for pensionskassen vil  

 således alene tilfalde ATP.
De øvrige ordninger vil dog få andel i  

 stordriftsfordelene, som dog selvsagt vil være begrænsede med denne opgaves  

 ret beskedne omfang.
 Den administrative bistand for pensionskassen forventes at omfatte  

 følgende opgaver:
 - Tilmelding.
 - Indbetaling og indberetning.
 - Betalingskontrol.
 - Kontering af præmieindbetaling på medlemskonti.
 - Betaling af præmier for gruppelivs- og gruppeinvalideforsikring.
 - Udstedelse af forsikringsbevis.
 - Udsendelse af depotopgørelse til medlemmerne.
 - Besvarelse af henvendelser fra medlemmer og arbejdsgivere.
 - Behandling af sager om fratrædelser o.lign.
 - Pensionssagsbehandling.
 - Udbetaling af alderspension.
 - Udbetaling af invalidepension og dødsfaldsdækning.
 - Forsikringsmæssige opgørelser.
 - Budget, årsregnskab og beretning.
 - Edb-udvikling og -drift.
De nævnte funktoner administreres i overensstemmelse med de  

 hovedretningslinier, som fastlægges af pensionskassens bestyrelse, og som  

 nærmere drøftes og udmøntes af et kontaktudvalg.« Det er regeringens opfattelse, at den nuværende lov ikke indeholder  

 hjemmel til sådanne aktiviteter.
Det er også regeringens opfattelse, at det  

 ville savne rimelig begrundelse, dersom man åbnede adgang for ATP til i bred  

 almindelighed at tilbyde service til arbejdsmarkedets parter.
 Den omstændighed, at de hidtidige opgaver til administration af selve ATP,  

 Lønmodtagerens Dyrtidsfond, Lønmodtagernes Garantifond, FerieGiro og  

 Arbejdsgivernes Elevrefusion ligger indenfor den offentlige forvaltning,  

 medens pensionskasser er af privatretlig karakter, stiller særlige krav til  

 grundlaget for administrationen.
 Det er således afgørende, at administrationen foregår organisatorisk og  

 regnskabsmæssigt adskilt fra den egentlige ATP-administration og andre  

 institutioner i ATP-huset.
Det foreslås derfor, at en sådan virksomhed udøves af et selvstændigt  

 aktieselskab, som fonden ejer.
Dette selskab kan hos ATP købe de ydelser af  

 ovennævnte art, som ATP er i stand til at udbyde.
Denne konstruktion klargør  

 samtidig ansvarsreglerne på en hensigtsmæssig måde.
 Efter regeringens opfattelse er der ikke grundlag for, at ATP også skulle  

 kunne udbyde formueforvaltning til dette formål.
 ATP's ydelser og administrationen i datterselskabet skal være underkastet  

 tilsyn m.v. som pensionskasser under loven om forsikringsvirksomhed, og vil  

 tillige være under tilsyn m.v. af Finanstilsynet og Rigsrevisionen efter  

 reglerne for ATP med henblik på at sikre, at de forvaltningsretlige hensyn  

 til den lovfæstede ATP-ordning ikke tilsidesættes af hensyn til den  

 privatretligt etablerede pensionskasseadministration.
 Ved den nærmere udformning af en pensionskasseadministration må det  

 sikres, at ATP-ydelserne og reservefondene herfor ikke nu eller i fremtiden  

 kan blive forringede ved tab, der måtte opstå i forbindelse med løsning af de  

 privatretlige opgaver.
 Der vil endvidere af Finanstilsynet i samarbejde med Konkurrencerådet  

 blive etableret et tilsyn med, at ATP ikke benytter sin stilling som  

 administrator af en stor, offentligretlig pensionsordning til ubillig  

 konkurrence med andre udbydere af administrative ydelser til pensionskasser.
 Det indebærer bl.a., at der på linie med, hvad der gælder efter reglerne  

 for indtægtsdækket virksomhed i Finansministeriets cirkulære nr. 113 af 22.  

 september 1988, skal følges følgende principper ved fastsættelsen af prisen  

 for de administrative ydelser:
Prisen for den enkelte ydelse fastsættes således, at der opnås dækning for  

 de langsigtede gennemsnitsomkostninger - for de direkte omkostninger til løn, materialer, apparater,  

 edb-programmer, revision og tilsyn m.v., - for de indirekte omkostninger såsom indirekte lønomkostninger, andel af  

 fællesomkostninger til f.eks. ledelse, administration, husleje, udstyr,  

 udvikling m.v., - for pensionsforpligtelser, forrentning af driftskapital, forrentning og  

 afskrivning af anlægsværdier m.v., og - for moms og arbejdsgiverbidrag.
ATP er konkret undtaget fra skattepligt i medfør af selskabsskattelovens §  

 3, stk. 1, nr. 8, og er således kun underlagt realrenteafgift.
Dette svarer  

 til de regler, der gælder for de fleste pensionskasser.
 Det overskud, som ATP opnår ved administrationsvirksomheden, vil ikke  

 indgå i realrenteafgiftsgrundlaget.
 Datterselskabet vil som registreret aktielselskab være skattepligtigt  

 efter selskabsskattelovens § 1, stk. 1, nr. 1. Uanset ejerforholdet mellem  

 ATP og datterselskabet er der tale om to selvstændige skattemæssige  

 subjekter, og datterselskabets virksomhed vil blive udøvet efter normale  

 forretningsmæssige principper.
Både ATP og datterselskabet skal beregne moms og arbejdsmarkedsbidrag af  

 salget af administrationsydelserne.
Da pensionskasser ikke er  

 momsregistrerede, vil disse ikke have fradragsret for momsbeløbet.
 ATP's kapital i datterselskabet må hverken direkte eller indirekte -  

 f.eks. gennem afkald på forrentning eller udbytte - anvendes til subsidiering  

 af pensionskassens administration.
 Udgifterne til den udvidelse af Finanstilsynets virksomhed efter  

 ATP-loven, som følger af løsningen af opgaver for pensionskasser, dækkes af  

 gebyr efter lovens § 27, stk. 5, og § 27 a, stk. 5.
 Herudover vil lovforslaget ikke medføre økonomiske konsekvenser for det  

 offentlige.
 Datterselskabet skal være underlagt en selvstændig revision, som ikke er  

 sammenfaldende med ATP's for derved at sikre, at der ikke sker en ubillig  

 konkurrence overfor private eller offentlige konkurrenter.
 Arbejdsministeren bemyndiges i øvrigt til at fastsætte nærmere regler om  

 den foreslåede ordning.
 Et hovedsigte ved udformningen af disse regler skal være at forhindre, at  

 medlemmerne af ATP lider tab som følge af datterselskabets aktiviteter.
Bilag I dette bilag er optrykt de bestemmelser i den gældende lov om  

 Arbejdsmarkedets Tillægspension, som forslaget vedrører § 23. Bestyrelsen  

 består af formanden for repræsentantskabet som formand og 10 andre medlemmer,  

 der vælges blandt repræsentantskabets medlemmer, således at 3 medlemmer  

 udpeges af Dansk Arbejdsgiverforening, 1 medlem udpeges af Sammenslutningen  

 af Landbrugets Arbejdsgiverforeninger, 1 medlem udpeges af finansministeren,  

 3 medlemmer udpeges af Landsorganisationen i Danmark, 1 medlem udpeges af  

 Fællesrådet for danske Tjenestemands- og Funktionærorganisationer og  

 FR-Hovedorganisation for Arbejdsleder- og tekniske Funktionærforeninger i  

 Danmark i fællesskab og 1 medlem, repræsenterende lønmodtagere ansat i stat  

 og kommuner, udpeges af repræsentantskabets lønmodtagerrepræsentanter.
Stk. 2. Bestyrelsens medlemmer udpeges for tre år ad gangen.
Genvalg kan  

 finde sted.
 Stk. 3. Bestyrelsen skal lede administrationen af Arbejdsmarkedets  

 Tillægspension i overensstemmelse med reglerne i denne lov og den godkendte  

 forsikringsplan.
Stk. 4. Bestyrelsen ansætter direktøren og andet ledende personale og  

 fastlægger retningslinjer for deres arbejde, herunder også den løbende  

 anbringelse af fondsmidler.
Generelle forskrifter og vejledninger, der  

 udsendes til medlemmerne og deres arbejdsgivere, skal godkendes af  

 bestyrelsen.
§ 26. Bestyrelsen for Arbejdsmarkedets Tillægspension skal forvalte  

 fondsmidlerne således, at de bliver til størst mulig gavn for  

 tillægspensionsordningen.
Ved midlernes placering skal herved tilstræbes en  

 betryggende sikkerhed, en opretholdelse af midlernes realværdi samt højst  

 mulig forrentning.
 Stk. 2. Fondsmidlerne skal anbringes på følgende måde:
a) i obligationer eller fondsaktiver udstedt eller garanteret af den  

 danske stat eller af danske kommuner; b) i obligationer, fondsaktiver, indeksobligationer eller indeksregulerede  

 fondsaktiver udstedt af danske kreditforeninger og hypotekforeninger eller af  

 finansieringsinstitutter, der er godkendt af staten; c) som indestående i danske banker eller sparekasser; d) i værdipapirer, som i øvrigt efter deres art og sikkerhed kan stilles i  

 klasse med de under litra a)-c) nævnte, og e) i faste ejendomme, som fonden ejer, dog i intet tilfælde ud over fire  

 femtedele af den offentlige vurdering til ejendomsværdi.
Stk. 3. Fondsmidlerne kan endvidere anvendes som lån til arbejdsgivere,  

 der har indbetalt bidrag til Arbejdsmarkedets Tillægspension, dog aldrig ud  

 over 50 pct. af det indbetalte bidrag og aldrig under 500 kr.
Lånene ydes  

 gennem banker og sparekasser til den for disse institutioner sædvanlige  

 udlånsrente, og pengeinstitutterne er ansvarlige over for Arbejdsmarkedets  

 Tillægspension for lånets tilbagebetaling.
 Stk. 4. Af midlerne kan indtil 25 pct. anbringes således:
a) til erhvervelse af fast ejendom; b) til aktiviteter vedrørende efterforskning og udvinding i den danske  

 undergrund samt til forskning og udvikling, tilsammen ikke over 1 pct. af  

 fondsmidlerne; c) til indskud i en investeringsforening godkendt af det offentlige, til  

 køb af aktier i et investeringsselskab godkendt af det offentlige og i øvrigt  

 til køb af børsnoterede aktier, garantiandele, konvertible eller  

 udbyttegivende gældsbreve samt til anbringelse i risikoprægede aktiver,  

 f.eks. i form af erhvervsobligationer, certifikater eller ejerkapital i og  

 udlån til erhvervsvirksomheder.
 Stk. 5. Fondens samlede anbringelse af midler efter stk. 4, litra c, i en  

 enkelt virksomhed må ikke overstige 2 pct. af fondens samlede fondsmidler.  

 Tilsvarende regler gælder for fondens samlede anbringelse af midler hos  

 virksomheder, mellem hvilke der er en sådan forbindelse, at anbringelserne  

 udgør en samlet risiko for fonden.
Stk. 6. Fondens anbringelse af midler efter stk. 4, litra c, i en enkelt  

 virksomhed må endvidere ikke tage et sådant omfang, at fonden alene eller  

 sammen med Lønmodtagernes Dyrtidsfond eller datterselskaber, som de ejer  

 fuldt ud, kan udøve en ejers indflydelse eller i øvrigt kan udøve bestemmende  

 indflydelse på virksomheden.
Dette gælder dog ikke anbringelse af midler i  

 datterselskaber, som fonden ejer fuldt ud, og hvis midler anbringes efter de  

 regler, der gælder for fonden selv.
