Offererstatningslovens § 11 a - retskrav, nævnets j.nr. 18-520-15000 og 18-520-02552 Skadevolder var dømt for at have udsat den mindreårige ansøger for blufærdighedskrænkelse og andet seksuelt forhold end samleje.
Under straffesagens behandling i byretten nedlagde ansøgeren påstand om godtgørelse for tort på 40.000 kr.
Skadevolder anerkendte erstatningspligten men påstod erstatningsbeløbet fastsat efter rettens skøn og i overensstemmelse med praksis.
Byretten tog påstanden om tort til følge med 20.000 kr.
Skadevolder ankede byrettens dom til formildelse, for så vidt angik strafudmålingen.
Ansøger genfremsatte ikke sit krav for landsretten, hvilket han heller ikke var forpligtet til, da anken alene vedrørte udmåling af straffen jf. retsplejelovens § 995, stk. 1. Nævnet fandt på denne baggrund, at nævnet var bundet af byrettens bestemmelse om tortgodtgørelsens udmåling jf. offererstatningslovens § 11 a, stk. 1, og tilkendte derfor ansøger 20.000 kr. i tort.
