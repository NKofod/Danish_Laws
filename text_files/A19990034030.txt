Lov om ændring af lov om retsforholdet  

 mellem arbejdsgivere og funktionærer (Fuld løn til gravide funktionærer under  

 sygdom, konkurrence- og kundeklausuler) VI MARGRETHE DEN ANDEN, af Guds Nåde Danmarks Dronning, gør  

 vitterligt:  

 Folketinget har vedtaget og Vi ved Vort samtykke stadfæstet  

 følgende lov:
§ 1 I lov om retsforholdet mellem arbejdsgivere og funktionærer, jf.  

 lovbekendtgørelse nr. 642 af 28. juni 1996, foretages følgende  

 ændringer:
 1. § 7 affattes således:
 »§ 7. Med henblik på arbejdsgiverens  

 tilrettelæggelse af arbejdet skal funktionæren senest 3  

 måneder før det forventede fødselstidspunkt give  

 oplysning om, hvornår hun påregner at begynde sin barselorlov.  

 Barselorloven anses dog i alle tilfælde for påbegyndt, hvis  

 funktionæren enten 4 uger før forventet fødsel er  

 uarbejdsdygtig på grund af graviditet af de grunde, der er nævnt  

 i lov om dagpenge ved sygdom eller fødsel § 12, stk. 2 og 3,  

 nr. 1 og 2, eller på dette tidspunkt eller senere bliver uarbejdsdygtig  

 på grund af graviditet, og hvis hun forbliver uarbejdsdygtig indtil  

 fødslen.
 Stk. 2. Funktionæren har ret til halv løn under  

 fravær på grund af graviditet og barsel fra barselorlovens  

 påbegyndelse, jf. stk. 1, til 14 uger efter fødslen.
 Stk. 3. Funktionæren har ret til fuld løn, hvis  

 hun bliver uarbejdsdygtig på grund af graviditet af de grunde, der er  

 nævnt i lov om dagpenge ved sygdom eller fødsel § 12,  

 stk. 2 og 3, nr. 1 og 2, i perioden fra graviditetens indtræden  

 til barselorlovens påbegyndelse, jf. stk. 1. § 5,  

 stk. 4, finder tilsvarende anvendelse.
Stk. 4. Hvis arbejdsgiveren opsiger funktionæren inden  

 barselorlovens påbegyndelse eller i den i stk. 2 nævnte  

 periode, har hun ret til fuld løn i opsigelsesperioden.
Hvis  

 funktionæren bliver afskediget i den i stk. 2 nævnte  

 periode, har hun ret til fuld løn fra barselorlovens  

 påbegyndelse.« 2. § 18 affattes således:
»§ 18. Har en funktionær forpligtet sig til, at  

 vedkommende af konkurrencehensyn ikke må drive forretning eller anden  

 virksomhed af en vis art eller tage ansættelse i en sådan, finder  

 aftalelovens §§ 36 og 38 anvendelse.
Den i 1. pkt. nævnte  

 forpligtelse kan kun gyldigt indgås af en funktionær, der  

 indtager en særlig betroet stilling, eller som indgår aftale med  

 sin arbejdsgiver om udnyttelsesretten til en af funktionæren gjort  

 opfindelse.
Forpligtelsen kan gyldigt kun indgås, hvis  

 funktionæren modtager en kompensation for den periode, forpligtelsen  

 gælder, og hvis forpligtelsen og kravet på kompensation  

 fremgår af en skriftlig kontrakt.
Kompensationen skal pr. måned  

 udgøre mindst 50 pct. af lønnen på  

 fratrædelsestidspunktet.
Kompensation udbetales for de første 3  

 måneder som et engangsbeløb ved fratrædelsen og derefter  

 månedsvis i den resterende del af den periode, forpligtelsen  

 gælder.
Hvis funktionæren modtager løn i en  

 opsigelsesperiode efter den faktiske fratræden, regnes  

 fratrædelsen fra opsigelsesperiodens udløb.
Retten til  

 kompensation bortfalder, hvis arbejdsgiveren berettiget har bortvist  

 funktionæren.
Stk. 2. En arbejdsgiver kan opsige en aftale som nævnt i  

 stk. 1. Dette skal ske med 1 måneds varsel til udløbet af  

 en måned.
Funktionæren har dog krav på det i stk. 1,  

 5. pkt., nævnte engangsbeløb ved fratrædelsen på  

 betingelse af, at fratrædelsen sker inden 6 måneder efter, at  

 arbejdsgiveren har opsagt aftalen, og fratrædelsen skyldes grunde, der  

 ville have gjort arbejdsgiveren berettiget til at gøre aftalen  

 gældende.
Stk. 3. Såfremt funktionæren får andet  

 passende arbejde, kan lønnen fra dette arbejde modregnes i  

 funktionærens krav på kompensation efter stk. 1 for tiden  

 efter ansættelsen.
Det gælder dog ikke det i stk. 1, 5.  

 pkt., og stk. 2, 3. pkt., nævnte engangsbeløb.
Ved passende  

 arbejde forstås arbejde inden for funktionærens faglige  

 område, som funktionæren er uddannet inden for eller har haft  

 beskæftigelse inden for.
 Stk. 4. Hvis funktionæren har været  

 beskæftiget i 3 måneder eller derunder hos sin arbejdsgiver, kan  

 en aftale efter stk. 1 ikke gøres gældende, og der skal  

 ikke betales kompensation efter stk. 1. Hvis funktionæren har  

 været beskæftiget i mere end 3 måneder, men højst 6  

 måneder hos arbejdsgiveren, kan aftalen ikke gøres  

 gældende i længere end 6 måneder efter  

 fratrædelsen.
Stk. 5. Stk. 1, 3-7. pkt., og stk. 2-4 finder ikke  

 anvendelse, hvis der ved kollektiv overenskomst indgået den 15. juni  

 1999 eller senere er fastsat regler om indholdet af og vilkår for  

 indgåelse af de aftaler, der er nævnt i stk. 1.« 3. Efter § 18 indsættes:
»§ 18 a.
En forpligtelse for funktionæren til efter  

 fratrædelsen ikke at tage ansættelse hos eller direkte eller  

 indirekte at have erhvervsmæssig kontakt med sin tidligere  

 arbejdsgivers kunder og andre forretningsmæssige forbindelser kan kun  

 gøres gældende, hvis der har været en  

 forretningsmæssig forbindelse med den pågældende kunde m.v.  

 inden for de seneste 18 måneder før opsigelsestidspunktet.  

 Forpligtelsen gælder endvidere kun i forhold til kunder m.v., som  

 funktionæren selv har haft erhvervsmæssig kontakt med hos sin  

 tidligere arbejdsgiver, og i forhold til øvrige kunder m.v., som  

 arbejdsgiveren ved særskilt, skriftlig meddelelse inden opsigelsen har  

 ladet været omfattet af forpligtelsen.
I øvrigt finder  

 aftalelovens § 36 anvendelse.
Stk. 2. En forpligtelse efter stk. 1 kan kun gyldigt  

 indgås, hvis funktionæren modtager en kompensation for den  

 periode, forpligtelsen gælder, og hvis forpligtelsen og kravet på  

 kompensation fremgår af en skriftlig kontrakt.
Kompensationen skal pr.  

 måned udgøre mindst 50 pct. af lønnen på  

 fratrædelsestidspunktet og skal udbetales månedsvis i den  

 periode, forpligtelsen gælder.
Hvis funktionæren modtager  

 kompensation i medfør af § 18, bortfalder retten til kompensation  

 efter denne bestemmelse.
Hvis funktionæren modtager løn i en  

 opsigelsesperiode efter den faktiske fratræden, regnes  

 fratrædelsen fra opsigelsesperiodens udløb.
Retten til  

 kompensation bortfalder, hvis arbejdsgiveren berettiget har bortvist  

 funktionæren.
 Stk. 3. Såfremt funktionæren får andet  

 passende arbejde, kan lønnen fra dette arbejde modregnes i  

 funktionærens krav på kompensation efter stk. 2 for tiden  

 efter ansættelsen.
 Stk. 4. Hvis funktionæren har været  

 beskæftiget i 3 måneder eller derunder hos sin arbejdsgiver, kan  

 en aftale efter stk. 1 ikke gøres gældende, og der skal  

 ikke betales kompensation efter stk. 2. Hvis funktionæren har  

 været beskæftiget i mere end 3 måneder, men højst 6  

 måneder hos arbejdsgiveren, kan aftalen ikke gøres  

 gældende i længere tid end 6 måneder efter  

 fratrædelsen.
 Stk. 5. En arbejdsgiver kan opsige en aftale som nævnt i  

 stk. 2 med en måneds varsel til udløbet af en  

 måned.
Stk. 6. Stk. 1-5 finder ikke anvendelse, hvis der ved  

 kollektiv overenskomst indgået den 15. juni 1999 eller senere er  

 fastsat regler om indholdet af og vilkår for indgåelse af de  

 aftaler, der er nævnt i stk. 1.« 4. I § 21, stk. 1, indsættes efter  

 »funktionæren«: », jf. dog § 18, stk. 5, og § 18 a,  

 stk. 6«.
§ 2 Stk. 1. § 1, nr. 1, træder i kraft dagen efter  

 bekendtgørelsen i Lovtidende.
 Stk. 2. § 1, nr. 2, 3 og 4, træder i kraft den 15.  

 juni 1999 og har virkning for forpligtelser, der indgås den 15. juni  

 1999 eller senere.
§ 3 §§ 18 og 18 a i lov om retsforholdet mellem arbejdsgivere og  

 funktionærer som affattet ved denne lovs § 1, nr. 2 og 3, tages op  

 til revision senest den 1. juni 2001.
§ 4 Loven gælder ikke for Færøerne og Grønland.
Givet på Christiansborg slot, den 2. juni  

 1999 Under Vor Kongelige Hånd og Segl Margrethe R.
