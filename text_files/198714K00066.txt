Nr BTL 66 Betænkning over Forslag til lov om ændring af lov om social pension  

 (Varmetillæg)   

 Nr L 66 1987-88, 1. samling Afgivet af Socialudvalget Afgivet: 19871211 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
Udvalget har endvidere modtaget skriftlig henvendelse fra Kommunernes Landsforening og Sammenslutningen af Sociale Udvalg.
Der er af et mindretal stillet ændringsforslag, hvorom henvises til de ledsagende bemærkninger.
Nogle af udvalgets spørgsmål til socialministeren og dennes besvarelse heraf er optrykt som bilag til denne betænkning.
Et flertal (udvalget med undtagelse af Fremskridtspartiets medlem) anmoder socialministeren om, at det ved udarbejdelsen af bekendtgørelsen sikres, at kommunerne ved fastsættelsen af de interne regler får mulighed for at sikre, at ingen pensionist stilles dårligere end efter de hidtidige regler.
Såfremt kommunen ved uændret varmetilskud, men på grund af en udvidet personkreds, overskrider rådighedsbeløbet, må denne overskridelse indgå i byrdefordelingen mellem staten og kommunerne.
På den baggrund indstiller flertallet lovforslaget til vedtagelse uændret.
Et flertal inden for flertallet (Socialdemokratiets, Socialistisk Folkepartis og Det Radikales Venstres medlemmer af udvalget) fastholder, at der ud over de 200 mio. kr., der med vedtagelsen af dette lovforslag i alt er afsat til forbedring af varmetillæg til pensionister, yderligere skal anvendes 80 mio. kr. til forbedring af varmehjælp.
De 80 mio. kr. svarer til det afgiftsprovenu, som fremkommer ved, at afgiften på almindelig benzin ikke blev nedsat som foreslået af regeringen.
Det pålægges derfor socialministeren inden den 15. januar 1988 at udarbejde et forslag til, hvorledes de 80 mio. kr. kan anvendes.
Et mindretal (Fremskridtspartiets medlem af udvalget) indstiller lovforslaget til vedtagelse med det af mindretallet stillede ændringsforslag, idet det ud over at henvise til ændringsforslagets motiver udtaler følgende:
Det må være et ufravigeligt krav, at vedtagelsen af det foreliggende lovforslag ikke bevirker, at en eneste pensionist stilles dårligere end efter de hidtidige regler.
Når kommunen udbetaler beløb for at sikre overholdelsen heraf, må den være helt sikker på krone for krone at få statslig refusion af, hvad rådighedsbeløbet overskrides med.
Hvis dette skulle indgå i de store forhandlinger om byrdefordelingen mellem staten og kommunerne, bliver resultatet alt for let, at de her omhandlede poster aldeles drukner.
Ændringsforslag Til § 1 Af et mindretal (FP):
 1) Efter det under nr. 1 foreslåede 3. pkt. i § 17, stk.
 2, indsættes som nyt punktum:
»Socialministeren anvender yderligere til varmetillæg til pensionisterne et årligt beløb, der før pristalsregulering udgør 50 mio. kr.« Bemærkninger Til nr. 1 Mange pensionister bor så dårligt, at der kræves ekstra store udgifter, for at de kan få ordentlig varme i deres stuer vinteren igennem.
Det kan de ikke overkomme af de alt for karrige pensionsbeløb.
For pensionisterne med ofte svigtende helbred er det endda vigtigere end for de fleste andre at have det godt og varmt inden for deres egne fire vægge.
Misforholdet blev enormt mere grelt, da firkantregeringen i 1986 gennemførte de fantastisk høje statsafgifter på fyringsolie m.v.
 Når man betaler for 3 liter olie, får man stort set kun 1 liter.
Broderparten af prisen på nødvendighedsgodet boligopvarmning fordufter nemlig ned i den grådige statskasse.
Under disse forhold er det nødvendigt med langt større varmetillæg til pensionisterne, end Folketinget hidtil har kunnet bekvemme sig til at yde.
 Nærværende ændringsforslag forøger kun tillægget med ca. 80 mio. kr.
(nemlig det nævnte beløb, 50 mio. kr., med tillæg for pristalsreguleringen).
Når forslagstilleren indskrænker sit ændringsforslag i denne omgang til et så lille beløb, er det, fordi 80 mio. kr. immervæk vil kunne afbøde megen menneskelig tragedie, og fordi der er flertal for denne forhøjelse, hvis Socialdemokratiet og SF skulle være hæderlige.
De nævnte to partier udtalte nemlig (i øvrigt sammen med De Radikale) i Skatte- og Afgiftsudvalgets betænkning af 5. november 1987 (altså for ca. 1 måned siden) over forslag til lov om ændring af lov om afgift af benzin (L 23) uden mindste forbehold, at de vil anvende ca. 80 mio. kr. »til en forbedring af varmehjælpen til pensionisterne«.
Proklamationen herom henviser direkte til, at socialministeren stod i begreb med at fremsætte det lovforslag, som nu er til behandling , og de nævnte partier udtalte udtrykkeligt, at de under behandlingen heraf, og det er altså her og nu, »vil drage omsorg for, at ministerens forslag forbedres med et beløb på ca. 80 mio. kr.
Denne forbedring skal lægges til de merudgifter på ca. 200 mio. kr., som socialministeren bebudede under besvarelsen af spørgsmål S 144 i spørgetiden onsdag den 4. november 1987«.
Nærværende ændringsforslag går ud på, at det er socialministeren, der afgør, hvor i landet de 80 mio. kr. skal anvendes.
Behovet er jo adskilligt større end 80 mio. kr., og derfor vil den centrale myndighed bedre kunne finde frem til, hvor det sociale behov er størst, end forholdet ville være, hvis pengene blev spredt ud i småportioner til hver af de 276 lokalenheder, som i øvrigt administrerer varmetilskuddet til pensionisterne.
Socialministeren må træde til der, hvor det konkrete behov viser sig størst, f.eks. i den del af landet, som får væsentlig strengere kuldeforhold end landets gennemsnit.
Dette skal selvfølgelig ikke kunne bruges af ministeren til via bureaukratlangsommelighed først at slippe pengene, når pinsesolen danser over landet.
Pengene skal anvendes, så der kan komme varme i pensionisternes stuer, mens det er bitterlig koldt, og derfor må der tilrettelægges en hurtigt virkende forvaltning.
Fremskridtspartiet forestiller sig umiddelbart, at størstedelen af midlerne vil blive brugt i storbyernes lejekaserner, opført før første verdenskrig, men der ligger heri intet direktiv til ministeren, som skal hindre hende i at bruge pengene, hvor hver anvendt 100-kroneseddel afbøder mest menneskelig ulykke.
Jytte Andersen ( S ) Graversen ( S ) Sonja Mikkelsen ( S ) Jytte Hilden ( S ) Erik B.
Smith ( S) nfmd.
Taanquist ( S ) Agerschou ( SF ) Birthe Hansen ( SF ) Karen Højte Jensen ( KF ) Lizzie Lichtenberg ( KF ) Merete Aarup ( KF ) Helge Adam Møller ( KF ) Britta Schall Holberg ( V ) Henrik Toft ( V ) Yvonne Herløv Andersen ( CD ) Pia Dahl ( FP ) Aase Olesen ( RV) fmd.
 Partierne KRF og FK havde ikke medlemmer i udvalget.
Bilag Nogle af udvalgets spørgsmål til socialministeren og dennes besvarelse heraf:
 Spørgsmål:
Udvalget ønsker oplyst, efter hvilke kriterier ministeren vil udstikke de nye retningslinjer for varmehjælp.
 Svar:
Efter pensionslovens § 17, stk. 2, 2. pkt., fastsætter socialministeren regler om personligt tillæg til betaling af varmeudgifter, herunder om egenbetaling.
Efter forslagets § 1, nr. 1, fastsætter socialministeren endvidere regler om, at det sociale udvalg kan yde varmetillæg med et højere beløb end fastsat i reglerne efter 2. pkt.
Reglerne om personligt tillæg til varmeudgifter (varmetillæg) agtes fastsat i bekendtgørelse om social pension efter følgende retningslinjer:
1) Egenbetalingen for enlige pensionister udgør 2.400 kr. (svarende til ca. 6 procent af grundbeløbet). For gifte pensionister udgør egenbetalingen 11/2 gange egenbetalingen for enlige, dvs. 3.600 kr.
2) Herudover ydes hjælp i intervallet op til 6.100 kr. med 75 procent, i intervallet fra 6.100 kr. og op til 8.000 kr. med 50 procent og fra 8.000 kr. og op til 10.100 kr. med 25 procent.
Der kan ikke ydes varmetillæg til udgifter, der overstiger 10.100 kr.
3) Den samlede hjælp til enlige og gifte kan højst udgøre henholdsvis 4.250 kr. og 3.350 kr. om året.
4) Egenbetaling og varmeudgiftsgrænser dyrtidsreguleres en gang om året den 1. januar efter reglerne i pensionslovens § 49, stk. 6 og 7.
5) Det sociale udvalg kan for et år ad gangen beslutte at yde varmetillæg med et højere beløb end det beløb, der følger af de under pkt. 1-4 skitserede retningslinjer.
I så fald refunderes samtlige udgifter til varmetillæg inden for rådighedsbeløbet, jf.
 forslagets § 1, nr. 3.
6) I tilfælde, hvor beregningen af varmetillæg efter de nye regler ikke kan ske pr. 1. januar 1988, foretages snarest herefter en omregning.
Viser omregningen, at der er udbetalt for meget i varmetillæg, kan det overskydende beløb ikke kræves tilbagebetalt.
For lidt udbetalt varmetillæg efterbetales.
 Spørgsmål:
Det ønskes oplyst, om ministeren vil udarbejde forslag om fordeling af de yderligere 80 mio. kr., hvorefter beløbet kan anvendes til rente- og afdragsfrie lån til pensionister til finansiering af isolering af deres boliger, herunder lejeboliger.
 Svar:
Foreløbig kan jeg oplyse, at Socialministeriet er i gang med at undersøge de forskellige muligheder for at yde støtte til pensionister til finansiering af energibesparende foranstaltninger i deres boliger, herunde lejeboliger.
Løsningsmulighederne skal selvsagt vurderes i sammenhæng med de allerede eksisterende regler i Boligministeriets lovgivning om begrænsning af energiforbruget i bygninger (varmesynsloven) og kræver allerede af denne grund nærmere ovrvejelser om forholdet til den bestående lovgivning.
Endvidere rejser spørgsmålet om støtte til pensionister i lejeboliger på grund af ejerforholdet til disse boliger særlige problemer, som nærmere må afklares.
Jeg vil sørge for, at der arbejdes videre med en undersøgelse af mulighederne.
