Skriftlig fremsættelse (25. januar 2012) Social- og Integrationsministeren (Karen Hækkerup) Herved tillader jeg mig for Folketinget at fremsætte:
Forslag til lov om ændring af lov om social service (Ledsagelse til børn og unge mellem 12 og 15 år med nedsat funktionsevne) (Lovforslag nr.
L 73) Lovforslaget fremsættes som led i udmøntningen af satspuljeaftalen for 2012.
 Lovforslaget rummer et forslag om en udvidelse af ledsageordningen i lov om social service for unge mellem 16 og 18 år, som på grund af betydelig og varigt nedsat fysisk eller psykisk funktionsevne ikke kan færdes alene, til også at omfatte børn og unge mellem 12 og 15 år.
Forslaget har til formål at give børn og unge inden for målgruppen mulighed for at deltage i selvvalgte aktiviteter uden for hjemmet uden altid at skulle bede deres forældre om hjælp, hvorved de får øgede muligheder for at leve et ungdomsliv på lige fod med andre børn og unge.
Forslaget har således til formål at medvirke til inklusion i samfundet af børn og unge med nedsat funktionsevne samt at medvirke til, at denne gruppe bliver mere selvstændig og uafhængig af hjælp fra deres forældre.
 Det foreslås, at ændringen træder i kraft den 15. marts 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
