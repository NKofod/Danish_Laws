Grundværdien for et areal på 2.231 m2, bebygget med 6 ejerlejligheder  

 (parcelhuse) var ansat efter etagearealprincippet.
Arealet var ifølge  

 kommuneplanen beliggende i et område udlagt til boligbebyggelse med  

 overvejende etageboliger og en bebyggelsesprocent på maksimalt 90.
 Landsskatteretten fandt, at grundværdien skulle ansættes efter  

 byggeretsværdiprincippet, idet der på ejendommen var tinglyst en  

 bebyggelsesplan, hvorefter arealet skulle bebygges med 6 parcelhuse.
 Grundværdien blev derfor væsentligt nedsat.
 A klagede over den af skyldrådet foretagne ansættelse af grundværdien ved  

 18. almindelige vurdering pr. 1. januar 1986 med påstand om nedsættelse.
 Ejendommen var en ejerlejlighed (parcelhus) opført i 1985 med et tinglyst  

 areal på 82 m2. Moderejendommens grundareal udgjorde 2.231 m2, heraf vej 359  

 m2.
 Ejendommen var beliggende i et område, som i henhold til kommuneplanen  

 vedtaget i 1985 var udlagt til boligbebyggelse overvejende med etageboliger.  

 Bebyggelsesprocenten var fastsat til maksimalt 90.
 Grundværdien var ansat efter etagearealprincippet, og klageejendommens  

 grundareal udgjorde 1/6 af moderejendommens grundværdi på 842.400 kr. eller  

 140.400 kr.
 Til støtte for påstanden gjorde klageren bl.a. gældende, at grundværdien  

 burde ansættes i overensstemmelse med en på moderejendommen tinglyst  

 servitut, hvorefter ejendommens bebyggelsesprocent ikke måtte overstige 43.
 Det blev under sagens behandling ved Landsskatteretten oplyst, at der i  

 november 1984 var tinglyst en servitut, hvorefter ejendommen skulle bebygges  

 med 6 parcelhuse til helårsbeboelse, udstykket som ejerlejligheder.  

 Påtaleretten tilkom byrådet, og servitutten var godkendt af byrådet i oktober  

 1984 i henhold til kommuneplanlovens §§ 36 og 37.
Kommunens byplanafdeling udtalte under sagens behandling bl.a., at de  

 faktiske forhold var sådan, at der ikke kunne ske en bebyggelse med  

 etageboliger, da der lå en tinglyst bebyggelsesplan for den eksisterende  

 tætte lave boligbebyggelse.
For dette område skulle der derfor ske en  

 regulering af rammedelen i forbindelse med kommuneplanrevisionen, så den blev  

 bragt i overensstemmelse med den faktiske bebyggelsesprocent.
Landsskatteretten bemærkede, at grundværdien i medfør af vurderingslovens  

 § 6, jfr. § 13, stk. 1, skal ansættes til grundens værdi i ubebygget stand  

 under hensyn til beskaffenhed og beliggenhed og til en i økonomisk henseende  

 god anvendelse.
Ved ansættelsen skal der endvidere i medfør af § 13, stk. 2  

 og 3, tages hensyn til de til grunden knyttede rettigheder og byrder af  

 offentligretlig karakter samt privatretlige servitutter, der er pålagt et  

 grundareal til fordel for et areal under en anden ejendom.
Iøvrigt skal der  

 bortses fra rettigheder og forpligtelser af privatlig karakter.
Landsskatteretten bemærkede endvidere, at den i sagen omhandlede servitut  

 var en bebyggelsesplan af offentligretlig karakter med hjemmel i § 36 i  

 kommuneplanloven.
Servituttens bestemmelser om bebyggelse af ejendommen med  

 parcelhuses blev således ikke fortrængt af den i kommuneplanlovens § 42, jfr.  

 § 39, stk. 2, fastsatte begyggelsesprocent for etagebebyggelse i et område,  

 der i en kommuneplan var udlagt hertil.
Ejendommens benyttelse til  

 parcelhusbebyggelse - som forudsat i servitutten - ville herefter være den  

 retlige udnyttelsesmulighed for denne, indtil der forelå lokalplan for  

 området med en ændret udnyttelse.
 Retten fandt derfor, at grundværdien skulle ansættes efter det for  

 parcelhusbebyggelse gældende byggeretsværdiprincip, hvorved grundværdien blev  

 nedsat til 72.300 kr. beregnet som 1/6 af moderejendommens samlede  

 grundareal.
 (* 1) Afgørelsen er offentliggjort i Skat 1989, nr. 7, side 553.
