Skriftlig fremsættelse (5. oktober 2022) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om krav til arbejdsgivere, som stiller bolig til rådighed for ansatte (Lovforslag nr.
L 22) Med lovforslaget bliver der indført et generelt krav til arbejdsgivere, som stiller bolig til rådighed for deres ansatte, om at sikre gode og tidssvarende boligforhold.
De konkrete minimumskrav vil nærmere blive fastsat ved bekendtgørelse.
Kravene vil blandt andet omfatte krav til soverum, bad og toilet.
Arbejdsgivere skal desuden udarbejde en indkvarteringsplan med nærmere oplysninger om boligens forhold, adresse for indkvartering, antal beboere mv.
Indkvarteringsplanen skal være tilgængelig på arbejdspladsen og kunne fremvises under Arbejdstilsynets tilsyn på arbejdspladsen.
Formålet med indkvarteringsplanen er blandt andet, at Arbejdstilsynet kan få oplyst, hvilke ansatte der får stillet en bolig til rådighed af arbejdsgiveren, og hvor boligen er beliggende.
 Arbejdstilsynet får desuden kompetence til at føre tilsyn med, om kravene til boligforhold bliver overholdt og vil uden retskendelse kunne føre tilsyn med de boliger, som ansatte får stillet til rådighed.
 Lovforslaget finder ikke anvendelse, hvis arbejdsgiveren er omfattet af eller har tiltrådt en overenskomst, som indeholder bestemmelser om boligforhold, og som er indgået af de mest repræsentative arbejdsmarkedsparter i Danmark.
 Lovforslaget udmønter ét af elementerne fra Aftale om en ny reformpakke for dansk økonomi - Hurtigere i job, et stærkere arbejdsmarked, investeringer i fremtiden og innovative virksomheder, som blev indgået den 21. januar 2022 mellem regeringen (Socialdemokratiet), Dansk Folkeparti, Socialistisk Folkeparti, Radikale Venstre og Kristendemokraterne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
