Nr BTL 81 Betænkning over Forslag til lov om ændring af lov om administration af Det  

 europæiske økonomiske Fællesskabs forordninger om markedsordninger for  

 landbrugsvarer m.v.   

 Nr L 81 1985-86, 1. samling Blad nr 924 Afgivet af landbrugs- og fiskeriudvalget Afgivet: 19860516 Udvalget har behandlet lovforslaget i en række møder og har i den forbindelse stillet spørgsmål til landbrugsministeren, som denne har besvaret skriftligt.
Et af disse spørgsmål og landbrugsministerens besvarelse heraf er optrykt som bilag til betænkningen.
Der er af landbrugsministeren stillet ændringsforslag, hvorom henvises til de ledsagende bemærkninger.
Herefter indstiller udvalget lovforslaget til vedtagelse med det stillede ændringsforslag.
Et mindretal (socialistisk folkepartis medlemmer af udvalget) opfatter ændringerne af loven som et klart fremskridt.
Samtidig vil mindretallet tilkendegive, at diskussionen om landbrugets fonde efter socialistisk folkepartis opfattelse ikke hermed er afsluttet.
Som SF fremhævede ved 1. behandling, bør hele området yderligere undersøges og drøftes i forlængelse af statsrevisorernes beretning om produktions- og promilleafgiftsfondene inden for landbrugs-, gartneri- og fiskeriområdet (beretning nr. 23 afgivet den 25. januar 1985).
Ændringsforslag Af landbrugsministeren, tiltrådt af udvalget:
Til § 1 I den under nr. 1 foreslåede affattelse af § 4 indsættes efter stk. 5 som nyt stykke:
»Stk. 6. Landbrugsministeren kan fastsætte bestemmelser om, at den daglige administration af fondene varetages af bestemte brancheorganisationer.
Organisationernes afgørelser kan indbringes for ministeren.
Ministeren kan ligeledes ændre afgørelsen, uden at der foreligger klage.
Afgørelsen skal indeholde oplysning om klageadgangen og om ministerens adgang til at ændre afgørelsen uden klage.« Stk. 6 bliver derefter stk. 7.
Bemærkninger Siden lovens ikrafttræden den 1. januar 1973 har landbrugsministeren med hjemmel i den nugældende § 4, stk. 3, 2. pkt., ved en række bekendtgørelser overladt den daglige administration af produktionsafgiftsmidlerne til brancheorganisationerne, som derefter administrerer i overensstemmelse med de af ministeren godkendte budgetter.
Imidlertid har folketingets ombudsmand i en henvendelse til landbrugsministeren henstillet, at der i forbindelse med ændringerne af § 4 af ordensmæssige grunde tilvejebringes udtrykkelig lovhjemmel for kompetenceoverladelsen til brancheorganisationerne for så vidt angår den daglige administration af fondene.
Det foreslås derfor at ændre bestemmelsen, således at der skabes udtrykkelig lovhjemmel for den bestående praksis på samme måde, som det er tilfældet i § 2, stk.
2. Det foreslås derfor ligeledes at klargøre, at der for så vidt angår konkrete afgørelser, der træffes af organisationerne i henhold til de godkendte budgetter, er rekursmulighed over for ministeren, ligesom der sikres mulighed for, at ministeren, også uden der foreligger klage, kan gribe ind over for sådanne afgørelser.
Grove (KF) fmd.
Carl Martin Christensen (KF) Collet (KF) Rønholt (KF) Sønderby (V) Povl Brøndsted (V) Arne Bjerregaard (KrF) Steenholdt (Grønl.) Svend Andersen (S) Arne Jensen (S) Lohmann (S) Henning Nielsen (S) Stavad (S) Bjørn Westh (S) nfmd.
Gade (SF) Inger Harms (SF) Larsen-Ledet (RV) Partierne CD, VS, FP og FD havde ikke medlemmer i udvalget.
Bilag Et af udvalgets spørgsmål og landbrugsministerens besvarelse heraf Spørgsmål 5:
Ad besvarelse af spørgsmål 4 (bilag 11) Agter ministeren at fastsætte regler, der sikrer aktindsigt i henhold til lov om offentlighed i forvaltningen for så vidt angår den kompetence, ministeren vil delegere til brancheorganisationerne (jfr. svar på spørgsmål 4).? Svar:
I fortsættelse af mit svar af 13. maj 1986 skal jeg supplerende anføre, at det er min hensigt at optage forhandlinger med justitsministeren med henblik på at sikre, at reglerne vedrørende aktindsigt efter 1. januar 1987 skal omfatte brancheorganisationernes administration af fondene.
