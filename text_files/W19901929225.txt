En blind ansøger fik afslag på støtte til trivselsbil, da  

 funktionsevnen ikke ansås for tilstrækkeligt nedsat. (* 1) Der kunne heller  

 ikke ydes støtte på erhvervsmæssigt grundlag, da indtægten ved  

 erhvervsarbejde lå under niveauet for mellemste førtidspension (grundbeløb og  

 invaliditetsbeløb). (* 2) REDEGØRELSE FOR SAGEN:
 En 49-årig mand M modtog højeste førtidspension og bistandstillæg på grund  

 af blindhed.
 M havde 3 gange tidligere fået støtte til køb af bil efter bistandslovens  

 § 58, senest i 1984.
M's gangfunktion var normal.
Han kunne benytte offentlige transportmidler.  

 Der var ca. 500 m til nærmeste busstoppested.
M var informatør for Dansk Blindesamfund.
Dette hverv medførte ifølge  

 erklæring fra Dansk Blindesamfund behov for befordring i egen bil.
M var  

 desuden kontaktperson for førerhundeordningen, foredragsholder og gæstelærer  

 på skoler, foreninger mv. og havde herudover en række tillidshverv.
M havde  

 herved et kørselsbehov, der i statusbedømmelse fra egen læge var anslået til  

 15.000 km om året.
 M havde i årene 1987-89 årlig erhvervsindtægt på 39.262 kr., 33.287 kr. og  

 53.726 kr.
 Det var M's samlever eller bekendte, der skulle køre for ham.
 AFGØRELSEN, DER KLAGES OVER:
 Revaliderings- og pensionsnævnet gav afslag på M's ansøgning om støtte til  

 udskiftning af bil og fritagelse for betaling af vægtafgift.
 Nævnet begrundede afgørelsen med, at M boede centralt, havde normal  

 gangfunktion og var i stand til at benytte offentlige transportmidler.
 Nævnet anførte desuden, at M's erhvervsmæssige kørselsbehov ikke var  

 tillagt selvstændig betydning, idet hans indtægter herfra ansås for beskedne  

 i forhold til det øvrige forsørgelsesgrundlag.
 KLAGEN TIL ANKESTYRELSEN:
M anførte i klagen bl.a., at han ikke kunne opretholde sin beskæftigelse  

 som informatør eller foredragsholder uden bil.
Han ville desuden være  

 afskåret fra at deltage i foreningsarbejde mv.
Det ville være for besværligt  

 at komme rundt med offentlige transportmidler, dels fordi der var tale om  

 flere foredrag samme dag, dels fordi der var tale om aftenarbejde.
 LOVGRUNDLAG:
 Bistandslovens § 58.
 Socialministeriets bekendtgørelse nr. 886 af 11. december 1986 om støtte  

 til køb af bil efter bistandslovens § 58 med senere ændringer, § 1 og § 2,  

 stk. 1, nr. 3, og § 8.
 ANKESTYRELSENS AFGØRELSE:
På baggrund af oplysningerne om M's helbredsmæssige og øvrige forhold var  

 han ikke berettiget til støtte til køb af bil på ikke- erhvervsmæssigt  

 grundlag efter bistandslovens § 58, jf. § 1 og § 2, stk. 1, nr. 3, i  

 Socialministeriets bekendtgørelse om støtte til køb af bil.
M var heller ikke  

 berettiget til fritagelse for vægtafgift efter bekendtgørelsens § 8.
Begrundelsen var, at M boede centralt, havde normal gangfunktion og kunne  

 benytte offentlige transportmidler.
M's funktionsevne kunne derfor ikke anses  

 for nedsat i en sådan grad, at han ikke skulle kunne færdes uden brug af bil.
 Ankestyrelsen lagde i den forbindelse også vægt på, at M's erhvervsindtægt  

 i 1987-89 lå under niveauet for mellemste førtidspension - der aktuelt var  

 64.368 kr. (grundbeløb plus invaliditetsbeløb) - som efter praksis var  

 grænsen for, hvornår erhvervsindtægten var stor nok til, at der kunne  

 tilkendes støtte til bil på erhvervsmæssigt grundlag efter bistandslovens §  

 58, jf. § 1 og § 2, stk. 1, nr. 1, i Socialministeriets bekendtgørelse om  

 støtte til køb af bil.
 Det tilføjedes, at vurderingen af M's tidligere ansøgninger om støtte til  

 hjælpemiddelbil hvilede på et invaliditetskriterium, mens der efter de  

 nugældende retningslinier fra 1. januar 1984 skal lægges vægt på  

 funktionsevnen.
 Ankestyrelsen tiltrådte således revaliderings- og pensionsnævnets  

 afgørelse med nævnets begrundelse.
 (* 1) Note:Se tillige SM O-7-90, som drejer sig om Ankestyrelsens  

 afgørelser i 8 sager om støtte til bil efter bistandslovens § 58 til blinde  

 og svagtseende.
 (* 2) Note:Se dog SM O-26-89, hvor en ansøger med mellemste førtidspension  

 i beskyttet beskæftigelse med en indtægt på under niveauet for mellemste  

 førtidspension ansås for berettiget til bil på erhvervsmæssigt grundlag,  

 fordi han var fuldtidsansat.
