Nr LSF 155 Forslag til Lov om ændring af udlændingeloven og lov om social bistand  

 (Opholdstilladelse til mindreårige udlændinge m.v.) Fremsat af Mimi Jakobsen (CD) Sonja Albrink (CD) Duetoft (CD) Bente  

 Juncker (CD) Arne Melchior (CD) den 11. december 1992 § I udlændingeloven, jf. lovbekendtgørelse nr. 462 af 26. juni 1987, som  

 ændret senest ved lov nr. 482 af 24. juni 1992, foretages følgende ændringer:
 1. I § 9, stk. 1, indsættes efter nr. 5 som nyt nummer:
»6) En udlænding, der er indrejst i Danmark, inden vedkommende er  

 fyldt 18 år, og som uden for de i § 7, stk. 1 og 2, nævnte tilfælde har behov  

 for særlig omsorg, dersom a) vedkommende har mistet sine forældre eller ved tilbagevenden til  

 hjemlandet eller det tidligere opholdsland er uden mulighed for at  

 genetablere familieforholdet, eller b) der i vedkommendes hjemland eller det tidligere opholdsland er  

 krigshandlinger, borgerkrig eller lignende uroligheder, eller c) andre lignende grunde end de under a) og b) angivne taler derfor.« 2. I § 36 indsættes efter stk. 3 som nyt stykke:
»Stk. 4. En udlænding, der efter de på tidspunktet for  

 frihedsberøvelsen foreliggende oplysninger må antages at være under 18 år,  

 kan alene undergives de i § 34 angivne foranstaltninger.« 3. I § 40, stk. 1, indsættes efter 2. pkt. som nyt punktum:
»Ved enhver afhøring af en udlænding, der er under 18 år, skal en  

 repræsentant for de sociale myndigheder eller Dansk Røde Kors være til  

 stede.« § 2 I lov om social bistand, jf. lovbekendtgørelse nr. 829 af 1. oktober 1992,  

 foretages følgende ændring:
 I § 134 a, stk. 1, indsættes efter nr. 7 som nyt nummer:
»8) udlændingelovens § 9, stk. 1, nr. 6.« § 3 Loven gælder ikke for Færøerne og Grønland, men kan ved kongelig anordning  

 helt eller delvis sættes i kraft for disse landsdele med de afvigelser, som  

 de særlige færøske eller grønlandske forhold tilsiger.
§ 4 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 1, nr. 1, finder anvendelse på udlændinge, der på  

 tidspunktet for nærværende lovforslags fremsættelse er indrejst i Danmark  

 inden deres fyldte 18. år.
Bemærkninger til lovforslaget Almindelige bemærkninger Danmark har tilsluttet sig både FN's flygtningekonvention, Den Europæiske  

 Menneskerettighedskonvention og FN's konvention om barnets rettigheder.
Vi  

 plejer gerne at besmykke os med at være et af de få lande, som opfylder alle  

 vore internationale forpligtelser.
Ikke desto mindre har administrationen af  

 udlændingeloven vist, at vi stadig lader meget tilbage at ønske, når det  

 gælder opfyldelsen af vores forpligtelser - lovfæstede eller ulovfæstede.
 Amnesty International har kritiseret Danmark for at frihedsberøve  

 asylansøgere i strid med almindelige internationale regler; når andre  

 nationer overtræder disse regler, er vi de første til at fordømme dette.
Når det gælder behandlingen af børn og unge er der i den almindelige  

 lovgivning med rette indføjet vidtgående beskyttelsesregler for at sikre den  

 bedst mulige og den lempeligste sagsbehandling for denne svage gruppe.
For  

 udenlandske børn og unge er der i lovgivningen i dag ikke varetaget  

 tilsvarende beskyttelseshensyn.
I princippet bliver alle asylansøgere uanset  

 alder behandlet ens.
I Justitsministeriets praksis har der dog været en lempelig sagsbehandling  

 for uledsagede børn under 15 år, og de har ofte fået opholdstilladelse efter  

 udlændingelovens § 9, stk. 2, nr. 4, hvis der ikke har været grundlag for at  

 meddele asyl efter de almindelige regler.
Det forudsættes i lovforslaget, at  

 denne praksis fortsættes.
 For børn mellem 15 og 18 år er asylansøgninger blevet behandlet på samme  

 vilkår som enhver anden tilsvarende sag uden hensyntagen til alder og  

 familietilknytning, uanset ministeriet har haft mulighed allerede efter de  

 nugældende regler at foretage en lempeligere sagsbehandling også for denne  

 ansøgergruppe.
I den danske retspleje og sociallovgivning har vi regler om, at der skal  

 tilkaldes en repræsentant for de sociale myndigheder, når unge under 18 år  

 afhøres hos politiet eller i retten.
En tilsvarende beskyttelse synes ikke at  

 være praktiseret, når det gælder udlændinge.
Der er ikke lovfæstet  

 beskyttelse for afhøringer af udenlandske børn eller unge, selv om  

 konsekvensen af de afhøringer, udlændingen bliver udsat for, kan være meget  

 vidtrækkende og være en voldsom psykisk belastning.
Derfor indeholder  

 forslaget en regel om, at de sociale myndigheder eller Dansk Røde Kors skal  

 være repræsenteret, når der efter udlændingeloven foretages afhøring af  

 mindreårige.
For at ligestille frihedsberøvelse af mindreårige efter udlændingeloven  

 med frihedsberøvelser efter anden lovgivning og for at understrege det  

 almindeligt i retsplejen forekommende proportionalitetsprincip foreslås det,  

 at unge ikke skal kunne frihedsberøves efter udlændingeloven.
Der må ske en  

 surrogatanbringelse eller anden mindre indgribende foranstaltning, således at  

 udlændingeloven kommer i overensstemmelse med almindeligt anerkendte  

 principper om tvangsindgreb over for mindreårige.
Lovforslaget medfører ikke, som det er blevet påstået, en stigning  

 i antallet af familiesammenføringer.
Reglerne for familiesammenføringer blev  

 kraftigt strammet ved den seneste ændring af udlændingeloven i sommer.  

 Familiesammenføring kan kun ske, når forældrene er over 60 år og barnet kan  

 garantere forsørgelsen af forældrene.
Tværtimod vil grundlaget for  

 opholdstilladelsen være bortfaldet, såfremt forældrene dukker op, og der vil  

 derfor være grundlag for at inddrage tilladelsen inden for den almindelige  

 3-års-frist, hvis familien kan forenes i hjemland eller tidligere  

 opholdsland.
En lovgivning med ovennævnte sigte må nødvendigvis rumme visse  

 skønsmæssige elementer.
Forslagsstillerne har derfor overvejet nøje, hvorvidt  

 bestemmelsen burde udformes fakultativt eller hjemle retskrav på  

 opholdstilladelse.
Når man har foretrukket den sidstnævnte løsning, beror det  

 navnlig på følgende betragtninger.
Hovedsigtet med lovforslaget er at sikre de omhandlede børn og unge den  

 særlige retsbeskyttelse, som der er tradition for i dansk lovgivning i  

 øvrigt.
Da justitsministerens udtalelser vedrørende hidtidig praksis ikke har  

 været baseret på den opfattelse, at en sådan behandling af mindreårige skulle  

 savne hjemmel i den gældende udlændingelov, er det væsentligste formål med  

 indførelsen af en særlig bestemmelse således ikke at tilvejebringe en sådan  

 hjemmel, men at skabe sikkerhed for, at disse børns og unges behov ikke gøres  

 til genstand for restriktive skøn fra Justitsministeriets side.  

 Forslagsstillerne har ment bedst at kunne tilgodese dette formål ved at  

 udforme bestemmelsen således, at den i princippet giver de pågældende  

 mindreårige ansøgere et retskrav på opholdstilladelse.
De faktiske omstændigheder, der kan indicere behovet for særlig omsorg,  

 kan ikke opregnes udtømmende, hvorfor der vil blive tale om en konkret  

 vurdering af, hvorvidt den enkelte ansøger opfylder betingelserne.
Det skal  

 imidlertid fremhæves, at indikationerne i den foreslåede § 9, stk. 1, nr. 6,  

 litra a-b er relativt præcist defineret.
I de tilfælde, hvor en eller flere  

 af disse er til stede og der som følge heraf foreligger behov for den særlige  

 omsorg, som kun kan ydes gennem tilladelse til ophold i Danmark, skal  

 der meddeles den mindreårige opholdstilladelse.
Vedrørende det nærmere  

 indhold af litra a-c samt den generelle forudsætning om, at ansøgeren har  

 behov for særlig omsorg, henvises til bemærkningerne nedenfor.
At der gives retskrav på opholdstilladelse, selv om lovens betingelser  

 herfor rummer skønsmæssige elementer, er da heller ikke nogen nydannelse i  

 udlændingeloven.
Således er bestemmelsen i lovens § 7, stk. 2, om de  

 facto-flygtninge udformet med et ganske betydeligt skønspræg, men giver  

 desuagtet ansøgeren retskrav på opholdstilladelse, når de fastsatte  

 betingelser er opfyldt.
Dette ses ikke i sig selv at have givet anledning til  

 vanskeligheder ved administrationen af § 7.
Forslagsstillerne er endvidere opmærksom på, at den foreslåede bestemmelse  

 med hensyn til personkredsen adskiller sig fra § 9, stk. 1, i øvrigt.
Den  

 bærende systematik i lovens § 9 er imidlertid, hvorvidt der er tale om  

 retskrav eller fakultative bestemmelser, og de enkelte numre i § 9, stk. 1,  

 henholdsvis stk. 2, er i forvejen ganske forskelligartede.
I overensstemmelse  

 hermed har man valgt at indsætte den foreslåede bestemmelse som nr. 6 i § 9,  

 stk. 1.
Bemærkninger til lovforslagets enkelte bestemmelser Til § 1 Til nr. 1 ». . . indrejst . . . inden sit fyldte 18. år . . .«: Det  

 fremgår umiddelbart af den foreslåede bestemmelses ordlyd, at reglen som  

 udgangspunkt alene omfatter udlændinge, der på tidspunktet for indrejsen til  

 Danmark endnu ikke er fyldt 18 år.
 Tidspunktet for indrejsen fastlægges som det tidspunkt, hvor udlændingen  

 faktisk ankommer til den danske grænse.
Det forudsættes i øvrigt, at den nugældende praksis med en liberal  

 anvendelse af § 48, stk. 2, i forbindelse med personer, der uden ledsagere  

 ved ankomsten til Danmark anfører at være mindreårige, opretholdes.
Det er  

 herved navnlig tillagt betydning, at afvisning kun finder sted, hvis  

 udlændingen udsendes til et land, hvor den pågældende har nær familie eller i  

 øvrigt allerede har opnået opholdstilladelse, samt at indrejse og adgang til  

 den danske asylprocedure under alle omstændigheder umiddelbart tillades i de  

 situationer, hvor en evt. afgørelse af spørgsmålet om afvisning vil kræve  

 undersøgelser om rejserute m.v. ud over, hvad de danske myndigheder inden for  

 ganske kort tid kan fuldføre.
Der er i denne sammenhæng i særdeleshed lagt  

 vægt på at undgå, at mindreårige i evt. afvisningsposition i en periode må  

 afvente myndighedernes uafsluttede undersøgelser.
Bestemmelsens karakter af  

 et egentligt retskrav taler endvidere med betydelig styrke for en tillempet  

 anvendelse af afvisningsreglen i § 48, stk. 2.
Forslagsstillerne er bekendt med den bestående praksis, hvorefter  

 Direktoratet for Udlændinge meddeler opholdstilladelse til visse mindreårige,  

 uledsagede børn under 15 år efter bestemmelsen i udlændingelovens § 9, stk.  

 2, nr. 4, og - ud fra et skøn angående den pågældendes modenhed - til visse  

 mindreårige, der er fyldt 15 år.
Direktoratets praksis skåner den  

 mindreårige, ikke kun for de vanskeligheder, tilbagesendelse vil frembyde,  

 men tillige for asylproceduren, der trods hensyntagen til alder og udvikling  

 kan opfattes som særligt belastende.
Forslagsstillerne forudsætter, at der  

 ikke sker nogen ændringer i denne praksis, dog således, at opholdstilladelse  

 gives med henblik på varigt ophold, hvilket der efter  

 udlændingebekendtgørelsens § 22, stk. 2, er hjemmel til.
». . . uden for de i § 7, stk. 1 og 2, nævnte tilfælde . . .«:  

 Formuleringen viser, at opholdstilladelse efter den her foreslåede  

 bestemmelse - ligesom tilfældet er med reglen i § 9, stk. 2, nr. 2 - er  

 subsidiær i forhold til § 7 og dermed først kan søges, når asylproceduren er  

 udtømt.
Dette er for så vidt et brud med den nugældende praksis.
 Sigtet med den nye ordning er flerstrenget:
 a) Ordningen vil tjene til at værne om respekten for asylinstituttet ved  

 at sikre, at også mindreårige, der har behov for beskyttelse og opfylder  

 betingelserne for tildeling af asyl, formelt anerkendes som flygtninge og  

 opnår opholdstilladelse efter udlændingelovens § 7.
 De retlige rammer for tildeling af opholdstilladelse i henhold til § 7 ses  

 at give vide muligheder for at anvende dette regelsæt (også) i forbindelse  

 med mindreårige.
Asylsøgere, der er omfattet af Geneve-konventionens flygtningebegreb,  

 tildeles opholdstilladelse som konventionsflygtninge (K-flygtninge) i henhold  

 til § 7, stk. 1. Geneve-konventionen rummer ingen særlige bestemmelser om  

 fastlæggelse af flygtningestatus for mindreårige.
Imidlertid indeholder den  

 af UNHCR udarbejdede »Handbook on Procedures and Criteria for  

 Determining Refugee Status« en række retningslinier vedrørende dette  

 spørgsmål.
Her anføres bl.a., at en alder på 16 år i fravær af indikationer  

 om det modsatte som en generel retningslinie må anses for at udgøre den  

 aldersmæssige nedre grænse for, hvornår en asylansøger kan antages  

 selvstændigt at nære en velbegrundet frygt for forfølgelse i konventionens  

 forstand (pkt. 213-216). Det anføres tillige, at for unge under denne grænse  

 kan det være nødvendigt i højere grad at tage hensyn til visse mere objektivt  

 prægede kriterier, hvis tilstedeværelse i givet fald vil kunne indebære, at  

 den pågældende falder inden for konventionens flygtningebegreb, samt at bl.a.  

 situationen for evt. forældre i hjemlandet bør inddrages i vurderingen og i  

 visse tilfælde vil kunne danne grundlag for en formodning om, at den unge bør  

 anses som flygtning i henhold til konventionen (pkt. 217-219).
 Det følger af disse retningslinier, at mindreårige i en række tilfælde vil  

 være omfattet af Geneve-konventionens flygtningebegreb og dermed berettiget  

 til opholdstilladelse som K-flygtninge i henhold til § 7, stk. 1.
 En asylsøger, der ikke falder inden for Geneve-konventionens  

 anvendelsesområde, kan opnå opholdstilladelse som de facto-flygtning  

 (F-flygtning) efter § 7, stk. 2, hvis det af lignende eller andre  

 tungtvejende grunde ikke bør kræves, at udlændingen vender tilbage til sit  

 hjemland.
Det er i denne forbindelse værd at fremhæve, at forarbejderne til denne  

 bestemmelse lægger op til en smidig anvendelse af de facto-begrebet.
Således  

 anfører Udlændingelovudvalgets flertal i bemærkningerne til det af flertallet  

 affattede forslag til en de facto-status (forslagets § 8), at der vil kunne  

 gives opholdstilladelse efter denne bestemmelse bl.a. til asylsøgere, der  

 søger beskyttelse på grund af udefra kommende aggression, besættelse eller  

 lignende begivenheder, der i alvorlig grad forstyrrer den offentlige orden i  

 hjemlandet (Bet. 968/1982, p. 133) - dvs. også uden krav (som efter  

 konventionen) om, at der foreligger risiko for forfølgelse eller lignende  

 overgreb af konkret, individuel karakter.
 Mindretallet fremhæver i bemærkningerne til deres forslag (§ 7, stk. 1,  

 nr. 3, der dannede grundlag for den nugældende bestemmelse i § 7, stk. 2), at  

 bestemmelsen indrømmer plads for et vist skøn i henseende til asylgrundlagets  

 karakter og styrke, og det understreges i øvrigt, at en vis fleksibilitet i  

 den retlige struktur er påkrævet (Bet. 968/1982, p. 136).
 Der er således i forarbejderne til § 7, stk. 2, støtte for at afstemme  

 anvendelsen af bestemmelsen efter en asylsøgers personlige forudsætninger,  

 herunder den pågældendes lave alder og et heraf følgende større, individuelt  

 beskyttelsesbehov.
Det kan udledes af det ovenfor anførte, at der ofte ikke alene vil være  

 faktisk behov, men også retligt grundlag for at yde mindreårige beskyttelse  

 som flygtninge.
Muligheden for anerkendelse som flygtning bør sikres uanset  

 udlændingens alder, når den pågældende i øvrigt er berettiget dertil.
Hensynet til at værne om asylinstituttet bør selvsagt afbalanceres med de  

 ulemper, der vel især for mindreårige er forbundet med behandling af en  

 asylsag.
Det forudsættes, at proceduren for behandlingen af asylsager  

 vedrørende mindreårige tilrettelægges på en sådan måde, at sagsbehandlingen  

 ikke påfører den pågældende unødvendige byrder.
Navnlig bør det tilstræbes,  

 at asylsagen hastebehandles, og at proceduren i øvrigt i fornødent omfang  

 tillempes den mindreåriges særligt udsatte position - ikke mindst i  

 forbindelse med afhøringer, der ofte opleves yderst belastende for  

 asylsøgere.
Det må forventes, at en del af sådanne asylsager vil kunne  

 afgøres efter den særlig hurtige åbenbart grundløs-procedure, jf. § 53 a,  

 stk. 3. Desuden bør den mindreårige under behandlingen af anmodning om såvel  

 asyl som om opholdstilladelse efter den her foreslåede bestemmelse tilbydes  

 indkvartering, der i tilstrækkelig grad tilgodeser den mindreåriges særlige  

 behov og ønsker.
b) Endvidere indebærer ordningen, at afgørelse efter den her foreslåede  

 bestemmelse sædvanligvis må forventes at forudsætte tilstedeværelsen af de  

 samme oplysninger, som danner grundlag for afgørelsen om asyl (og derfor i  

 vidt omfang allerede vil foreligge). Det er i denne sammenhæng af væsentlig  

 værdi, at asylmyndighederne - med Flygtningenævnet som evt. ankeinstans - som  

 de dertil bedst egnede organer indhenter og vurderer de relevante oplysninger  

 og bl.a. gives mulighed for at afgøre evt. troværdighedstvivl.
Hermed  

 mindskes på betryggende vis risikoen for omgåelse og misbrug.
 Det er herved forudsat, at asylmyndighederne som en naturlig del af  

 sagsoplysningen tillige indhenter og vurderer oplysninger om sådanne særlige  

 omstændigheder, der kan tænkes at være af betydning for afgørelse af  

 ansøgninger efter den her foreslåede bestemmelse.
». . . har behov for . . .«: Det forudsættes, at den mindreårige  

 ikke nødvendigvis i egentlig forstand skal kunne bevise et behov for  

 særlig omsorg.
Det bør almindeligvis anses for tilstrækkeligt, at den  

 pågældende i rimelig grad er i stand til at sandsynliggøre et sådant behov.  

 Det skal understreges, at der herved kræves andet og mere end blot, at den  

 mindreårige er omfattet af en eller flere af de i bestemmelsens litra a) til  

 c) nævnte indikationer.
». . . særlig omsorg . . .«: Hermed sigtes til den mindreåriges  

 individuelle situation.
Det fremgår af formuleringen, at bestemmelsen ikke  

 skal kunne anvendes som hjemmel for tildeling af opholdstilladelse til  

 større, abstrakt afgrænsede persongrupper, men at opholdstilladelse alene  

 skal meddeles, såfremt den mindreårige er omfattet af et eller flere af de i  

 bestemmelsen angivne indikationer og den pågældendes forhold efter en samlet  

 vurdering i øvrigt konkret taler derfor.
Ved denne vurdering bør der - ud  

 over den mindreåriges baggrund og aktuelle situation - herved lægges  

 afgørende vægt på den pågældendes mulighed for at opnå en tålelig tilværelse  

 med rimelige levevilkår ved en evt. tilbagevenden til sit hjemland eller  

 tidligere opholdsland.
 Som målestok for denne vurdering kan naturligt anvendes almindeligt  

 anerkendte standarder, således som disse bl.a. er kommet til udtryk i  

 internationale traktater, rekommandationer o.l.
 Særligt kan henvises til principperne i Konventionen om Barnets  

 Rettigheder, vedtaget af FN's generalforsamling d. 20. november 1989 og  

 ratificeret af Danmark - som det 94. land - d. 19. juli 1991.
I konventionens præambel erindres om, at det i FN's Verdenserklæring om  

 Menneskerettigheder er fastslået, at børn har ret til særlig omsorg og  

 bistand, og det fastslås med støtte i de idealer, der er udtrykt i De  

 Forenede Nationers Pagt, at børn bør opvokse i en atmosfære af fred,  

 værdighed, tolerance, frihed, lighed og solidaritet.
Det anerkendes, at der i  

 alle lande i verden lever børn under særligt vanskelige forhold, og at  

 sådanne børn kræver særlig hensyntagen.
Konventionen, der ifølge art. 1 som udgangspunkt omfatter enhver under 18  

 år, indeholder i art. 22 en særlig bestemmelse om flygtningebørn og børn, der  

 søger flygtningestatus.
Det fastslås her, at deltagerstaterne skal give disse  

 børn - og i særdeleshed børn uden familie - den nødvendige beskyttelse og  

 humanitære bistand.
Art. 39 pålægger deltagerstaterne at fremme fysisk og  

 psykisk rehabilitering af børn, der har været offer for enhver form for  

 forsømmelse, udnyttelse eller misbrug, tortur eller enhver form for grusom,  

 umenneskelig eller nedværdigende behandling eller straf eller væbnede  

 konflikter.
 Sådanne principper ses at udgøre væsentlige bidrag til fastlæggelse af  

 rammerne for, hvornår en mindreårig udlænding kan skønnes at have et særligt  

 omsorgsbehov i henhold til den her foreslåede bestemmelse.
 Om indikationerne angivet under pkt. a-c bemærkes følgende:
Ad a) Ved »mistet sine forældre« forstås, at forældrene efter de  

 i sagen foreliggende oplysninger må antages at være enten døde eller for  

 tiden forsvundet.
I det omfang der måtte bestå begrundet tvivl om ansøgerens  

 oplysninger herom, skal der i forbindelse med behandlingen af asylsagen  

 tilvejebringes klarhed om dette forhold, først og fremmest gennem spørgsmål  

 til den mindreårige og eventuelt således, at der foretages en  

 troværdighedsvurdering af ansøgerens oplysninger om dette forhold.
I særlige  

 tilfælde kan Direktoratet for Udlændinge tage initiativ til at eftersøge  

 forældrene gennem bistand fra f.eks.
Internationalt Røde Kors eller andre  

 organisationer.
Sådanne henvendelser må ikke medføre en væsentlig forsinkelse  

 af den forudsatte hurtige behandling af asylsagen.
 Ved »forældre« forstås foruden de biologiske forældre enhver  

 person, der træder i forældrenes sted, eksempelvis adoptivforældre og  

 plejeforældre.
 Formuleringen »ved tilbagevenden til hjemlandet eller det tidligere  

 opholdsland er uden mulighed for at genetablere familieforholdet« sigter  

 tillige til de situationer, hvor den mindreårige på grund af en faktisk  

 opdeling af et land i flere selvstændigt administrerede regioner ikke sikkert  

 vil kunne indrejse eller opholde sig i den region af landet, hvor forældrene  

 opholder sig.
Ad b) Bestemmelsen sigter ifølge sin formulering fortrinsvis på lande,  

 hvor der aktuelt pågår krigshandlinger, borgerkrig eller lignende  

 uroligheder.
Situationer, hvor der er nærliggende risiko for (gen)opblussen  

 af (borger)krigshandlinger, vil ligeledes være omfattet.
Med »lignende  

 uroligheder« sigtes til omfattende voldshandlinger, der dog ikke har et  

 sådant omfang, at disse kan karakteriseres som borgerkrig.
Ad c) Det er hensigten med bestemmelsen at tilkendegive, at de under a) og  

 b) angivne indikationer ikke er udtømmende.
Dersom der i særlige tilfælde for  

 en mindreårig ansøger opstår situationer, der på samme måde som ved de nævnte  

 indikationer taler for at give vedkommende opholdstilladelse, skal der være  

 mulighed herfor.
Forslagsstillerne har ikke fundet behov for ændringer i § 19 med henblik  

 på fastsættelse af særlige regler om inddragelse af opholdstilladelse efter  

 den foreslåede § 9, stk. 1, nr. 6. Denne bestemmelse vil kun ganske sjældent  

 finde anvendelse på børn og unge under 15 år, og der vil derfor normalt bestå  

 mulighed for inddragelse inden for 3-års-fristen i § 19, stk. 2, indtil den  

 pågældende fylder 18 år.
Skulle forældrene derfor komme til landet, vil der  

 som hidtil i denne periode være mulighed for at inddrage den mindreåriges  

 opholdstilladelse.
Det samme gælder i andre tilfælde, hvor det oprindelige  

 grundlag viser sig urigtigt eller ikke længere er til stede, jf. § 19, stk.  

 1, nr. 1.
For de mindreårige, hvis opholdstilladelse på grund af 3-års-fristen ikke  

 længere kan inddrages, vil der således være ret til fortsat ophold i landet,  

 uanset om det oprindelige grundlag fortsat er til stede.
Det bemærkes, at der  

 ikke hermed er taget stilling til, om denne opholdsret vil kunne udnyttes af  

 den mindreårige.
Såfremt der på ny etableres kontakt med forældrene, vil det som hidtil  

 bero på reglerne om forældremyndighed, om den mindreårige skal forlade landet  

 efter forældrenes bestemmelse.
Forslaget indebærer heller ingen ændring i de  

 sociale myndigheders adgang til om fornødent at træffe afgørelse i henhold  

 til bistandsloven om at nægte hjemgivelse af barnet eller den unge.
 Også bestemmelsen i udlændingelovens § 19, stk. 3, om inddragelse i  

 svigstilfælde finder sædvanlig anvendelse over for opholdstilladelser meddelt  

 efter den foreslåede § 9, stk. 1, nr. 6. Har barnet eller den unge på  

 svigagtig måde givet urigtige oplysninger om f.eks. sin alder eller  

 forældrenes skæbne og forbindelsen til disse, vil der kunne ske inddragelse  

 af opholdstilladelsen også ud over 3-års-perioden.
Til nr. 2 Den foreslåede bestemmelse sigter til at understrege og lovfæste det  

 proportionalitetssynspunkt, der allerede ligger bag bestemmelsen i  

 udlændingelovens § 34. Herved bringes udlændingeloven også på dette punkt i  

 overensstemmelse med almindeligt anerkendte principper vedr. tvangsindgreb  

 over for mindreårige.
 Den foreslåede formulering udelukker ikke, at en mindreårig udlænding kan  

 underkastes en kortvarig tilbageholdelse i forbindelse med  

 indrejsekontrollen, således at identitet m.v. kan fastslås på sædvanlig måde.  

 Af hensyn til den som § 40, stk. 1, 3. pkt., foreslåede bestemmelse, vil  

 denne tilbageholdelse selvsagt kunne udstrækkes så længe, som det er påkrævet  

 for at afvente tilstedekomsten af en repræsentant for de sociale myndigheder  

 eller Dansk Røde Kors.
Det afgørende for anvendelse af de lempeligere foranstaltninger efter § 34  

 er de oplysninger om udlændingens alder, der foreligger på tidspunktet for  

 iværksættelse af frihedsberøvelsen, respektive andre foranstaltninger.  

 Udgangspunktet må således være de oplysninger, den pågældende udlænding selv  

 fremkommer med vedrørende sin alder.
Kun såfremt disse er åbenbart urigtige  

 og det med sikkerhed - f.eks. gennem oplysninger afgivet af den pågældende  

 under tidligere ophold eller indrejseforsøg i Danmark - kan fastslås, at der  

 er tale om en person over 18 år, må frihedsberøvelse således iværksættes.
Til nr. 3 Til bestemmelsen bemærkes, at det er forslagsstillernes hensigt, at der i  

 alle situationer, hvor personer under 18 år afhøres, skal være en  

 repræsentant for enten de sociale myndigheder eller Dansk Røde Kors til  

 stede.
 Forslaget er begrundet i ønsket om på dette tidspunkt at give mindreårige  

 udlændinge samme beskyttelse som mindreårige danske statsborgere eller  

 mindreårige udlændinge med fast opholdstilladelse i Danmark, for hvilke det i  

 henhold til retsplejelovens § 752, stk. 2, og bekendtgørelse nr. 214 af 13.  

 april 1987 er bestemt, at når en mindreårig afhøres som sigtet i en  

 straffesag, er der normalt en repræsentant for de sociale myndigheder til  

 stede.
Bestemmelsen indebærer, at den myndighed, som en mindreårig udlænding  

 retter henvendelse til efter ankomsten til Danmark, efter at vedkommende  

 mindreårige har oplyst navn - eventuel adresse i hjemlandet - og fødselsdato,  

 jf. retsplejelovens § 750, er forpligtet til at undlade afhøring af den  

 mindreårige førend en repræsentant for de sociale myndigheder eller Dansk  

 Røde Kors er kommet til stede.
Det påhviler myndigheden straks at rette  

 henvendelse til enten de sociale myndigheder eller Dansk Røde Kors, således  

 at afhøringen kan gennemføres uden unødig forsinkelse.
Ved alle senere afhøringer, hvad enten disse finder sted hos politiet, i  

 retten, hos Direktoratet for Udlændinge, Dansk Flygtningehjælp eller i  

 Flygtningenævnet, finder reglen anvendelse.
Det er ikke et krav, at en  

 repræsentant fra Røde Kors skal være til stede under eventuelle samtaler med  

 den for ansøgeren beskikkede advokat.
Det bemærkes hertil, at der allerede består en praksis, hvorefter en  

 støtteperson fra Dansk Røde Kors normalt er til stede, når en mindreårig,  

 uledsaget asylansøger er indkaldt til samtale hos f.eks.
Dansk  

 Flygtningehjælp, hos den mindreåriges under flygtningenævnssagen beskikkede  

 advokat og i Flygtningenævnet.
Forslagsstillerne forudsætter, at der af Justitsministeriet træffes aftale  

 med Dansk Røde Kors om etablering af en vagtordning, hvorefter bestemte,  

 særligt kvalificerede personer fra Dansk Røde Kors kan tilkaldes med kort  

 varsel, f.eks. hvis en mindreårig udlænding henvender sig ved grænsen og  

 anmoder om opholdstilladelse.
Når Dansk Røde Kors bringes i forslag, skyldes  

 det, at institutionen og dens medarbejdere, bl.a. på grund af organisationens  

 erfaringer med såkaldte støttepersoner til mindreårige asylsøgere, har den  

 særlige ekspertise, der er nødvendig for i fornødent omfang at støtte en  

 mindreårig udlænding, der søger asyl.
 Det forudsættes, at de personer, der tilknyttes Dansk Røde Kors'  

 vagtordning, gøres bekendt med de regler, der gælder for afhøringer i  

 almindelighed, jf. f.eks. retsplejelovens bestemmelser i §§ 184 og 752, stk.  

 3.
 Indtil der er etableret en vagtordning med Dansk Røde Kors, skal der i  

 alle tilfælde tilkaldes en repræsentant fra de sociale myndigheder i  

 forbindelse med afhøring.
Efter at ordningen er etableret, skal en repræsentant for Dansk Røde Kors  

 kun tilkaldes, når den mindreårige udlænding anmoder om opholdstilladelse i  

 Danmark.
Er der tale om en mindreårig, der tilbageholdes af myndighederne,  

 f.eks. på grund af overtrædelse af et indrejseforbud, og hvor det er klart,  

 at den pågældende ikke anmoder om opholdstilladelse i Danmark, skal en  

 repræsentant for de sociale myndigheder tilkaldes.
Bestemmelsen gælder både for ledsagede og uledsagede mindreårige.
Om de  

 ledsagede mindreårige, hvis forældre søger om opholdstilladelse, bemærkes, at  

 kravet om tilstedeværelse af en repræsentant for Dansk Røde Kors ikke  

 bortfalder, selv om den mindreåriges forældre meddeler deres samtykke til  

 afhøringen.
Dersom der under Flygtningenævnets behandling af forældrenes  

 klage opstår behov for at afhøre et eller flere af klagernes børn, kan  

 Flygtningenævnet dog som hidtil med samtykke fra forældrene og den for  

 forældrene beskikkede advokat tillade, at afhøring foretages, uden at en  

 repræsentant for Dansk Røde Kors tilkaldes.
Det kan i denne situation være  

 uønskeligt for alle involverede parter, dersom Flygtningenævnets behandling  

 af en klage skal udsættes på grund af den tid, der medgår ved tilkaldelse af  

 en repræsentant for Dansk Røde Kors.
Til § 2 Den foreslåede bestemmelse er en naturlig følge af princippet i § 134 a,  

 stk. 1, hvorefter staten afholder udgifter til visse udlændinges underhold i  

 situationer, hvor de efter opnået opholdstilladelse ikke er i stand til at  

 varetage egen forsørgelse.
