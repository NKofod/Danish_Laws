Indholdsfortegnelse Indledning 20. Bødeudmålingsregel 21. Strafansvar for kommuner og kommunale fællesskaber 22. Straffebestemmelserne vedr. affaldsafgiften 23. Bilag INDLEDNING 1. Lovændringen i hovedtræk.
 Ved lov nr. 329 af 4. juni 1986 er miljøbeskyttelsesloven blevet ændret.  

 Ændringerne i loven træder med enkelte undtagelser i kraft den 1. januar  

 1987, og lovens affattelse vil herefter fremgå af en lovbekendtgørelse.
 Hovedsigtet med lovændringerne er dels at effektivisere og intensivere  

 miljøtilsynet, dels at begrænse affaldsmængderne og fremme genbrug.  

 Lovændringen omfatter en række nye bestemmelser, som skal forbedre  

 myndighedernes muligheder for at føre et effektivt tilsyn, et nyt  

 selvstændigt kapitel om affaldsafgifter og ændringer af de centrale  

 bestemmelser i § 1, stk. 3, og § 44, stk. 4. Desuden er der foretaget en del  

 andre ændringer af forskellig art.
 Baggrunden for de ændrede bestemmelser om miljøtilsyn er miljøstyrelsens  

 betænkninger nr. 1 og 2/ 1985.
Dette cirkulære indeholder en samlet omtale af lovændringen og  

 retningslinier for administrationen af en række af de ændrede bestemmelser,  

 herunder bekendtgørelse nr. 783 af 21. november 1986 om godkendelse af  

 særligt forurenende virksomheder m.v.
Retningslinier for de ændrede  

 bestemmelser, der har nær tilknytning til håndhævelsen, vil fremgå af et  

 revideret cirkulære om håndhævelse af miljøbeskyttelsesloven.
Siden vedtagelsen i 1973 er miljøbeskyttelsesloven blevet ændret i alt 9  

 gange. Ændringerne har været medvirkende til, at det kan forekomme vanskeligt  

 at danne sig et samlet billede af loven.
Dette hænger også sammen med, at de  

 gældende regler ikke i alle tilfælde fremgår af selve loven, men i vidt  

 omfang er fastsat administrativt i medfør af loven.
 For at råde bod herpå agter miljøstyrelsen i løbet af 1987 at udarbejde et  

 nyt, samlet cirkulære om miljøbeskyttelsesloven til afløsning af tidligere  

 cirkulærer herom, navnlig cirkulære nr. 107 af 15. maj 1974 og de senere  

 cirkulærer, der er udstedt i tilslutning til forskellige lovændringer.
 En oversigt over gældende love, bekendtgørelser, cirkulærer og  

 vejledninger inden for miljøområdet findes i miljøministeriets lovregister,  

 der løbende revideres og udgives 4 gange årligt af miljøministeriets  

 departement.
ÆNDRINGER I LOVENS KAPITEL 1 FormÅl m.v.
 2. Prioritering af miljøhensynene.
 Ifølge den ændrede affattelse af § 1, stk. 3, skal der ved bedømmelsen af  

 omfanget og arten af foranstaltningerne til forebyggelse og imødegåelse af  

 forurening lægges vægt på de ydre omgivelsers beskaffenhed og forureningens  

 virkning på disse.
 Bestemmelsen omtaler således ikke mere de modstående hensyn, nemlig  

 hensynet til den forurenende virksomheds samfundsmæssige nytte og  

 omkostningerne ved beskyttelsesforanstaltninger.
 Baggrunden herfor er en opfattelse af, at den hidtidige bestemmelse er  

 blevet administreret mere vidtgående, end den almindelige,  

 forvaltningsretlige grundsætning om forholdsmæssighed mellem mål og midler  

 tilsiger.
 Ved den nye affattelse af § 1, stk. 3, tilsigtes der ikke nogen ændring i  

 denne proportionalitetsgrundsætning, men det fastslås, at lovens generelle  

 formål ikke må tilsidesættes ved, at der inddrages hensyn, der ligger uden  

 for denne grundsætnings rammer.
 Forholdsmæssigheden mellem mål og midler skal fortsat forstås således, at  

 der ikke skal afholdes betydelige omkostninger til yderligere  

 forureningsbegrænsende foranstaltninger, hvis den miljømæssige nyttevirkning  

 vil være beskeden og ikke er miljømæssigt påkrævet.
 Ved den ændrede affattelse er § 1, stk. 3, bragt på linie med principperne  

 i lovens § 1, stk. 2, og § 3, stk. 1 og 2. Bestemmelserne udtrykker nu  

 samstemmende, at miljøhensynene skal prioriteres ved lovens administration.  

 På den anden side vil de modstående hensyn, der hidtil har kunnet tillægges  

 vægt, fortsat have betydning, når grænsen for miljøhensynenes prioritering  

 skal fastlægges.
 Miljømyndighedernes overvejelser om forholdsmæssighed mellem mål og midler  

 skal for fremtiden finde udtryk i de skriftlige afgørelser, der træffes efter  

 loven, jfr. nedenfor under punkt 14 om den nye bestemmelse i § 65 a om  

 begrundelse.
ÆNDRINGER I LOVENS KAPITEL 5 Særligt forurenende virksomheder 3. Kompetenceændringerne i §§ 39 og 44.
 Den ændrede affattelse af §§ 39 og 44, stk. 1 og 2, er en konsekvens af  

 det nye princip om, at godkendelseskompetence, tilsyn og indgrebsbeføjelser  

 skal udøves af samme myndighed, dvs. enten af kommunalbestyrelsen eller af  

 amtsrådet (hovedstadsrådet).
 Listen over virksomheder, anlæg og indretninger, som er omfattet af lovens  

 kapitel 5, er i lyset af kompetenceændringerne revideret og indeholder en ny  

 fordeling af virksomhederne mellem kommunalbestyrelserne og amtsrådene  

 (hovedstadsrådet), jfr. bilaget til bekendtgørelse nr. 783 af 21. november  

 1986 om godkendelse af særligt forurenende virksomheder m.v.
§ 39,  stk. 2, indeholder en ændret bestemmelse om  

 kompetenceforskydning.
Afgørelser vedrørende kommunal virksomhed træffes som  

 hidtil af amtsrådet (hovedstadsrådet). Derimod skal afgørelser om et amtsråds  

 (hovedstadsrådets) virksomhed for fremtiden træffes af kommunalbestyrelsen i  

 den kommune, hvor virksomheden ligger.
Miljøstyrelsens og hovedstadsrådets  

 hidtidige kompetence på dette område er således bortfaldet.
Samlingen af godkendelses-, tilsyns- og indgrebsbeføjelser hos samme  

 myndighed har medført, at den hidtidige bestemmelse i § 49 a om overførsel af  

 tilsyn og indgrebsbeføjelser til amtsrådet er blevet overflødig.
Bestemmelsen  

 er derfor ophævet, og de aftaler om kompetenceoverførsel, der tidligere er  

 indgået, bortfalder.
 4. DEN NYE GODKENDELSESBEKENDTGØRELSE.
 Som en konsekvens af lovændringen og overvejelserne i miljøstyrelsens  

 tilsynsudvalg (jfr. miljøstyrelsens betænkninger nr. 1 og 2/ 1985) skal der  

 foretages justeringer af de gældende regler om, hvilken myndighed der har  

 kompetence til at godkende en særligt forurenende virksomhed.
 Miljøministeriet udsender derfor en ny bekendtgørelse om godkendelse af  

 særligt forurenende virksomheder m.v. (bekendtgørelse nr. 783 af 21. november  

 1986).
 Bekendtgørelsen træder i kraft den 1. januar 1987. Samtidig ophæves den  

 tidligere godkendelsesbekendtgørelse fra 1974 og de bekendtgørelser om  

 ændring af listen over godkendelsespligtige virksomheder, der er udsendt i  

 1978 og senere.
 Bilaget til den nye bekendtgørelse (listen over særligt forurenende  

 virksomheder m.v.) indeholder en ny fordeling af virksomhederne mellem  

 kommunalbestyrelserne og amtsrådene, dvs. en ændret (a)-mærkning.
 Desuden er der foretaget en række ændringer i listen, jfr. vedlagte bilag.
 Udover (a)-mærkningen har amtsrådet godkendelseskompetence i følgende  

 tilfælde:
 1. Virksomheder, der er omfattet af § 10 i lov nr. 288  

 af 4. juni 1986 om miljø og genteknologi.
 2. Virksomheder med udledning af spildevand direkte  

 til vandløb, søer eller havet.
Den hidtidige regel om, at godkendelseskompetencen overføres til amtsrådet  

 er altså opretholdt.
Der gælder dog den undtagelsesbestemmelse, at  

 kompetencen til at godkende virksomheden ikke overføres til amtsrådet, når  

 spildevandet udelukkende er husspildevand, tagvand, vand fra befæstede  

 arealer, drænvand fra bygge- og anlægsarbejder eller spildevand fra dyrehold,  

 jfr. punkterne J 1-5 samt J 7 på listen over særligt forurenende  

 virksomheder.
Hvis kommunalbestyrelsen ifølge listen er kompetent til at  

 godkende virksomheden, beholder kommunalbestyrelsen altså kompetencen i disse  

 tilfælde.
Hvilken myndighed, der skal meddele spildevandstilladelsen, afgøres efter  

 reglerne i spildevandsbekendtgørelsen.
Udledningstilladelsen indgår herefter  

 i den samlede miljøgodkendelse med retsbeskyttelse mod skærpede miljøkrav,  

 jfr. lovens § 44, stk. 4-6.
3. Som noget nyt er der fastsat en bestemmelse om, at  

 amtsrådet også har godkendelseskompetencen for virksomheder med nedsivning af  

 processpildevand eller udledning eller udsprøjtning af proccesspildevand på  

 jordoverfladen, som kræver amtsrådets tilladelse.
Tilladelsen til nedsivning,  

 udledning eller udsprøjtning behandles efter reglerne i kapitel 3 i lov om  

 miljøbeskyttelse.
Den skal af praktiske grunde omtales i miljøgodkendelsen,  

 men er ikke en del af denne og derfor heller ikke omfattet af reglerne om  

 retsbeskyttelse mod skærpede miljøkrav i lovens § 44, stk. 4-6.
 De hidtidige noter i lovens bilag, der handler om retsvirkningen af  

 stjernemærkning og af en overskridelse af de kvantitative begrænsninger, der  

 er anført i listen, er overflyttet til selve bekendtgørelsen.
Stjernemærkningen medfører, at det ikke er nødvendigt at søge godkendelse,  

 såfremt virksomheden anlægges i et område, der ifølge en gyldig lokalplan  

 eller byplanvedtægt er udlagt til erhvervsformål.
Som en modifikation  

 fastsættes det, at der dog skal indhentes godkendelse, såfremt det område,  

 der er udlagt til erhvervsområde, alene omfatter den pågældende virksomhed.
 Eventuelle indgreb overfor disse virksomheder skal som hidtil ske efter  

 reglerne i kapitel 5.
 En række bestemmelser i bekendtgørelsen skal afklare tvivlsspørgsmål i  

 forbindelse med virksomheder, hvori der indgår en bivirksomhed.
Hvis en virksomhed, der er stjernemærket, omfatter en godkendelsespligtig  

 bivirksomhed, der ikke er stjernemærket, skal bivirksomheden ikke betragtes  

 som omfattet af stjernemærkningen, men er undergivet almindelig  

 godkendelsespligt.
Eksempelvis skal et maskinværksted på mere end 100 m2  

 selvstændigt godkendes som bivirksomhed, når det etableres på en  

 elektroteknisk virksomhed beliggende i et erhvervsområde uden godkendelse.
Hvis der i en virksomhed, som ikke er optaget på listen, indgår en  

 bivirksomhed, som er optaget på listen, er bivirksomheden  

 godkendelsespligtig.
Et maskinværksted på mere end 100 m2 skal således også  

 godkendes, selv om det etableres på en virksomhed, der ikke er på listen.
 Det er hovedvirksomheden, der er afgørende for, hvem der skal godkende  

 virksomheden, når både hovedvirksomheden og bivirksomheden er  

 godkendelsespligtige.
 Hvis der i en virksomhed, som er optaget på listen, indgår en  

 bivirksomhed, som ikke er godkendelsespligtig, behandles hele virksomheden  

 som godkendelsespligtig under det punkt på listen, hvorunder  

 hovedvirksomheden hører.
 Endelig er der fastsat en række overgangsbestemmelser.
 For virksomheder, der UDGÅR AF LISTEN, gælder følgende:
 - Verserende sager om miljøgodkendelse bortfalder den 1. januar 1987.
 - Verserende sager om påbud eller forbud afgøres fra den 1. januar 1987  

 efter de regler, der herefter gælder for virksomheden, jfr. f.eks. kapitel 11  

 i miljøbeskyttelsesreglementet.
 - Klager over påbud eller forbud færdigbehandles fra den 1. januar 1987  

 ligeledes efter de regler, der gælder for virksomheden efter denne dato.  

 Sager, der verserer for miljøankenævnet, færdigbehandles dog efter de hidtil  

 gældende regler.
- Endeligt meddelte afgørelser om miljøgodkendelser og påbud og forbud  

 bevarer deres gyldighed.
Dog bortfalder miljøgodkendelsen, hvis virksomheden  

 foretager udvidelser eller ændringer, der ville være godkendelsespligtige,  

 hvis virksomheden var på listen.
 Indtil sådanne udvidelser eller ændringer gennemføres, gælder reglerne i  

 lovens §§ 42 og 44, stk. 1-4, fortsat.
 På det tidspunkt, hvor lovens § 44, stk. 5, ville være anvendelig,  

 meddeles påbud eller forbud dog efter de regler, der gælder for virksomheder,  

 der ikke er på listen.
 For virksomheder, der OPTAGES På LISTEN, gælder følgende:
 - Reglerne om godkendelsespligt gælder først fra den 1. juli 1987.
 - Verserende sager om påbud eller forbud eller klager afgøres fra den 1.  

 januar 1987 efter reglerne i lovens kapitel 5.
 For virksomheder med NY STJERNEMÆRKNING gælder følgende:
 - Verserende sager om godkendelse bortfalder fra den 1. januar 1987,  

 medmindre virksomheden ønsker sagen færdigbehandlet.
- En endelig meddelt miljøgodkendelse bevarer sin gyldighed.
Dog  

 bortfalder godkendelsen, hvis virksomheden foretager udvidelser eller  

 ændringer, der ville være godkendelsespligtige efter lovens § 35, stk. 1.
 5. FORBUD MOD ULOVLIGE VIRKSOMHEDER.
§ 42  er ændret på to punkter.
For det første er  

 bestemmelsen om forbud mod en virksomhed, der drives uden godkendelse,  

 ophævet.
For det andet er bestemmelsen om fjernelse af en ulovlig virksomhed  

 overført til § 50 a, stk. 2.
 Baggrunden for ophævelsen af forbudsbestemmelsen har været, at den i  

 praksis - bl.a. som følge af klagemulighederne - modvirkede en effektiv  

 håndhævelse af miljøbeskyttelsesloven.
 § 42  indeholder nu alene bestemmelsen om, at  

 godkendelsesmyndigheden i tilfælde af vilkårsovertrædelse kan nedlægge forbud  

 mod fortsat drift af virksomheden.
 Retningslinier for administrationen af de ændrede bestemmelser vil fremgå  

 af et revideret cirkulære om håndhævelse af miljøbeskyttelsesloven.
 6. TIDSBEGRÆNSNING AF RETSBESKYTTELSEN.
 De nye bestemmelser i § 44, stk. 4-6, indebærer en tidsbegrænsning af den  

 beskyttelse mod skærpede miljøkrav, som tilkommer en godkendt virksomhed.  

 Formålet hermed er at åbne mulighed for, at miljømyndighederne kan stille nye  

 krav til en virksomhed, når vilkårene om forureningsbegrænsning kan betragtes  

 som utidssvarende.
I § 44, stk. 4, begrænses den hidtidige retsbeskyttelse til 8 år.
Samtidig  

 er bestemmelsens rækkevidde tydeliggjort gennem en ændret ordlyd, og ordet  

 »væsentligt« i den hidtidige formulering er udeladt, idet det har  

 givet anledning til misforståelser.
Indgreb inden for de første 8 år kan navnlig ske, når miljømyndighederne  

 erhverver ny viden om et stofs skadelige virkninger eller ny viden om  

 økologiske sammenhænge.
Dette svarer til, hvad der hidtil har været gældende.
 I 8-års-perioden vil en revision af vilkårene således som hovedregel være  

 begrundet i en ændret faglig vurdering af de emitterede stoffers farlige  

 eller skadelige egenskaber eller i uforudseelige skadevirkninger på miljøet  

 eller sundheden.
 En revision af vilkårene vil dog også kunne finde sted, hvis en  

 virksomheds mangelfulde oplysninger har medført en utilstrækkelig regulering  

 af forureningen, jfr. § 44, stk. 4, nr. 3.
 Derimod vil en ændret anvendelse af naboområderne omkring en godkendt  

 virksomhed fortsat ikke kunne begrunde en skærpelse af vilkårene.
Perioden på 8 år er fastsat under hensyn til, at virksomhederne har behov  

 for en passende planlægnings- og investeringsperiode for bygninger, maskiner  

 og inventar.
Der er desuden lagt vægt på, at den forureningsbegrænsende  

 teknologi inden for en sådan periode må forventes at gennemgå en vis  

 udvikling, således at der efter 8 år bør være en friere adgang til at  

 revidere vilkår, som udfra det aktuelle teknologiske stade må forekomme  

 utidssvarende, jfr. stk. 5.
§ 44,  stk. 5, åbner en vid adgang til at revidere  

 (skærpe) vilkår i godkendelser, når der er forløbet mere end 8 år.
Ifølge  

 bestemmelsen kan en skærpelse finde sted, når det er miljømæssigt begrundet,  

 eller hvis der er udviklet bedre rensningsformer eller mindre forurenende  

 produktionsmetoder.
 Det vil herefter blive almindeligt, at tilsynsmyndigheden, dvs.  

 godkendelsesmyndigheden, ajourfører vilkår, som er blevet utidssvarende.  

 Tilsynsmyndigheden må dog foretage en vis prioritering og i første række  

 koncentrere sig om at gennemgå vilkårene for de virksomheder, hvor de største  

 miljømæssige forbedringer kan opnås.
 Tilsynsmyndighedens overvejelser herom og den faktiske anvendelse af  

 bestemmelsen skal afspejles i de tilsynsberetninger, som for fremtiden skal  

 udarbejdes, jfr. nedenfor under punkt 11.
 Når ændringsloven træder i kraft den 1. januar 1987, kan § 44, stk. 5,  

 benyttes på godkendelser, der er meddelt i årene indtil 1. januar 1979.
 Perioden på 8 år må beregnes fra den endelige afgørelses dato, dvs. at §  

 44, stk. 5, kan anvendes, når der er forløbet mere end 8 år fra datoen for  

 godkendelsesmyndighedens eller - hvis afgørelsen har været påklaget - for  

 klagemyndighedens afgørelse.
Ifølge § 44, stk. 6, kan miljøministeren fastsætte regler om, at der for  

 nærmere bestemte brancher skal gælde en kortere  

 »retsbeskyttelsesperiode« end 8 år.
Perioden kan dog ikke blive  

 kortere end 4 år.
Bestemmelsen tager især sigte på virksomhedstyper, hvis forurening er  

 særligt omfattende eller af særlig vanskelig karakter.
For sådanne  

 virksomheder vil en hurtigere revisionsrytme af miljømæssige grunde være  

 ønskelig.
 Når tilsynsmyndigheden på grundlag af § 44, stk. 5 og 6, har ændret en  

 godkendelses vilkår, indtræder en ny »retsbeskyttelsesperiode« på  

 4-8 år.
 Det bør så vidt muligt tilstræbes, at der ved ændringer af vilkår efter §  

 44, stk. 5 og 6, foretages en fornyet samlet bedømmelse af virksomhedens  

 forureningsforhold, således at den nye retsbeskyttelsesperiode gælder for  

 samtlige vilkår.
 7. REVISION AF EGENKONTROLVILKÅR M.V.
 Formålet med den nye § 44 a er at sikre, at der på kortere sigt kan  

 opbygges et effektivt tilsyn med forurenende virksomheder.
 Ifølge bestemmelsen kan tilsynsmyndigheden revidere vilkårene i en  

 godkendelse eller tilladelse, når dette er nødvendigt for at forbedre  

 virksomhedens kontrol med egen forurening (egenkontrol) eller for at opnå et  

 mere hensigtsmæssigt tilsyn.
 Samme beføjelser har tilsynsmyndigheden med hensyn til kontrolbestemmelser  

 m.v. i påbud.
 § 44  a gælder ikke kun for afgørelser efter lovens  

 kapitel 5. Bestemmelsen kan også anvendes på nedsivnings- og  

 udsprøjtningstilladelser efter § 11, processpildevandstilladelser efter § 18,  

 herunder tilslutningstilladelser vedrørende offentlige spildevandsanlæg, og  

 påbud i medfør af miljøbeskyttelsesreglementet.
 Bestemmelsen indeholder - i modsætning til § 44, stk. 4 og 5 - ingen  

 hjemmel til at skærpe kravene til forureningsbegrænsning, men vilkår herom  

 kan præciseres, hvis dette er nødvendigt for at opnå et mere hensigtsmæssigt  

 tilsyn.
 Et af hovedsynspunkterne bag bestemmelsen er, at virksomhedernes  

 egenkontrol med forureningen skal danne grundlag for et effektivt  

 tilsynsarbejde fra myndighedernes side.
 Der vil således være behov for, at tilsynsmyndigheden gennemgår  

 godkendelser, tilladelser og påbud, navnlig de ældre, og stiller de krav, der  

 er nødvendige for en bedre gennemførelse af tilsynsarbejdet.
 Tilsynsmyndighedens vurdering af allerede meddelte afgørelser forudsættes  

 at ske i sammenhæng med den tilsynsmæssige gennemgang af virksomhederne.  

 Arbejdet hermed bør prioriteres på en sådan måde, at de væsentligste  

 forurenere gennemgås først, således at den miljømæssige effekt af indsatsen  

 maksimeres.
 Ved en revision af vilkår om egenkontrol skal det bl.a. sikres, AT der  

 stilles tilstrækkelige krav til prøveudtagning, analyser og målinger, AT der  

 udarbejdes nødvendige driftsinstruktioner, herunder om sikkerhedsmæssige  

 forhold, og AT der træffes bestemmelse om, hvorledes resultaterne af  

 egenkontrollen skal være tilgængelige for tilsynsmyndigheden.
Herudover vil der erfaringsmæssigt være behov for revision af også andre  

 vilkår, idet navnlig en række ældre afgørelser ikke har gjort udtømmende og  

 klart op med virksomhedernes forureningsforhold.
Der kendes således eksempler  

 på virksomheder, der har modtaget godkendelser med endog meget upræcise  

 vilkår, f.eks. at de ikke må give anledning til væsentlige gener i  

 omgivelserne.
Fra et tilsynssynspunkt er sådanne virksomheder meget belastende  

 arbejdsmæssigt.
Afgørelser af denne karakter bør derfor revideres, således at  

 der bliver fastsat vilkår om forureningsforholdene, der åbner mulighed for et  

 effektivt tilsynsarbejde.
Det samme gælder i tilfælde, hvor der ikke foreligger en tilstrækkelig  

 præcis tilladelse til afledning af processpildevand til offentlige  

 spildevandsanlæg.
I så fald skal der udarbejdes tilladelser med de nødvendige  

 vilkår om egenkontrol.
 Tilsynsmyndighedens gennemgang af ældre, upræcise afgørelser må samordnes  

 med den administration, som tilrettelægges med henblik på revision af ældre,  

 utidssvarende godkendelser, jfr. § 44, stk. 5. Det er bl.a. nødvendigt, fordi  

 § 44 a ikke indeholder hjemmel for at skærpe kravene til  

 forureningsbegrænsning.
 Ved udformningen af nye vilkår bør der i videst muligt omfang tages hensyn  

 til, at egenkontrollen kan samordnes med den øvrige driftskontrol, der finder  

 sted på virksomheden.
ÆNDRINGER I LOVENS KAPITEL 7 Tilsyn 8. TILSYNSMYNDIGHEDEN.
§§ 48, 50, stk. 2, og 55 fastlægger, hvilke myndigheder der fører tilsyn.  

 Hovedreglen i § 48 er fortsat, at tilsyn føres af kommunalbestyrelsen, men  

 ifølge stk. 3 er tilsynet med de særligt forurenende virksomheder henlagt til  

 godkendelsesmyndigheden.
Bestemmelsen i § 55 om at tilsynet med  

 miljøkvaliteten, særligt vandkvaliteten, føres af amtsrådet, er ikke ændret.  

 § 50, stk. 2, er ændret, således at det nu af loven fremgår, at  

 hovedstadsrådet tilsynsmæssigt er ligestillet med amtsrådene.
§ 49  a om aftalemæssig overførsel af tilsyns- og  

 indgrebsbeføjelserne fra kommunalbestyrelsen til amtsrådet er - som følge af  

 samlingen af godkendelses- og tilsynsbeføjelserne - ophævet.
De aftaler om  

 kompetenceoverførsel, der tidligere er indgået, bortfalder hermed.
 9. SELVHJÆLPSHANDLINGER.
§ 49  er ændret på to punkter.
Dels er der foretaget  

 redaktionelle konsekvensændringer.
Dels er der i stk. 4 indført en ny  

 bestemmelse, som præciserer, at tilsynsmyndigheden, hvis der er behov herfor,  

 kan gennemføre de selvhjælpsforanstaltninger, der er nødvendige for at bringe  

 ulovlige forhold til ophør.
 Retningslinier for administrationen af denne bestemmelse vil fremgå af et  

 revideret cirkulære om håndhævelse af miljøbeskyttelsesloven.
 10. FJERNELSE AF ULOVLIGE VIRKSOMHEDER.
Den nye bestemmelse i § 50 a, stk. 2, om fjernelse af en ulovlig  

 virksomhed er overflyttet fra den hidtidige § 42. Bestemmelsens nuværende  

 placering i tilsynskapitlet indebærer tillige, at dens anvendelsesområde ikke  

 som hidtil er indskrænket til kapitel 5-virksomheder.
Bestemmelsen omfatter  

 nu hele lovens område.
 Retningslinier for administrationen af § 50 a, stk. 2, vil fremgå af et  

 revideret cirkulære om håndhævelse af miljøbeskyttelsesloven.
 11. REGLER OM TILSYNETS UDØVELSE.
 Som hidtil bemyndiger § 56 miljøministeren til at fastsætte regler  

 vedrørende tilsynsmyndighedernes og miljøstyrelsens tilsynsvirksomhed, og  

 bestemmelsen er kun ændret redaktionelt.
I medfør af bestemmelsen har miljøministeren, som forudsat i lovforslaget,  

 fastsat regler om tilsynsberetninger, jfr. bekendtgørelse nr. 788 af 21.  

 november 1986. Tilsynsmyndighederne skal ifølge bekendtgørelsen årligt afgive  

 en offentlig beretning om det udførte og det planlagte tilsyn.
Beretningerne  

 skal ledsages af et oversigtsskema, som indeholder bl.a. opgørelser over  

 ressourceanvendelsen og anvendelsen af den nye bestemmelse i § 44, stk. 5.
 Miljøstyrelsens tilsynsberetning skal - udover redegørelsen for egen  

 tilsynsvirksomhed - indeholde en bearbejdning af de kommunale  

 tilsynsberetninger, således at ressourceanvendelsen og tilsynets resultater  

 på landsplan kan offentliggøres.
 12. ANMELDELSE AF VIRKSOMHEDER.
Efter § 56 a kan miljøministeren fastsætte regler om anmeldelse af  

 virksomheder.
Bestemmelsen afløser § 64, som bemyndigede ministeren til at  

 fastsætte regler om anmeldelse af kapitel 5-virksomheder.
 Anmeldelsesordningen omfatter nu både virksomheder, der ikke er omfattet  

 af bilaget til loven, og kapitel 5-virksomheder, der lovligt er etableret før  

 lovens ikrafttræden.
Der har ikke tidligere været regler om anmeldelse, men det er med  

 ændringen af bestemmelsen besluttet, at der skal fastsættes sådanne regler.  

 Anmeldelsesordningen gennemføres branche for branche.
Det er ikke afgørende  

 at få anmeldelser fra alle brancher, og fra f.eks. almindelige  

 landbrugsvirksomheder er det næppe hensigtsmæssigt at forlange anmeldelser.
Miljøstyrelsen er ved at overveje, hvilke brancher, udover lossepladser,  

 som skal anmeldes i første runde.
Ordningen bliver iværksat ca. 1. april  

 1987.
ÆNDRINGER I LOVENS KAPITEL 9 Kortlægning og planlægning 13. KOMMUNALE AFFALDSORDNINGER M.V.
Ændringen af § 62 a indebærer en tydeliggørelse af de hidtil gældende  

 bestemmelser om affaldsordninger og pligten til at benytte sådanne.
Det  

 fremgår nu af § 62 a, stk. 3, at miljøministeren vil fastsætte regler om  

 kommunale affaldsbortskaffelsesordninger for andre affaldstyper end  

 husholdningsaffald, herunder om erhvervsaffald, haveaffald, bygningsaffald  

 m.v.
Bestemmelsen indebærer, at de kommunale genanvendelsestiltag også indgår  

 i de kommunale affaldsordninger.
 Der skal endvidere fastsættes regler om kommunernes pligt til at anvise  

 bortskaffelsesmuligheder for affald fra virksomheder, som ikke er omfattet af  

 kommunale affaldsordninger, og om pligt for virksomhederne til at benytte  

 etablerede ordninger eller anviste bortskaffelsesmuligheder.
 Ifølge bestemmelsen skal der også fastsættes regler om pligt til at  

 etablere forsorteringsanlæg på lossepladser og forbrændingsanlæg.
 Miljøministeren kan efter § 62 a, stk. 4, træffe bestemmelse eller  

 fastsætte regler om kommuners pligt til at oprette eller tilslutte sig  

 fælleskommunale virksomheder på affaldsbortskaffelsesområdet og om sådanne  

 fælleskommunale virksomheders placering.
Principperne for nye regler om kommunale affaldsordninger, herunder om  

 anvisningspligt, benyttelsespligt, forsortering og fælleskommunale  

 virksomheder til affaldsbortskaffelse, skal behandles i det udvalg om  

 affaldsområdets regulering, som miljøstyrelsen netop har nedsat efter  

 anmodning fra miljøministeren.
Overvejelserne herom skal være afsluttet inden  

 udgangen af 1986, således at nye regler kan udarbejdes i løbet af foråret  

 1987.
Ved udformningen af reglerne vil der bl.a. blive taget hensyn til, at  

 ansvaret for en miljømæssigt forsvarlig affaldsbortskaffelse ikke uden videre  

 bør overvæltes på kommunerne.
Virksomhederne bør fortsat have hovedansvaret  

 for, at deres affaldsproblemer løses på en miljømæssigt tilfredsstillende  

 måde.
Reglerne skal derfor ses som et supplerende styringsmiddel i  

 forbindelse med den kommunale affaldsplanlægning.
 § 62  a, stk. 4, om fælleskommunale løsninger  

 forudsættes kun anvendt, når det ikke gennem forhandling kan lykkes  

 kommunerne at nå frem til miljømæssigt forsvarlige fællesløsninger, hvor  

 disse er påkrævet.
I stk. 5 er det præciseret, at en række kommunale udgifter på  

 affaldsområdet kan finansieres over de gebyrer, som kommunalbestyrelsen  

 fastsætter for benyttelse af kommunale affaldsordninger.
Bestemmelsen  

 fastslår, at kommunale udgifter til affaldsordninger, forsorteringsanlæg og  

 fælleskommunale virksomheder på affaldsbortskaffelsesområdet kan finansieres  

 over gebyrer.
 Bestemmelsen tager også sigte på de genanvendelsesordninger, som  

 kommunerne etablerer som led i affaldsbortskaffelsen, f.eks. udgifter til  

 kildesortering eller genbrugsvirksomheder.
Herudover kan gebyrerne omfatte udgifterne til primærkommunernes  

 affaldskortlægning og -planlægning.
Gebyrerne kan opkræves til dækning af  

 samtlige udgifter fra planlægningens start, jfr. bekendtgørelse nr. 663 af  

 20. december 1984 og cirkulære af 25. marts 1985 om kortlægning af og  

 redegørelse for affaldsbortskaffelsen.
 Gebyrer for indsamlingsordninger m.v. på affaldsområdet skal efter  

 almindelige, kommunalretlige grundsætninger fastlægges ud fra et  

 omkostningsprincip, dvs. at gebyrernes størrelse bør fastsættes således, at  

 den enkelte ejendom bidrager med et beløb, der tilnærmelsesvis modsvarer  

 ejendommens belastning af affaldsordningen, og at der over et vist tidsrum  

 skal tilstræbes en dækning af de faktiske omkostninger ved ordningerne.
ÆNDRINGER I LOVENS KAPITEL 10 Beslutninger i sager om miljøbeskyttelse 14. Begrundelsespligt.
 Efter den nye bestemmelse i § 65 a skal afgørelser, der meddeles  

 skriftligt, angive de hovedhensyn, der har været bestemmende for afgørelsen.
 Det er fundet hensigtsmæssigt at indføre en sådan særlig bestemmelse om  

 begrundelse, der er udformet efter miljøbeskyttelseslovens specifikke behov,  

 selv om den nu vedtagne forvaltningslov (lov nr. 571 af 19. december 1985)  

 også indeholder regler om begrundelse.
 De hovedhensyn, der har været bestemmende for en afgørelse, og som derfor  

 skal angives i denne, er typisk på den ene side recipientens evne til at  

 optage forurening og på den anden side forureningens art og omfang (hvilke  

 stoffer og i hvilke mængder). Hertil kommer f.eks. almene, hygiejniske  

 forhold.
 § 65  a skal også ses i lyset af den ændrede  

 affattelse af lovens § 1, stk. 3, jfr. ovenfor under punkt 1. Især vil  

 konkrete overvejelser om forholdsmæssighed mellem mål og midler være blandt  

 de hovedhensyn, der er omfattet af begrundelsespligten.
 Ud fra almindelige retssikkerhedsbetragtninger må hovedhensynene i alle  

 tilfælde være af en sådan karakter og detaljeringsgrad, at både virksomheden  

 og andre interesserede parter, jfr. § 65, stk. 2, får et tilstrækkeligt  

 grundlag for at vurdere sagen i et eventuelt klageperspektiv.
 På den anden side må der ved begrundelsens udformning tages hensyn til, at  

 oplysninger om drifts- og fabrikationsmæssige forhold, der har væsentlig  

 økonomisk betydning for en virksomhed, skal behandles fortroligt.
 Der er pligt til at give en begrundelse af den karakter, der er omtalt i §  

 65 a, og begrundelsen skal gives samtidig med afgørelsen, dvs. at  

 hovedhensynene skal være angivet i selve afgørelsen.
 Af § 65 a fremgår udtrykkeligt, at begrundelsespligten kun gælder for  

 skriftlige afgørelser.
For mundtlige afgørelser gælder reglerne i forvaltningsloven.
Denne lovs  

 bestemmelser om begrundelse træder dog først i kraft den 1. januar 1989 for  

 kommunernes vedkommende.
En offentlig annoncering, jfr. § 65, stk. 2, skal ikke indeholde nogen  

 begrundelse.
Det siger dog sig selv, at den skriftlige redegørelse, der  

 annonceres om, skal indeholde den nødvendige begrundelse.
ÆNDRINGER I LOVENS KAPITEL 11 OG 12 Klagebestemmelserne 15. Forlængelse af klagefristen ved udløb på lørdage  

 eller helligdage.
 I praksis har det givet anledning til tvivl, hvilken retstilstand der  

 gælder, hvis klagefristen udløber på en lørdag eller helligdag.
 Det fastslås nu i §§ 71 og 81, at klagefristen i disse tilfælde forlænges,  

 således at den først udløber den følgende hverdag.
 Samtidig er det i lovforslagets bemærkninger præciseret, at bestemmelsen i  

 § 71 om beregning af klagefrist ved offentlig annoncering også gælder ved  

 klage til miljøankenævnet.
Det er en konsekvens af reglerne om offentlig annoncering, at selve  

 afgørelsen IKKE skal indeholde oplysning om, at klagefristen regnes fra  

 afgørelsens meddelelse.
Derimod SKAL afgørelsen indeholde oplysning om, at  

 der sker offentlig annoncering den . . . (dato), og at klagefristen på 4 uger  

 regnes fra offentliggørelsen.
Det må derfor forudsættes, at den INDIVIDUELLE  

 underretning til adressaten og berørte myndigheder, jfr. § 65, stk. 1 og 2,  

 finder sted i så god tid, at afgørelsen senest kommer frem samtidig med den  

 offentlige annoncering.
Dette skal ses i sammenhæng med, at klagefristen -  

 uanset bestemmelsen i § 71 om offentlig annoncering - aldrig kan begynde at  

 løbe i forhold til ADRESSATEN, før denne har fået meddelelse om afgørelsen.  

 Det vil i almindelighed sige tidligst dagen efter afsendelsen.
 16. OPSÆTTENDE VIRKNING VED TILLADELSER OG  

 GODKENDELSER.
 Den ændrede affattelse af § 72, stk. 3 og 4, indebærer, at  

 kommunalbestyrelsen/ amtsrådet i en godkendelse eller tilladelse kan meddele  

 dispensation til påbegyndelse af bygge- og anlægsarbejder, når dette  

 forekommer ubetænkeligt.
 Denne beføjelse har hidtil ligget hos klagemyndigheden, dvs. i praksis  

 miljøstyrelsen, og styrelsen har fortsat en selvstændig beføjelse til at  

 meddele dispensation, jfr. § 72, stk. 4, nr. 1.
 Miljøstyrelsen kan desuden ophæve en dispensation, der er meddelt af et  

 kommunalt råd, dvs. bestemme, at bygge- og anlægsarbejder ikke må påbegyndes  

 eller skal standses, jfr. § 72, stk. 4, nr. 2.
 Retningslinier for bestemmelsernes administration vil fremgå af et  

 revideret cirkulære om håndhævelse af miljøbeskyttelsesloven.
 17. OPSÆTTENDE VIRKNING VED PåBUD OG FORBUD.
Under behandlingen af forslaget til lovændringen tilkendegav folketingets  

 miljø- og planlægningsudvalg, at de gældende regler om opsættende virkning af  

 klage over påbud og forbud bør administreres på en sådan måde, at  

 miljøbeskyttende foranstaltninger ikke forhales i urimeligt omfang.
Efter  

 udvalgets opfattelse må der i større omfang end hidtil træffes bestemmelse  

 om, at klage til miljøankenævnet ikke skal have opsættende virkning.
 Blandt de »særlige grunde« (jfr. § 72, stk. 2), der kan tale  

 for, at et påbud eller forbud skal efterkommes uanset klage til  

 miljøankenævnet, kan nævnes den omstændighed, at miljøstyrelsen fuldt ud  

 stadfæster eller kun foretager ubetydelige ændringer i den påklagede  

 afgørelse, eller at virksomheden medfører en forurening, som må betragtes som  

 væsentlig.
Disse hensyn gælder især, hvis det alene er virksomheden, som påklager  

 afgørelsen.
Hvis andre end virksomheden indgiver klage, forudsættes det, at  

 de almindelige regler om opsættende virkning anvendes på samme måde som  

 hidtil.
 Folketingets miljø- og planlægningsudvalg har desuden peget på, at de  

 kommunale råd bør være opmærksomme på mulighederne for at træffe bestemmelse  

 om, at klage ikke skal have opsættende virkning.
 Miljøministeren har tilsluttet sig udvalgets synspunkter, som må lægges  

 til grund for miljøstyrelsens og de kommunale råds fremtidige administration.
 Det vil være tilsynsmyndighedens opgave at påse, at et påbud eller forbud  

 efterkommes inden for den fastsatte frist, når miljøstyrelsen har truffet  

 beslutning om, at klage til miljøankenævnet ikke skal have opsættende  

 virkning, medmindre miljøankenævnet i medfør af § 81, stk. 2, jfr. § 72 har  

 bestemt andet.
Hvis en kommunalbestyrelse eller et amtsråd træffer beslutning om, at  

 klage over et påbud eller et forbud ikke skal have opsættende virkning, skal  

 den pågældende myndighed straks efter modtagelsen af en klage over denne  

 beslutning videresende klagen til klagemyndigheden.
Klage til miljøankenævnet  

 indgives som hidtil direkte til nævnet.
 18. NYE ORGANISATIONER FÅR KLAGERET.
 Ved den nye bestemmelse i § 74, stk. 4, får Danmarks Havfiskeriforening og  

 Dansk Fiskeriforening klageret i forhold til de afgørelser, der er nævnt i §  

 74, stk. 2, når disse vedrører spørgsmål om havforurening.
 Desuden er der i § 74, stk. 2, indsat et nyt nr. 1. Ændringen har  

 sammenhæng med, at en række kategorier af særligt forurenende virksomheder  

 for fremtiden skal godkendes af kommunalbestyrelsen og ikke som hidtil af  

 amtsrådet, jfr. ovenfor under punkt 3 og 4. Da der ikke med denne omfordeling  

 af godkendelseskompetence er tilsigtet nogen indskrænkning af Danmarks  

 Naturfredningsforenings hidtidige klageret, kan miljøministeren fastsætte  

 regler om, at foreningen har klageret i forhold til afgørelser om  

 virksomheder, der er underlagt kommunalbestyrelsens godkendelseskompetence.
NYT KAPITEL 12 A Affaldsafgiften 19. Affaldsafgiften.
 Ifølge bestemmelserne i det nye kapitel 12 a skal der fra 1. januar 1987  

 betales en afgift til miljøministeren på 40 kr. pr. ton affald, der tilføres  

 en registreringspligtig virksomhed.
Registreringspligtige er virksomheder, der modtager affald fra kommunale  

 renovationsordninger til deponering eller forbrænding.
Affald, der fraføres  

 en virksomhed, er fradragsberettiget ved opgørelsen af den afgiftspligtige  

 vægt.
Afgiftsordningen administreres af toldvæsenet.
Henvendelse vedrørende  

 reglerne i kapitel 12 a skal ske til det lokale distriktstoldkammer.  

 Toldvæsenets afgørelser af spørgsmål om registreringspligt, den  

 afgiftspligtige vægt og om afgiftspligt kan påklages til Nævnet vedrørende  

 Merværdiafgift m.v.
Endvidere kan klage over skønsmæssige ansættelser af  

 afgiftstilsvaret forelægges nævnet.
 Formålet med afgiften er at reducere den mængde affald, der tilføres  

 forbrændingsanlæg eller deponeringspladser, at fremme genanvendelsen og at  

 tilskynde virksomheder til at anvende teknologier, der frembringer mindre  

 affald.
 Det er forudsat, at afgiften bl.a. anvendes til at finansiere løsning af  

 affaldsproblemer og til at tilskynde til mindre affaldsproduktion og øget  

 genanvendelse og dermed miljøforbedringer i bred forstand.
ÆNDRINGER I LOVENS KAPITEL 13 Straffebestemmelserne 20. BØDEUDMÅLINGSREGEL.
 § 83,  stk. 5, er ændret til en regel om bødeudmåling.  

 Efter bestemmelsen skal der ved udmåling af bøde, herunder tillægsbøde, tages  

 særligt hensyn til størrelsen af en opnået eller tilsigtet økonomisk fordel i  

 de tilfælde, hvor udbyttet af en miljølovsovertrædelse ikke konfiskeres.
 Bestemmelsen skal sikre, at det ikke kan betale sig at overtræde  

 miljølovgivningen.
 21. STRAFANSVAR FOR KOMMUNER OG KOMMUNALE  

 FÆLLESSKABER.
§ 83,  stk. 4, indeholder nu udtrykkelig hjemmel til  

 at straffe kommuner og kommunale fællesskaber, som overtræder loven i deres  

 egenskab af driftsherre, bygherre, arbejdsgiver eller lignende.
Bestemmelsen,  

 som trådte i kraft 1. juli 1986, udfylder det »hul i loven«, som  

 opstod, da Højesteret i januar 1986 statuerede, at kommuner ikke uden at være  

 udtrykkeligt nævnt i en straffebestemmelse kan straffes.
 22. STRAFFEBESTEMMELSERNE VEDRØRENDE AFFALDSAFGIFTEN.
 Straffebestemmelserne vedrørende affaldsafgiften er fastsat i § 84 a og §  

 84 b, som svarer til de bestemmelser, der er indeholdt i nyere afgiftslove.  

 Dog er strafferammen i § 84 a, stk. 3, der i de almindelige afgiftslove er  

 fængsel i indtil 2 år, fastsat til fængsel i indtil 1 år i overensstemmelse  

 med den almindelige straffebestemmelse i § 83.
MILJØSTYRELSEN, DEN 2. DECEMBER 1986 JENS KAMPMANN /Jørgen Bjerring Bilag Ændringer i bilaget til bekendtgørelse om særligt forurenende virksomheder  

 - bortset fra ændringer i (a)-mærkningen.
 Metalsmelterier (A 2), flydedokke (A 5), metallisering af plastgenstande  

 (A 11), indvinding af mineralolie (C 1), indvinding af naturgas (C 2),  

 tjæredestillationsanlæg (C 10), belægning med plast (D 12), fremstilling af  

 skumplast og andre polymere materialer (D 14), silketryk (E 3),  

 blodplasmafabrikker (F 2), varmeproducerende anlæg inkl. gasfyrede (H 1-2) (H  

 3), protein-, pektin- og enzymfabrikker (K 4), risikovirksomheder (K 5),  

 større husdyrbrug (J 3-4), biogasanlæg (J 8) og vindmølleparker (H 6).
 Tørvestrøelse (C 8), saltpladser (D 1), oplæg af nitratholdige  

 gødningsstoffer (D 3), kartoffelkogerier (E 17), kartoffelproduktfabrikker (E  

 18), kafferisterier (E 23), løgristerier (E 24), oplag og behandling af  

 svinebørster og krølhår (F 3), autoværksteder under en vis størrelse (I 4),  

 køretekniske anlæg til køreprøver (I 1), mindre fjerkræfarme (J 1), og mindre  

 pelsdyrfarme (J 2).
 Grøntsagskonserves m.v. (E 20) (E 21).
 Kabelfabrikker og akkumulatorfabrikker (A 9) (A 10).
 Grænser for opløsnings- og fortyndingsmidler i A 3-4, fotografisk industri  

 (D 9), vindmøller (H 5).
