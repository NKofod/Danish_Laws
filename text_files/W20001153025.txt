Landsskatteretskendelse Aktier - omkostningsbestemte ydelser efter salg - bindende forhåndsbesked Reference:
SL § 4 c A ApS's klage til Landsskatteretten drejede sig om  

 Ligningsrådets afgørelse af 7. juni 1999 i henhold til  

 skattestyrelseslovens kapitel 2 A om bindende forhåndsbesked.
 Spørgsmålene til Ligningsrådet var  

 følgende:
1. Kan Ligningsrådet bekræfte at beløb,  

 som A ApS modtager hvert år i en periode på 3 år  

 efteroverdragelsen af aktierne i B A/S og som relaterer sig til dette  

 selskabs omsætning med en samhandelspartner, vil blive beskattet efter  

 Aktieavancebeskatningsloven? 2. I benægtende fald bedes det oplyst, hvorledes en  

 sådan efterregulering skal beskattes.
 Ligningsrådet havde hertil svaret, at selve  

 efterreguleringsbeløbene ikke kunne anses for afståelsessum for  

 aktierne, men at disse var skattepligtige efter statsskattelovens § 4 c, og  

 at der endvidere skulle ske en kapitalisering af ydelserne, der ansås  

 som afståelsessum for aktierne.
Det fremgik af Ligningsrådets sagsfremstilling, at  

 det klagende selskab ved aftale af 1. maj 1998 overdrog hele aktiekapitalen i  

 B A/S til C ApS u/stiftelse for 1 kr.
Aktiekapitalen udgjorde nominelt  

 750.000 kr.
Det fremgik videre af aftalen, at såfremt egenkapitalen i B  

 A/S pr. overtagelsesdagen oversteg 500.000 kr. blev købesummen for  

 aktierne tillagt det overskydende beløb, mens sælgeren betalte  

 differencen op til 500.000 kr., såfremt egenkapitalen var lavere end  

 500.000 kr.
Det var samtidig i aftalen oplyst, at værdien af  

 aktierne var tvivlsom, da selskabet gennem længere tid havde  

 kørt med utilfredsstillende driftsresultater og ved aftalens  

 indgåelse herskede der usikkerhed om udviklingen i selskabets  

 indtjening hidrørende fra salg til samhandelspartneren D.
I  

 tillæg til den aftalte købesum skulle køber derfor i en  

 periode på 3 år fra overtagelsesdagen betale et beløb til  

 sælger svarende til 10% af B A/S' nettoomsætning med D.  

 Tillægget til afståelsessummen blev erlagt en gang årligt  

 senest 3 måneder efter udgangen af hvert regnskabsår.  

 Tillægget var betinget af, at sælger ved en bindende  

 forhåndsbesked opnåede skattemyndighedernes accept af, at den  

 årlige udbetaling at tillægget kunne anses som et tillæg  

 til afståelsessummen for aktierne.
Opnåede sælger ikke en  

 sådan accept fra skattemyndighederne, blev det årlige  

 tillæg erstattet af et engangsvederlag på 10,5% af B A/S'  

 nettoomsætning med D i en periode på 3 år fra  

 overtagelsen.
Ligningsrådet havde ved den påklagede  

 afgørelse fundet, at forholdet var sammenligneligt med tilfældet  

 i TfS 1998.405, hvorefter en regulering af den aftalte kontante  

 afståelsessum udover 2-årsperioden ikke ville kunne anses som  

 aktieavance.
Ligningsrådet havde herefter bemærket, at der skulle  

 ske en kapitalisering af de ydelser, der modtoges i 3-årsperioden fra  

 overdragelsen, og at denne kapitaliserede værdi skulle medregnes til  

 aktiernes afståelsessum, mens de årlige ydelser var  

 skattepligtige efter statsskattelovens § 4 c.
Det var endelig bemærket,  

 at det var uden betydning om tillægget til den kontante  

 afståelsessum blev udbetalt som et engangsvederlag 3 år efter  

 overdragelsen eller om tillægget blev udbetalt som årlige ydelser  

 i 3 år.
 Det klagende selskabs advokat havde over for  

 Landsskatteretten nedlagt påstand om at den bindende  

 forhåndsbesked blev ændret til "Ja".
 Til støtte herfor havde han bl.a. gjort  

 gældende, at det var utvivlsomt, at der var tale om en efterregulering  

 af vederlaget for aktierne, hvorfor denne måtte være omfattet af  

 aktieavancebeskatningslovens regler, og at det måtte være uden  

 betydning, hvor langt ud i fremtiden denne efterregulering skete.
Told- og Skattestyrelsen havde under sagens behandling for  

 Landsskatteretten indstillet, at Ligningsrådets afgørelse blev  

 stadfæstet.
Styrelsen havde herved bemærket, at afgørelsen  

 var i overensstemmelse med dagældende praksis, jf.
Ligningvejledningen  

 1999 S.G.2.4.
 Landsskatteretten udtalte:
 I et tilfælde som det foreliggende, hvor det kunne  

 lægges til grund, at der som tillæg til en aftalt købesum  

 for aktier blev erlagt tre årlige omsætningsbestemte ydelser,  

 fandt retten, at disse ydelser også skatteretligt var en del af  

 afståelsessummen for aktierne og følgelig var omfattet af  

 reglerne i aktieavancebeskatningsloven, hvilket indebar, at der hvert  

 år skulle ske en genoptagelse af overdragerens  

 skatteansættelse.
 Der blev givet medhold i den nedlagte påstand,  

 således at spørgsmål 1 i den bindende forhåndsbesked  

 blev ændret til "Ja", og spørgsmål 2 bortfaldt.
