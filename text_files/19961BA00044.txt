Nr BSF 44 Forslag til folketingsbeslutning om en spørgeskemaundersøgelse om  

 udlændingepolitikken Fremsat af Pia Kjærsgaard (DF) Kristian Thulesen Dahl (DF) Ole Donner (DF)  

 Poul Nødgaard (DF) den 29. oktober 1996 Folketinget opfordrer indenrigsministeren til at iværksætte en landsdækkende spørgeskemaundersøgelse om udlændingepolitikken med henblik på at få en oversigt over befolkningens holdning til dette emne.
Bemærkninger til forslaget Kulturministerens initiativ i marts 1996 med at sende spørgeskemaer ud  

 vedrørende kulturpolitikken - den såkaldte kulturekspres - således at  

 ministeren med denne »folkeafstemning« kunne få et indtryk af  

 befolkningens holdning til den førte kulturpolitik, burde inspirere andre  

 ministre til at gøre noget tilsvarende inden for deres ressort.
Specielt er udlændingepolitikken et velegnet tema for en  

 spørgeskemaundersøgelse.
Området er velegnet, fordi det er vigtigt for  

 regering og Folketing, at der løbende finder en debat sted i befolkningen om  

 emnet, og at den førte politik bliver i overensstemmelse med  

 befolkningsflertallets holdning.
 Indenrigsministeren bør derfor som et demokratiforsøg følge  

 kulturministerens eksempel og med en række enkle og klare spørgsmål om  

 flygtninge- og udlændingepolitikken få et bedre indtryk af befolkningens syn  

 på disse emner.
 På samme måde som tilfældet var med kulturekspres, kunne man f.eks. vælge  

 at sende spørgeskemaet til samtlige husstande i et afgrænset antal kommuner  

 og så i øvrigt give landets andre borgere mulighed for også at deltage i  

 undersøgelsen ved selv at afhente skemaet.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en spørgeskemaundersøgelse om  

 udlændingepolitikken.
(Beslutningsforslag nr.
B 44).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
