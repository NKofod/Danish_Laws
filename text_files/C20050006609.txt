Cirkulære  

 om genoptagelse af skatteansættelsen vedrørende fradrag i henhold til  

 pensionsbeskatningslovens § 15 A for så vidt angår den del af  

 indskuddet,  

 der hidrører fra salg af omsætningsaktiver Baggrund Landsskatteretten har ved kendelse af 15. april  

 2005,  

 offentliggjort i SKM2005.248.LSR, anerkendt, at også den del af fortjenesten  

 ved salg af en landbrugsejendom, som hidrørte fra salget af en til ejendommen  

 hørende svinebesætning, kunne indskydes på en pensionsordning i henhold til  

 pensionsbeskatningslovens  

 § 15 A.
 Landsskatterettens kendelse er endelig, da Skatteministeriet  

 ikke har indbragt den for domstolene.
Landsskatterettens kendelse Sagen drejede sig om, hvorvidt den del af  

 salgssummen ved salg af en landbrugsejendom, som hidrørte fra salg af en  

 svinebesætning,  

 kunne indskydes på en pensionsordning med fradragsvirkning i henhold til  

 pensionsbeskatningslovens § 15 A, idet det ikke fremgik af bestemmelsens  

 ordlyd og bemærkninger, at der i forbindelse med salg af en virksomhed skal  

 sondres mellem fortjeneste fra salg af anlægsaktiver og fortjeneste fra salg  

 af  

 omsætningsaktiver.
Klageren solgte i indkomståret 2001 to landbrugsejendomme,  

 hvilket indbragte ham en avance på 1.454.895 kr.
Han indsatte i samme  

 indkomstår 1.500.000 kr. på ophørspension i henhold til  

 pensionsbeskatningslovens  

 § 15 A.
Differencen mellem 1.500.000 kr. og 1.454.895 kr., svarende til  

 et  

 beløb på 45.105 kr., blev af skatteankenævnet anset for fortjeneste stammende  

 fra salg af svinebesætning.
Skatteankenævnet afviste, at beløbet stammende  

 fra  

 salg af besætning kunne indsættes på ophørspension i henhold til  

 pensionsbeskatningslovens § 15 A, idet besætningen måtte karakteriseres  

 som omsætningsaktiver, der ikke kunne medregnes i den skattepligtige  

 fortjeneste efter pensionsbeskatningslovens § 15 A.
Skatteankenævnet  

 havde  

 derfor forhøjet skatteyderens ansættelse med 45.105 kr.
Landsskatterettens begrundelse og resultat I henhold til pensionsbeskatningslovens  

 § 15 A, stk. 1, kan personer, der i forbindelse med afståelse af  

 deres erhvervsmæssige  

 virksomhed eller en andel af denne har opnået en skattepligtig fortjeneste,  

 oprette pensionsordninger efter reglerne i stk. 5 og 6.
 Landsskatteretten bemærker, at formålet med vedtagelse af  

 pensionsbeskatningslovens  

 § 15 A var at indføre en særlig adgang for personer over 55 år, der har  

 drevet selvstændig virksomhed i mindst 10 år, til at oprette pensionsordning  

 i  

 forbindelse med virksomhedsophør.
Det følger af bemærkningerne til lovforslaget, at den  

 berørte gruppe er karakteriseret ved, at den igennem en længere erhvervsaktiv  

 periode har haft erhvervsvirksomheden som økonomisk centrum for sine  

 livsinteresser.
De pågældende har typisk prioriteret investeringer i  

 virksomheden over pensionsopsparing i traditionel forstand, og hvis der i det  

 hele taget er foretaget sådan pensionsopsparing, er denne ofte  

 uforholdsmæssigt  

 beskeden sammenlignet med de oparbejdede værdier i virksomheden og med  

 personernes hidtidige indtægtsforhold.
Det fremgår endvidere af bemærkningerne vedrørende  

 pensionsbeskatningslovens § 15 A, stk. 6 og 7, at »Ved salg af en  

 virksomhed, der har været drevet i personligt regi, opgøres beløbet på  

 grundlag  

 af de skattepligtige gevinster, der opnås ved salg af virksomhedens aktiver,  

 såsom driftsmidler, goodwill og andre immaterielle aktiver, fast ejendom og  

 værdipapirer, med fradrag af tab.
Også i den situation, hvor  

 virksomhedsejeren  

 anvender virksomhedsordningen, skal der foretages en sådan opgørelse af den  

 samlede skattepligtige fortjeneste, og det er et beløb svarende hertil, der  

 kan  

 indskydes på ordningen.« Henset til bestemmelsens ordlyd og henset til bemærkningerne  

 finder Landsskatteretten ikke, at det fremgår, at der skal sondres mellem  

 fortjeneste hidrørende fra anlægsaktiver og fortjeneste hidrørende fra  

 omsætningsaktiver.
Landsskatteretten finder derfor ikke, at pensionsbeskatningslovens  

 § 15 A indeholder en begrænsning af, hvilken fortjeneste der kan danne  

 baggrund for indbetalingen, og det er således enhver fortjeneste ved salg af  

 virksomhedens aktiver, der er omfattet af bestemmelsen.
Fortjenesten  

 hidrørende  

 fra salg af husdyrbesætningen i forbindelse med afståelse af klagerens  

 virksomhed, herunder såvel stambesætning som handelsbesætning kan derfor  

 medregnes til den fortjeneste, der af klageren kan indbetales på  

 ophørspensionen i henhold til pensionsbeskatningslovens § 15 A.
Den påklagede afgørelse nedsættes herefter med 45.105 kr. Hidtidig praksis Det har tidligere været antaget i Ligningsrådets  

 praksis, jf.
SKM2002.73.LR og SKM2003.47.LR, at den del af fortjenesten, der  

 hidrørte fra salg af virksomhedens omsætningsaktiver, ikke kunne medregnes i  

 den fortjeneste ved salg af virksomhed, der kan indskydes på en  

 pensionsordning  

 efter pensionsbeskatningslovens § 15 A.
Kendelsens konsekvenser Da pensionsbeskatningslovens § 15 A ikke  

 indeholder en begrænsning af, hvilken fortjeneste der kan danne baggrund for  

 indbetalingen, er det således enhver fortjeneste ved salg af virksomhedens  

 aktiver, der er omfattet af bestemmelsen, herunder fortjeneste ved salg af  

 omsætningsaktiver.
 Skatteydere, der tidligere er nægtet fradrag efter  

 pensionsbeskatningslovens § 15 A med den begrundelse, at det omhandlede  

 beløb hidrører fra salg af omsætningsaktiver, kan få genoptaget deres  

 skatteansættelse i henhold til dette cirkulære.
Generelle regler for genoptagelse I henhold til skattestyrelseslovens § 34,  

 stk. 2, kan der ske genoptagelse, hvis anmodning herom fremsættes  

 senest  

 den 1. maj i det 4. år efter udløbet af de pågældende indkomstår.
Er den  

 skattepligtiges  

 indkomstår ikke sammenfaldende med kalenderåret, regnes fristen fra udløbet  

 af  

 det år, som indkomsten træder i stedet for, jf. skattestyrelseslovens  

 § 34, stk. 6.
 Hvis fristen i skattestyrelseslovens § 34, stk. 2,  

 er udløbet, kan der i henhold til skattestyrelseslovens § 35,  

 stk. 1,  

 nr. 7, endvidere efter anmodning ske ekstraordinær genoptagelse fra og med  

 det  

 indkomstår, der har været til prøvelse, eller fra og med det indkomstår, der  

 er  

 påbegyndt, men endnu ikke er udløbet 5 år forud for underkendelse af praksis.
Den underkendte praksis vedrører indkomståret 2001, og der  

 kan dermed ske genoptagelse fra og med dette indkomstår.
Der kan ikke ske  

 genoptagelse for tidligere år, da pensionsbeskatningslovens § 15 A først  

 kunne anvendes fra indkomståret 2001.
 Efter skattestyrelseslovens § 35, stk. 2, skal anmodning  

 om genoptagelse efter skattestyrelseslovens § 35, stk. 1, nr. 7,  

 fremsættes 6 måneder efter, at den skattepligtige er kommet til kundskab om  

 det  

 forhold, der begrunder fravigelsen af fristen i § 34. Fristen regnes fra  

 offentliggørelsen af dette cirkulære på ToldSkats hjemmeside.
 Anmodning om genoptagelse af skatteansættelserne skal  

 indgives til den skatteansættende myndighed, jf. skattestyrelseslovens  

 § 35, stk. 3.
 De skatteansættende myndigheder bedes genoptage  

 ansættelserne for de pågældende år, hvis de bliver bekendt med, at der er  

 personer, der er lignet forkert, eller hvis de bliver anmodet herom.
 Cirkulæret bortfalder den 1. marts 2006.
