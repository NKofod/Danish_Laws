Skriftlig fremsættelse (5. oktober 2016) Social- og indenrigsministeren (Karen Ellemann):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget, lov om valg af danske medlemmer til Europa-Parlamentet, lov om kommunale og regionale valg, lov om offentlige veje m.v. og lov om private fællesveje (Hjælp til stemmeafgivning, valgret til Europa-Parlamentsvalg m.v. for personer med midlertidigt ophold i andre dele af riget, folkeafstemninger i henhold til særlig lov, ophængningstidspunkt for valgplakater m.v.) (Lovforslag nr.
L 9) Med lovforslaget udmøntes beslutningsforslag nr.
B 32 (2015-16), således at social- og indenrigsministeren kan bestemme, at der ved valghandlinger skal stilles hjælpemidler til rådighed til brug for stemmeafgivningen, således at det bliver lettere for vælgere med behov for hjælp til stemmeafgivningen at foretage stemmeafgivningen ved egen hjælp, dvs. ved brug af de hjælpemidler, der stilles til rådighed.
Derudover medfører lovforslaget, at vælgere, der har behov for hjælp til stemmeafgivningen, fremover selv kan bestemme, at hjælpen alene skal ydes af en af vælgeren personligt udpeget hjælper, dvs. uden at der tillige skal medvirke en myndighedsperson.
 Med lovforslaget udvides valgretten til Europa-Parlamentsvalg og til folkeafstemninger, der ikke afholdes på Færøerne henholdsvis i Grønland, for personer med dansk indfødsret, der tager midlertidigt ophold på Færøerne eller i Grønland.
 Lovforslaget vil bringe valgreglerne i overensstemmelse med det EU-retlige ligebehandlingsprincip, således at personer med dansk indfødsret ved flytning til Færøerne eller Grønland kan bevare deres valgret til Europa-Parlamentet i samme omfang, som de ville kunne ved flytning til et tredjeland.
Lovforslaget medfører derudover, at folketingsvalglovens regler om folkeafstemninger, som ikke udelukkende gælder for grundlovsumiddelbare folkeafstemninger, skal gælde for folkeafstemninger udskrevet i henhold til særlig lov, herunder vejledende folkeafstemninger, medmindre andet følger af den særlige lov.
Hermed sikres, at regelgrundlaget for afholdelse af folkeafstemninger i alle tilfælde er på plads, inden Folketinget vedtager en særlig lov om afholdelse af en folkeafstemning.
 Lovforslaget medfører endvidere en ændring af reglerne om begyndelsestidspunktet for ophængning af valgplakater, således at der ved folketingsvalg først må ophænges valgplakater, når valget formelt er udskrevet, og at begyndelsestidspunktet for ophængning af valgplakater ved andre valg fastsættes til kl. 12 den 4. lørdag før valget.
 Lovforslaget indeholder herudover en tydeliggørelse af hjemlen til, at kommunerne og regionerne lader valgmateriale anvende til forskning og statistik, og til, at kommunerne og regionerne venter med at tilintetgøre det valgmateriale, der efter reglerne skal tilintetgøres, hvis materialet anvendes til forskning eller statistik.
 Lovforslaget indeholder endvidere en mindre ændring af redaktionel karakter af kommunalbestyrelsens mulighed for at fastsætte en senere frist end den lovfastsatte ved ansøgning om at brevstemme i eget hjem.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
