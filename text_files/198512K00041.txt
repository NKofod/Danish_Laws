Nr LSF 41 Forslag til Lov om ændring af lov om teatervirksomhed Fremsat af Ministeren for kulturelle anliggender den 22. oktober 1985 § 1 I lov om teatervirksomhed, jfr. lovbekendtgørelse nr. 34 af 5.
 februar 1985, foretages følgende ændringer:
1. I § 18, stk. 2, ændres »ministerens« til:  

 »teaterrådets« og »ministeren« til: »rådet«.
 2. I § 33, stk. 1, indsættes som 4. punktum:
»Rådet har den endelige administrative afgørelse med hensyn til fordelingen af støtte til de formål, der er nævnt i § 15, § 16 c, § 17, § 18, § 19, § 22, § 23 og § 31.« § 2 Stk. 1. For støtte efter § 18, § 19, § 22, § 23 og § 31 i lov om teatervirksomhed har loven virkning for bevillinger fra og med finansåret 1986.
Stk. 2. For støtte efter § 15, § 16 c og § 17 i lov om teatervirksomhed har loven virkning for bevillinger fra og med teatersæsonen 1986-87.
Oprindeligt fremsat lovforslag Blad nr 79 § 1 I lov om teatervirksomhed, jfr. lovbekendtgørelse nr. 34 af 5.
 februar 1985, foretages følgende ændringer:
1. I § 18, stk. 2 ændres »ministerens« til:  

 »teaterrådets« og »ministeren« til: »rådet«.
 2. I § 33, stk. 1 indsættes som 4. punktum:
»Rådet har den endelige administrative afgørelse med hensyn til fordelingen af støtte til de formål, der er nævnt i § 15, § 16c, § 17, § 18, § 19, § 22, § 23 og § 31«.
§ 2 For støtte efter § 18, § 19, § 22, § 23 og § 31 i lov om teatervirksomhed har loven virkning for bevillinger fra og med finansåret 1986.
Stk. 2. For støtte efter § 15, § 16c og § 17 i lov om teatervirksomhed har loven virkning for bevillinger fra og med teatersæsonen 1986-87.
BEMÆRKNINGER TIL LOVFORSLAGET Almindelige bemærkninger I lov om teatervirksomhed, jfr. lovbekendtgørelse nr. 514 af 21.
oktober 1976, som ændret ved lov nr. 211 af 23. maj 1979 blev der ved lov nr. 292 af 6. juni 1984 gennemført en række ændringer, herunder en ændring af bestemmelsen i lovens § 32 om teaterrådet.
Der henvises til Folketingstidende 1983-84, 2. samling, sp. 941, 1581, 6823 og 6979, A.sp. 1675, B.sp. 531 og 1119 og C.sp. 499.
Loven er med de af ændringslovene følgende ændringer optrykt som bekendtgørelse nr. 34 af 5. februar 1985.
Ændringen i 1984 af bestemmelsen om teaterrådet indebar, at antallet af medlemmer af rådet blev udvidet fra 3 til 5. Baggrunden herfor var en almindelig opfattelse af, at arbejdsbyrden for teaterrådet, der siden 1973 havde bestået af 3 medlemmer, var meget stor, og at 5 medlemmer bedre ville kunne dække det meget vidtspændende område, som dansk teaterliv udgør.
Beskikkelsesperioden for teaterrådet blev desuden forlænget fra 3 til 4 år samtidig med, at man ophævede den hidtidige adgang til genbeskikkelse af rådet eller af enkelte medlemmer for en ny periode på indtil 3 år.
Det nye teaterråd blev den 29. august 1984 beskikket af ministeren for kulturelle anliggender for en periode af 4 år indtil den 31.
 august 1988.
Ved sammensætningen af rådet er der lagt vægt på, at medlemmerne, der for en dels vedkommende er aktivt udøvende teaterkunstnere, repræsenterer en bred indsigt i teatrets forskellige genrer.
Lovændringen i 1984 indebar ikke nogen ændring af teaterrådets status som rådgivende organ for ministeriet for kulturelle anliggender.
Rådet fungerer således fortsat som rådgivende for ministeriet i spørgsmål vedrørende teaterforhold og kan desuden bistå ved administrationen af teaterlovens støtteordninger, jfr. lovens § 33.
Som et led i denne bistand afgiver teaterrådet indstilling til ministeriet om fordelingen af en række af de bevillinger, som på de årlige finanslove stilles til rådighed til forskellige former for teaterstøtte.
Ministeren for kulturelle anliggender træffer på basis af teaterrådets indstilling afgørelse om fordelingen af støtten til de pågældende formål.
Inden for en række områder, der henhører under kulturministeriet, er kompetencen til at træffe endelig afgørelse vedrørende fordelingen af de til rådighed værende midler henlagt til institutioner, der administrerer de pågældende støtteordninger.
Statens Kunstfond, Statens Filmcentral og Det danske Filminstitut har således en selvstændig kompetence i forbindelse med fordelingen af henholdsvis kunstfondmidler og filmstøtte.
Som et led i regeringens planer for modernisering og effektivisering af den offentlige administration finder ministeriet det formålstjenligt, at der også inden for teaterområdet sker en delegation af beslutningskompetencen på en række punkter til teaterrådet.
På musikområdet og museumsområdet samt på området for zoologiske haver er det ligeledes hensigten at delegere ministerens kompetence i en række sager til henholdsvis Statens Musikråd, Statens Museumsnævn og Tilsynsrådet for zoologiske haver.
Med henblik herpå fremsættes der samtidig med nærværende lovforslag lovforslag om ændring af museumsloven og af loven om zoologiske haver, ligesom der i indeværende folketingssamling vil blive fremsat lovforslag om revision af musikloven blandt andet med forslag om delegation af beslutningskompetence på en række områder til Statens Musikråd.
Forslagene er også udtryk for den principielle opfattelse, at konkrete beslutninger om de forskellige former for kunststøtte og lign. bør henlægges til selvstændige organer.
En sådan ekstern delegation anbefales også af administrationsdepartementet.
Forslaget om i en vis udstrækning at delegere ministerens beslutningskompetence til teaterrådet på en række områder vil efter ministeriets opfattelse indebære flere fordele.
Dels vil der bliver tale om en forenkling af administrationen og en forkortelse af ekspeditionstiden, når en lang række sager ikke længere skal sendes frem og tilbage mellem ministerium og råd, dels vil teaterrådet fremover kunne få et klarere og mere direkte forhold til kredsen af ansøgere.
Ministeriet nedsatte i januar 1985 et udvalg, der skal forberede en samlet revision af teaterloven.
Udvalget forventes at afslutte sit arbejde i foråret 1987, og det har i denne forbindelse været overvejet, hvorvidt man burde afvente afslutningen af udvalgsarbejdet, inden man fremsatte forslag om ændring af teaterrådets nuværende kompetence.
Man er imidlertid nået til det resultat, at det vil være mest hensigtsmæssigt, at behandlingen af forslaget om delegation af kompetence inden for teaterområdet kædes sammen med behandlingen af de tilsvarende forslag på en række områder, jfr. ovenfor.
Ministeriet finder i denne forbindelse, at de ovennævnte administrative fordele taler for at gennemføre en begrænset ændring så hurtigt som muligt, således at delegation af den nærmere angivne beslutningskompetence sker til teaterrådet, som det er blevet etableret i henhold til den seneste lovændring.
Det må imidlertid indgå i teaterlovrevisionsudvalgets arbejde at overveje, hvorledes teaterrådets samlede opgaver på længere sigt skal varetages, herunder spørgsmålet om ændringer i teaterrådets organisatoriske grundlag under hensyntagen til den ændrede kompetence.
Bemærkninger til lovforslagets enkelte bestemmelser Til § 1 Til nr. 1 Forslaget er en konsekvens af, at ministerens hidtidige kompetence til at træffe den endelige beslutning om fordelingen af støtten i henhold til lovens § 18, stk. 1 overgår til teaterrådet.
På denne baggrund vil det ikke være hensigtsmæssigt at opretholde en særlig bestemmelse om, at der skal aflægges regnskab overfor ministeren med hensyn til denne støtte.
Regnskaber vedrørende de støttebeløb, som teaterrådet nu får kompetence til at fordele, vil fremover som et vilkår for støtten skulle indsendes til rådet til godkendelse.
Hidtil har de skullet indsendes til ministeriet, der har indhentet en udtalelse fra rådet, inden man godkendte regnskaberne.
Teaterrådets økonomiske konsulent vil som hidtil medvirke ved dette arbejde.
Fremover vil det også være teaterrådet, der træffer beslutning om, i hvilket omfang der, i tilfælde hvor regnskabet udviser overskud, skal ske tilbagebetaling til statskassen af udbetalte tilskud i driftsperioden.
Til nr. 2 Forslaget indebærer, at teaterrådet får kompetence til at træffe endelig beslutning om fordelingen af støtte i henhold til en række bestemmelser i teaterloven.
 Det drejer sig om følgende støtteområder:
Statsstøtte til anden rejsende teatervirksomhed ud over Det rejsende Landsteater (§ 15) Statsstøtte til produktion af børneteater og opsøgende teater (§ 16c) Statsstøtte til opera- og balletvirksomhed uden for Den jyske Opera (§ 17) Statsstøtte til anden teatervirksomhed (§ 18) Statsstøtte til eksperimenterende virksomhed (§ 19) Stipendier til videreuddannelse (§ 31) Desuden vil teaterrådet få kompetence til at træffe endelig beslutning om fordelingen af bevillingen til lån til indretning og forbedring af teaterlokaler (§ 22) samt lån til anskaffelse og modernisering af teknisk udstyr m.v. (§ 23).
De tilskudsområder, der fremover overlades til teaterrådets selvstændige kompetence, er på finansloven for finansåret 1985 opført med et samlet beløb på 16.520.300 kr., medens bevillingen til udlån i henhold til §§ 22 og 23 i finansåret 1985 udgør 3.479.400 kr.
Det vil fortsat være ministeriet, der træffer beslutning om størrelsen af de bevillinger, der skal optages på de årlige finanslovforslag til de enkelte støtteområder, idet dog støtten i henhold til § 16c og § 19 ifølge loven skal udgøre henholdsvis 4 pct. og 2,5 pct. af den bevilling, der i samme finansår ydes til Det kgl.
Teater.
Det understreges, at forslaget alene tager sigte på at overlade til teaterrådet at træffe endelig afgørelse om fordelingen af midlerne til de ovennævnte støtteområder, hvor afgørelsen hidtil er truffet af ministeren på basis af en indstilling fra rådet.
Der ændres ikke ved teaterrådets status som rådgivende organ i forhold til styrelsen for Det rejsende Landsteater med hensyn til beslutningen om hvilke teatre, der sammen med Det danske Teater og Den jyske Opera skal indgå i landsteatret eller i forhold til styrelsen for Det rejsende Børneteater og opsøgende Teater med hensyn til hvilke teatre, der skal modtage støtte gennem denne institution.
Teaterrådet vil også fortsat fungere som rådgivende instans over for ministeriet i alle øvrige teaterspørgsmål, ligesom rådet fortsat afgiver indstilling til ministeriet om fordeling af den særlige statsstøtte til eksperimenterende virksomhed ved landsdelsscenerne (§ 11, stk. 3) og ved Det rejsende Landsteater (§ 14, stk. 6 a).
Ministeriet har ikke fundet det hensigtsmæssigt at delegere beslutningskompetencen vedrørende disse bevillinger til teaterrådet, da ydelsen af denne støtte nødvendigvis må samordnes med den støtte, der i øvrigt ydes til landsdelsscenerne og Det rejsende Landsteater.
Administrationen af disse ordninger vil fortsat henhøre under ministeriet på samme måde som administrationen af den statlige støtte til egnsteatre, Det rejsende Børneteater og opsøgende Teater samt teaterabonnementsordningen og refusionsordningen vedrørende køb af forestillinger med børneteater og opsøgende teater.
Det vil også fortsat være ministeriets opgave at påse, at de fælles betingelser i lovens kap. 2 for støtte efter §§ 11-20 er opfyldt, hvilket bl.a. indebærer, at ministeriet fortsat skal godkende teatrenes vedtægter samt teaterlederne og deres kontrakter.
Forslaget vil nødvendiggøre en vis styrkelse af teaterrådets sekretariat, således at man bliver i stand til at varetage en række arbejdsopgaver, som hidtil er udført i ministeriet.
Denne styrkelse vil ske ved overførsel af personale inden for ministeriets personaleramme.
Til § 2 Tidspunktet for lovens ikrafttræden er fastsat således, at der tages hensyn til, at støtten ifølge visse bestemmelser i loven følger finansåret, medens støtten efter andre bestemmelser gives til en teatersæson (1. juli-30. juni). I en række tilfælde vil der af kulturministeriet inden udgangen af 1985 blive givet tilsagn om støtte af bevillingen for 1986 under forbehold af de bevilgende myndigheders tilslutning.
Disse tilsagn berøres ikke af kompetencedelegationen.
