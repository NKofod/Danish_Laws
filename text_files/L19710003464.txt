 Den danske regering har i tidsrummet september 1967 til januar 1968  

 meddelt alle stater med undtagelse af Finland, Island, Norge og Sverige, at  

 Danmark efter i 1962 at have ratificeret den europæiske konvention af 13.  

 december 1957 om udlevering af lovovertrædere (udenrigsministeriets  

 bekendtgørelse nr. 36 af 28. september 1963, Lovtidende C) ved lov nr. 249 af  

 9. juni 1967 om udlevering af lovovertrædere har gennemført en  

 udleveringsordning i overensstemmelse med konventionens principper og de fra  

 dansk side tagne forbehold hertil.
 Under henvisning hertil meddeltes det videre de nævnte stater, at den  

 danske regering som almindelig regel havde besluttet sig til at opsige alle  

 tosidige udleveringsaftaler, således at regeringen med det opsigelsesvarsel,  

 som måtte gælde i hvert enkelt tilfælde, ikke anser sig for bundet af  

 tidligere indgåede tosidige udleveringsaftaler.
 Det er imidlertid levet meddelt Belgiens, Canadas, Nederlandenes og  

 Storbritanniens regeringer, at den danske regering på trods af det  

 ovenanførte ikke ønskede at opsige de med disse stater gældende tosidige  

 udleveringsaftaler, der forudses erstattet af nye aftaler.
 Danmark er herefter bortset fra den europæiske konvention om udlevering af  

 lovovertrædere kun bundet af tosidige udleveringsaftaler over for Belgien  

 (dansk-belgisk aftale om udlevering af 25. marts 1876), Storbritannien  

 (dansk-britisk aftale om udlevering af 31. marts 1873) samt Canada (samme).  

 Den dansk-nederlandske aftale om udlevering af 18. januar 1894 er den 15. maj  

 1969 afløst af den europæiske konvention om udlevering af lovovertrædere ved  

 Nederlandenes ratifikation af denne.
 Hvilket herved bringes til almindelig kundskab.
 Udenrigsministeriet, den 16. april 1971.
 Poul Hartling.
