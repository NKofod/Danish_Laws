Ved kgl. resolution af 19. april 1978 har Danmark ratificeret den i  

 Geneeve den 18. maj 1977 undertegnede konvention om forbud mod militær eller  

 enhver anden fjendtlig anvendelse af miljøpåvirkningsteknik.
Konventionen og  

 det dertil knyttede tillæg har følgende ordlyd:  Oversættelse.
KONVENTION om forbud mod militær eller enhver anden fjendtlig anvendelse af  

 miljøpåvirkningsteknik Denne konventions deltagerstater, der ER LEDET af interessen for at styrke freden, og som ønsker at bidrage til  

 at standse våbenkapløbet og tilvejebringe almindelig og fuldstændig  

 nedrustning under streng og effektiv international kontrol og til at frelse  

 menneskeheden fra faren ved avendelsen af nye krigsmidler, ER BESLUTTET På fortsat at føre forhandlinger med henblik på opnåelse af  

 effektive fremskridt i retning af yderligere foranstaltninger på  

 nedrustningsområdet, ERKENDER, at videnskabelige og tekniske fremskridt kan åbne nye muligheder  

 for miljøpåvirkning, ERINDRER erklæringen fra De forenede Nationers konference om det  

 menneskelige miljø, der blev vedtaget i Stockholm den 16. juni 1972, ER SIG BEVIDST, at anvendelsen af miljøpåvirkningsteknik til fredelige  

 formål kunne forbedre det indbyrdes forhold mellem mennesket og naturen og  

 bidrage til miljøets bevarelse og forbedring til gavn for nulevende og  

 kommende slægter, DOG ERKENDER, at militær eller enhver anden fjendtlig anvendelse af sådan  

 teknik kunne have yderst skadelige indvirkninger på menneskenes velfærd ØNSKER effektivt at forbyde militær eller enhver anden fjendtlig  

 anvendelse af miljøpåvirkningsteknik med henblik på at fjerne de farer for  

 menneskeheden, som en sådan anvendelse medfører, og bekræfter deres villighed  

 til at arbejde for opfyldelsen af dette mål, OGSÅ ØNSKER at bidrage til styrkelse af tilliden mellem nationerne og til  

 en yderligere forbedring af den internationale situation i overensstemmelse  

 med de formål og principper, der er nedfældet i De forenede Nationers Pagt, ER BLEVET ENIGE OM følgende:
Artikel I 1. Enhver stat, der er deltager i denne konvention,  

 forpligter sig til ikke at indlade sig på militær eller nogen anden fjendtlig  

 anvendelse af miljøpåvirkningsteknik, der har udbredte, langvarige eller  

 alvorlige virkninger, som et middel til at påføre nogen anden deltagerstat  

 ødelæggelse, skade eller overlast.
 2. Enhver stat, der er deltager i denne konvention,  

 forpligter sig til ikke at hjælpe, opmuntre eller tilskynde nogen stat,  

 gruppe af stater eller international organisation til at indlade sig på  

 handlinger, der strider mod bestemmelserne i denne artikels stk. 1.
Artikel II Udtrykket »miljøpåvirkningsteknik«, som anvendt i artikel I,  

 refererer sig til enhver teknik til ændring - ved bevidst indgriben i  

 naturprocesser - af jordens dynamik, sammensætning eller struktur, herunder  

 dens flora og fauna, litosfære, hydrosfære og atmosfære, eller det ydre rum.
Artikel III 1. Bestemmelserne i denne konvention skal ikke være  

 til hinder for anvendelsen af miljøpåvirkningsteknik til fredelige formål og  

 præjudicerer ikke de almindeligt anerkendte principper og gældende regler i  

 folkeretten vedrørende sådan anvendelse.
2. De stater, der deltager i denne konvention,  

 forpligter sig til at lette og har ret til at deltage i den størst mulige  

 udveksling af videnskabelige og teknologiske oplysninger om anvendelsen af  

 miljøpåvirkningsteknik til fredelige formål.
De deltagerstater, der er i  

 stand dertil, skal enkeltvis eller sammen med andre stater eller  

 internationale organisationer bidrage til det internationale økonomiske og  

 videnskabelige samarbejde om bevarelse, forbedring og fredelig udnyttelse af  

 det naturlige miljø under behørig hensyntagen til behovene i verdens  

 udviklingsområder.
Artikel IV Enhver stat, der er deltager i denne konvention, forpligter sig til at  

 træffe de foranstaltninger, den anser for nødvendige i overensstemmelse med  

 sine forfatningsmæssigt foreskrevne fremgangsmåder til at forbyde og  

 forhindre enhver handling i strid med konventionens bestemmelser overalt,  

 hvor den har jurisdiktion eller kontrolmyndighed.
Artikel V 1. De stater, der deltager i denne konvention,  

 forpligter sig til at rådføre sig med hverandre og samarbejde om løsningen af  

 ethvert problem, som måtte opstå med hensyn til konventionens mål eller  

 anvendelsen af dens bestemmelser.
Samråd og samarbejde i medfør af denne  

 artikel kan også ske ved passende internationale fremgangsmåder inden for  

 rammerne af De forenede Nationer og i overensstemmelse med De forenede  

 Nationers Pagt.
Disse internationale fremgangsmåder kan omfatte bistand fra  

 vedkommende internationale organisationer såvel som fra et rådgivende  

 ekspertudvalg som fastsat i denne artikels stk. 2.
2. Til de formål, der er angivet i denne artikels stk.  

 1, skal depositaren senest en måned efter modtagelsen af en anmodning fra en  

 stat, som er deltager i denne konvention, indkalde et rådgivende  

 ekspertudvalg.
Enhver deltagerstat kan udpege en ekspert til dette udvalg,  

 hvis funktioner og forretningsorden er angivet i tillægget, der udgør en  

 integrerende del af konventionen.
Udvalget skal til depositaren afgive en  

 oversigt over sine undersøgelser, hvori medtages alle de synspunkter og  

 oplysninger, der er fremlagt for udvalget under dets forhandlinger.  

 Depositaren skal fremsende oversigten til alle deltagerstaterne.
3. Enhver stat, der er deltager i denne konvention, og  

 som har grund til at tro, at en anden deltagerstat overtræder de  

 forpligtelser, der følger af konventionens bestemmelser, kan indgive en klage  

 til De forenede Nationers sikkerhedsråd.
En sådan klage bør indeholde alle  

 relevante oplysninger såvel som eventuelle bevisligheder til støtte for dens  

 berettigelse.
 4. Enhver stat, der er deltager i denne konvention,  

 forpligter sig til at medvirke til gennemførelsen af enhver undersøgelse, som  

 sikkerhedsrådet måtte iværksætte i overensstemmelse med bestemmelserne i De  

 forenede Nationers Pagt, på grundlag af den klage, rådet har modtaget.  

 Sikkerhedsrådet skal meddele deltagerstaterne resultaterne af undersøgelsen.
 5. Enhver stat, der er deltager i denne konvention,  

 forpligter sig til i overensstemmelse med De forenede Nationers Pagt at yde  

 eller støtte bistand til enhver deltagerstat, som anmoder herom, såfremt  

 sikkerhedsrådet bestemmer, at denne deltager har lidt skade eller  

 sandsynligvis vil komme til at lide skade som følge af brud på konventionen.
Artikel VI 1. Enhver deltagerstat kan foreslå ændringer i denne  

 konvention.
Teksten til ethvert ændringsforslag skal indgives til  

 depositaren, som omgående rundsender det til samtlige deltagerstater.
2. Et ændringsforslag træder i kraft for alle de  

 deltagerstater, der har tiltrådt det, når et flertal af deltagerstaterne har  

 deponeret deres tiltrædelsesinstrumenter hos depositaren.
Herefter træder det  

 i kraft for hver enkelt af de øvrige deltagerstater på den dato, den  

 deponerer sit tiltrædelsesinstrument.
Artikel VII Denne konvention er af ubegrænset varighed.
Artikel VIII 1. Fem år efter konventionens ikrafttræden skal  

 depositaren sammenkalde en konference i Geneeve af de stater, der er  

 deltagere i konventionen.
Konferencen skal gennemgå, hvorledes traktaten  

 virker for derved at sikre, at dens formål og bestemmelser gennemføres, og  

 skal navnlig undersøge effektiviteten af bestemmelserne i artikel I, stk. 1,  

 med hensyn til fjernelsen af farerne ved militær eller enhver anden fjendtlig  

 anvendelse af miljøpåvirkningsteknik.
 2. Herefter kan med mindst femårige mellemrum et  

 flertal af deltagerstaterne i konventionen få sammenkaldt en konference med  

 samme formål ved at fremsætte forslag herom over for depositaren.
3. Såfremt ingen konference til gennemgang af  

 konventionen er blevet sammenkaldt i medfør af denne artikels stk. 2 inden ti  

 år efter afslutningen af en forudgående konference til en sådan gennemgang,  

 skal depositaren høre alle de stater, der er deltagere i konventionen, om  

 deres syn på afholdelsen af en sådan konference.
Såfremt en tredjedel eller  

 ti af deltagerstaterne, alt efter hvilket antal der er det mindste, svarer  

 bekræftende, skal depositaren øjeblikkelig tage skridt til at sammenkalde  

 konferencen.
Artikel IX 1. Denne konvention står åben for undertegnelse af  

 alle stater.
Enhver stat, som ikke undertegner konventionen før dens  

 ikrafttræden i medfør af denne artikels stk. 3, kan tiltræde den på et  

 hvilket som helst tidspunkt.
2. Denne konvention skal ratificeres af  

 signatarmagterne.
Ratifikationsinstrumenter eller tiltrædelsesinstrumenter  

 skal deponeres hos De forenede Nationers generalsekretær.
 3. Denne konvention træder i kraft, når tyve  

 regeringer har deponeret deres ratifikationsinstrumenter i overensstemmelse  

 med denne artikels stk. 2.
 4. For de stater, hvis ratifikations- eller  

 tiltrædelsesinstrumenter deponeres efter konventionens ikrafttræden, træder  

 den i kraft på datoen for deponeringen af deres ratifikations eller  

 tiltrædelsesinstrumenter.
 5. Depositaren skal omgående underrette alle  

 undertegnende og tiltrædende stater om datoen for hver undertegnelse, datoen  

 for deponeringen af hvert ratifikations- eller tiltrædelsesinstrument og  

 datoen for denne konventions og alle ændringers ikrafttræden samt om  

 modtagelsen af andre meddelelser.
 6. Denne konvention skal af depositaren registreres i  

 henhold til artikel 102 i De forenede Nationers Pagt.
Artikel X Denne konvention, hvis arabiske, engelske, franske, kinesiske, russiske og  

 spanske tekster har samme gyldighed, skal deponeres hos De forenede Nationers  

 generalsekretær, der skal fremsende behørigt bekræftede genparter deraf til  

 de undertegnede og tiltrædende staters regeringer.
 TIL BEKRÆFTELSE HERAF har undertegnede, behørigt befuldmægtigede af deres  

 respektive regeringer, undertegnet denne konvention åbnet for undertegnelse i  

 Geneeve den attende maj nitten hundrede og syv og halvfjerds.
Tillæg til konventionen Rådgivende ekspertudvalg 1. Det rådgivende ekspertudvalg skal påtage sig at  

 iværksætte passende undersøgelser og at afgive ekspertudtalelser vedrørende  

 ethvert problem, der rejses i medfør af artikel V, stk. 1, i denne konvention  

 af den deltagerstat, der anmoder om udvalgets indkaldelse.
2. Det rådgivende ekspertudvalgs arbejde skal  

 organiseres således, at det kan udføre de opgaver, der er anført i dette  

 bilags punkt 1. Udvalget skal afgøre procedurespørgsmål vedrørende  

 tilrettelæggelsen af dets arbejde, så vidt muligt ved consensus, men ellers  

 ved et flertal af de tilstedeværende, der afgiver deres stemme.
Der skal ikke  

 stemmes om substansspørgsmål.
 3. Depositaren eller dennes repræsentant skal være  

 formand for udvalget.
 4. Hver ekspert kan på møderne bistås af en eller  

 flere rådgivere.
 5. Hver ekspert skal have ret til gennem formanden at  

 anmode stater og internationale organisationer om sådanne oplysninger og  

 bistand, som eksperten anser for ønskelig til udførelsen af udvalgets  

 arbejde.
 Danmarks ratifikationsinstrument deponeredes den 19. april 1978 hos De  

 forenede Nationers generalsekretær, og konventionen trådte i medfør af  

 artikel IX, stk. 3, i kraft for Danmark den 5. oktober 1978.
 Endvidere har følgende lande ratificeret eller tiltrådt konventionen: Den  

 bjelorussiske socialistiske Sovjetrepublik, Bulgarien, Cuba, Cypern, Finland,  

 Ghana, Laos, Mongoliet, Polen, De socialistiske Sovjetrepublikkers Union,  

 Spanien, Sri Lanka, Det forenede Kongerige Storbritannien og Nordirland,  

 Tjekkoslovakiet, Tunesien, Den tyske demokratiske Republik, Den ukrainske  

 socialistiske Sovjetrepublik, Ungarn, Den arabiske republik Yemen.
 Udenrigsministeriet, den 15. februar  

 1979.
