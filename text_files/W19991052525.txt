Nyt fra Ankestyrelsen - forbrugsgoder efter  

 servicelovens § 98 - af fuldmægtig Britta Maar Ankestyrelsen har afgjort 4 principielle sager om  

 bevilling af forbrugsgoder med handicapkompenserende funktioner, og har i den  

 forbindelse taget stilling til, hvorvidt der i de enkelte tilfælde var  

 tilknyttet en egenbetaling til bevillingen jf. servicelovens § 98, stk.  

 4 eller hvorvidt § 98, stk. 6 skulle finde anvendelse, således at  

 egenbetaling ikke skulle finde sted.
To af sagerne drejede sig om forbrugsgoder i form af  

 computere til blinde.
Sagerne var antaget med henblik på afklaring af,  

 hvorvidt en computer med standard software, CD-Rom drev, modem m.v. må  

 antages at have en egentlig forbrugsgodeværdi for en synshandicappet  

 ydelsesmodtager, eller hvorvidt dette forbrugsgode reelt ikke kan antages at  

 have anden funktion end at være et hjælpemiddel.
Ankestyrelsen fandt ikke, at der var tale om  

 forbrugsgoder, der udelukkende fungerer som hjælpemiddel til at  

 afhjælpe en nedsat funktionsevne.
Der var således knyttet en 50%  

 egenbetaling til bevillingen.
Den tredie af sagerne vedrørte bevilling af en  

 kassettebåndoptager af mærket Philips AQ 6455 til en stærkt  

 svagtsynet.
Sagen var antaget med henblik på afklaring af, hvorvidt en  

 kassettebåndoptager, som almindeligvis anvendes af synshandicappede,  

 der har behov for afspilning af lydbøger eller lydbreve i alle  

 tilfælde falder ind under § 19, stk. 5 i Socialministeriets  

 bekendtgørelse nr. 123 af 19. februar 1998 om ydelse af  

 hjælpemidler og forbrugsgoder efter servicelovens §§ 97 og 98.
Den sidste sag vedrørte en Christiania Ladcykel til  

 en ung kvinde med højresidig lammelse og spasticitet.
Denne sag var  

 bl.a. antaget med henblik på afklaring af en eventuel anvendelse af  

 servicelovens § 98, stk. 4 og 6.
 I de to sidstnævnte sager  

 (kassettebåndoptageren og Christiania Ladcykel) fandt Ankestyrelsen  

 derimod, at der var tale om forbrugsgoder, der udelukkende fungerer som  

 hjælpemidler, hvorefter de fulde anskaffelsesudgifter betales af  

 kommunen.
De helt centrale bestemmelser i alle fire sager var  

 servicelovens § 98, stk. 6, jf. bekendtgørelsens § 19, stk.  

 3. Ankestyrelsen har fortolket bestemmelserne i overensstemmelse med  

 kompensationsprincippet.
Det følger heraf, at personer med nedsat  

 funktionsevne i videst muligt omfang skal kompenseres for følgerne af  

 deres nedsatte funktionsevne, jf. pkt. 9 i Socialministeriets vejledning af  

 5. marts 1998 om støtte til hjælpemidler, biler, boligindretning  

 m.v.
 Afgørende for om et forbrugsgode udelukkende  

 fungerer som et hjælpemiddel findes på denne baggrund at  

 være et spørgsmål om, hvorvidt der også for den  

 handicappede er en forbrugsgodeværdi knyttet til forbrugsgodet,  

 således at den handicappede ville blive overkompenseret ved  

 bevillingen, eller hvorvidt forbrugsgodet alene kompenserer for den nedsatte  

 funktionsevne.
Ankestyrelsen har iøvrigt lagt følgende  

 fortolkning af servicelovens § 98 til grund Udgangspunkt og hovedregel vedrørende bevilling af  

 forbrugsgoder er - udover at ansøger selvfølgelig skal  

 være omfattet af personkredsen i servicelovens § 97, stk. 1 -, at  

 forbrugsgodet fungerer som et hjælpemiddel der i væsentlig grad  

 kan afhjælpe de varige følger af den nedsatte funktionsevne, i  

 væsentlig grad kan lette den daglige tilværelse, eller er  

 nødvendig for, at den pågældende kan udøve et  

 erhverv.
Dernæst må der ikke være tale om et  

 forbrugsgode, der normalt indgår i sædvanligt indbo.
Eksempler  

 på sådanne forbrugsgoder fremgår af § 19, stk. 5 i  

 Socialministeriets bekendtgørelse nr. 123 af 19. februar 1998 om  

 ydelse af hjælpemidler og forbrugsgoder efter servicelovens §§ 97  

 og 98. Sådanne forbrugsgoder kan der slet ikke ydes hjælp  

 til.
Konstateres det herefter, at forbrugsgodet kan bevilges  

 udgør hjælpen 50% af prisen på et almindeligt  

 standardprodukt af den pågældende art.
Der kan iøvrigt kun  

 ydes hjælp, når udgiften er over 500 kr.
Der er således som  

 hovedregel knyttet 50% egenbetaling til bevilling af et forbrugsgode som  

 handicapkompenserende hjælpemiddel.
Det vil imidlertid altid være  

 nødvendigt tillige at foretage en konkret vurdering af, hvorvidt  

 forbrugsgodet udover at fungerer som et hjælpemiddel til at  

 afhjælpe en nedsat funktionsevne tillige har en  

 "forbrugsgodeværdi". Såfremt forbrugsgodet må antages at  

 have en sådan forbrugsgodeværdi, skal der foretages en konkret  

 skønsmæssig vurdering af, hvorvidt ansøger har mulighed  

 for at udnytte (helt eller delvist) og dermed få gavn af denne  

 forbrugsgodeværdi.
Er dette tilfældet finder hovedreglen om 50%  

 egenbetaling anvendelse.
 Såfremt der ikke er anden udnyttelse af  

 forbrugsgodet end at fungere som hjælpemiddel, betales derimod de fulde  

 anskaffelsesudgifter af kommunen/amtskommunen.
Dette gør sig tillige gældende i de  

 tilfælde, hvor forbrugsgodet godt nok har nogle andre eventuelt flere  

 funktioner end at afhjælpe en nedsat funk-ionsevne, men hvor  

 ansøger på grund af sin nedsatte funktionsevne ikke har mulighed  

 for at udnytte disse funktioner.
Med andre ord: i de tilfælde hvor der  

 er en forbrugsgodeværdi, som ansøger slet ikke kan udnytte,  

 betales de fulde anskaffelsesudgifter ligeledes.
 Afgørelserne vil snarest blive udsendt som Social  

 Meddelelse.
