I medfør af § 4 i lov om administration af Det europæiske økonomiske Fællesskabs forordninger om markedsordninger for landbrugsvarer m.v., jf. lovbekendtgørelse nr. 731 af 13. november 1987, fastsættes efter indstilling fra det i § 2 nævnte udvalg:
 § 1.  For hvert svin - herunder søer, orner, polte og  

 smågrise - som er produceret i Danmark og som slagtes og ved offentlig  

 kontrol ubetinget godkendes til menneskeføde, skal erlægges en afgift.  

 Afgiftspligten omfatter også svin, der slagtes for private til eget forbrug.
 Stk. 2.  Afgiften udgør 12,00 kr. pr. svin med en  

 indvejet slagtet vægt på til og med 100 kg og 32,50 kr. pr. svin med en  

 indvejet, slagtet vægt på over 100 kg.
 Stk. 3.  Ved indvejet, slagtet vægt forstås vægten af en  

 svinekrop med hoved og tæer - men uden flomme - i varm tilstand under  

 slagtningen.
 § 2.  For svin, der slagtes på eksportsvineslagterier,  

 offentlige slagtehuse og kreatureksportslagterier påhviler det vedkommende  

 slagteri/slagtehus hos leverandøren at opkræve det i § 1 nævnte afgiftsbeløb  

 og hver uge at indsende indberetning til Svineafgiftsfonden, Axelborg, 1609  

 København V, postgirokonto nr. 8 00 07 86, om antallet af de i den foregående  

 kalenderuge slagtede og godkendte svin i hver af de 2 vægtkategorier og at  

 afregne den herefter skyldige afgift med nævnte fond.
Stk. 2.  For svin, der slagtes i private slagtehuse,  

 påhviler det slagteren at indbetale det i § 1 nævnte afgiftsbeløb til  

 Svineafgiftsfonden, Axelborg, 1609 København V, postgirokonto nr. 8 00 07 86,  

 senest 14 dage efter en foretagen slagtning.
Indbetalingskort fås udleveret  

 af den kontrollerende dyrlæge, hvem det påhviler umiddelbart efter den  

 foretagne kontrolstempling at indsende indberetning til nævnte fond om  

 antallet af slagtede svin i hver vægtkategori.
 § 3.  For hvert svin - herunder søer, orner, polte og  

 smågrise - der er produceret i Danmark og som udføres levende her fra landet,  

 skal eksportøren erlægge en afgift der udgør 12,00 kr. for svin med en  

 levende vægt på til og med 120 kg og 32,50 kr. for svin med en levende vægt  

 på over 120 kg.
 Stk. 2.  Det påhviler eksportøren senest 14 dage efter  

 eksporten at afgive indberetning til Svineafgiftsfonden, Axelborg, 1609  

 København V, om den stedfundne eksport med oplysning om antallet af levende  

 svin i hver vægtkategori og samtidig til Svineafgiftsfondens postgirokonto  

 nr. 8 00 07 86 at indbetale den herefter skyldige afgift.
 § 4.  Betales skyldig afgift ikke rettidigt, skal der  

 betales 1,3 pct. i månedlig rente for hver påbegyndt måned efter sidste  

 rettidige indbetalingsdag .
 § 5.  Den, der overtræder eller forsøger at overtræde  

 bestemmelserne i denne bekendtgørelse, straffes med bøde i medfør af  

 lovbekendtgørelse nr. 731 af 13. november 1987 om administration af Det  

 europæiske økonomiske Fællesskabs forordninger om markedsordninger for  

 landbrugsvarer m.v., § 16, stk. 6 og 8, medmindre højere straf er forskyldt i  

 medfør af stk. 7.
 § 6.  Bekendtgørelsen træder i kraft den 8. oktober  

 1990.
 Stk. 2.  Samtidig ophæves Landbrugsministeriets  

 bekendtgørelse nr. 355 af 1. juni 1990 om afgift ved slagtning og ved eksport  

 af svin.
