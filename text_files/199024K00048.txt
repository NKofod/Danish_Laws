Nr BTL 48 Betænkning over Forslag til lov om ændring af realkreditlov (Adgang til at  

 yde lån ved institutskifte, intern revision m.v.)   

 Nr L 48 1990-91, 2. samling Afgivet af Boligudvalget Afgivet: 19910404 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret dels skriftligt, dels i samråd.
 Endvidere har udvalget modtaget mundtlig og skriftlig henvendelse fra  

 Realkreditrådet.
 Udvalget har noteret sig med tilfredshed, at boligministeren har givet  

 tilsagn om at overveje de offentlige repræsentanters opgaver i en række  

 virksomheders bestyrelser.
 Udvalgets medlemmer ønsker i denne forbindelse bl.a. at få belyst en  

 tilføjelse til den generelle instruktionsbeføjelse, hvorefter den offentlige  

 repræsentant, såfremt der i bestyrelsen har været rejst tvivl om en  

 beslutnings lovlighed, skal meddele den myndighed, der har udpeget  

 vedkommende, dette.
 Der er af boligministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af boligministeren stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) forudsætter, at ministerens bemyndigelse til at fastsætte regler om  

 intern revision anvendes under hensyntagen til at minimere institutternes  

 driftsudgifter.
 Mindretallet forudsætter endvidere, at Finanstilsynet ressourcemæssigt  

 bliver i stand til at varetage sin tilsynsopgave, samt at den interne  

 revision opbygges således, at ledelsens ansvar ikke forflygtiges.
 Mindretallet skal i fortsættelse heraf pege på muligheden af, at tilsynet  

 med værdiansættelserne foretages af Finanstilsynet eventuelt gennem  

 anvendelse af ad hoc tilknyttede lokale vurderingsfolk.
Et andet mindretal inden for flertallet (Det Konservative Folkepartis og  

 Venstres medlemmer af udvalget) udtaler, at man principielt er enig i, at  

 meget taler for at undgå offentlige repræsentanter i private virksomheders  

 bestyrelser, herunder realkreditinstitutter.
Mindretallet ønsker dog, at  

 spørgsmålet ses i sammenhæng med de for bl.a. banker og sparekasser gældende  

 regler og derfor overvejes i en bredere sammenhæng.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet stillede  

 og tiltrådte ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 og tiltrådte ændringsforslag.
 Et tredje mindretal (Det Radikale Venstres medlem af udvalget)  

 indstiller lovforslaget til vedtagelse med det af mindretallet  

 stillede og de af mindretallet tiltrådte ændringsforslag.
Ændringsforslag Af boligministeren, tiltrådt af udvalget:
Til titlen 1) Titlen affattes således:
»Forslag til Lov om ændring af realkreditlov og lov om realkreditlignende lån og  

 andelsboliglån m.v.
(Adgang til at yde lån ved institutskifte, intern revision m.v.)» Til § 1 Af et mindretal (FP):
 2) Efter nr. 4 indsættes som nyt nummer:
 »01. § 14, stk. 1, affattes således:
»Bestyrelsen skal bestå af mindst 5 medlemmer.«» Af et mindretal (SF):
 3) Efter nr. 4 indsættes som nyt nummer:
 »02. Efter § 17 indsættes som ny paragraf:
»§ 17 a.
Den af boligministeren udpegede repræsentant har  

 pligt til straks at underrette boligministeren, hvis der af nogen i  

 bestyrelsen rejses tvivl om eller tages forbehold angående en beslutnings  

 lovlighed i henhold til denne lov eller forskrifter udstedt i medfør af  

 denne.«» Af et mindretal (SF), tiltrådt af et mindretal (FP og RV):
 4) Efter nr. 10 indsættes som nyt nummer:
 »03. I § 30 indsættes efter stk. 5 som nyt stykke:
»Stk. 6. Til indfrielse af realkreditlån kan ydes indekslån,  

 type IS, inden for en lånegrænse på 80 pct.« Stk. 6-7 bliver herefter stk. 7-8.' Af et mindretal (SF og FP):
 5) Efter nr. 10 indsættes som nyt nummer:
 »04. I § 72 indsættes efter stk. 1 som nyt stykke:
»Stk. 2. Beslutning om omdannelse efter § 67 skal forelægges  

 for instituttets låntagere til udtalelse.
Omdannelse til aktieselskab kan  

 ikke finde sted, såfremt et flertal af de stemmeafgivende låntagere har stemt  

 imod forslaget.«» Af et mindretal (RV):
 6) Efter nr. 10 indsættes som nyt nummer:
 »05. I § 72 indsættes efter stk. 1 som nyt stykke:
»Stk. 2. Beslutning om omdannelse efter § 67 skal forelægges  

 for instituttets låntagere til udtalelse.
Omdannelse til aktieselskab kan  

 ikke finde sted, såfremt et flertal af de stemmeafgivende låntagere, dog  

 mindst 30 pct. af samtlige låntagere, har stemt imod forslaget.«» Af et mindretal (FP):
 7) Efter nr. 13 indsættes som nyt nummer:
 »06. I § 94 indsættes efter stk. 2 som nyt stykke:
»Stk. 3. Når der gives påbud som nævnt i stk. 2, skal  

 Finanstilsynet foretage politianmeldelse af den skete overtrædelse.« Stk. 3 bliver herefter stk. 4.' 8) Efter nr. 13 indsættes som nyt nummer:
»07. I § 101, stk. 1, udgår »eller hæfte«,  

 og i stedet indsættes », hæfte eller fængsel indtil 2 år«.' Af boligministeren, tiltrådt af udvalget:
Ny paragraf 9) Efter § 1 indsættes som ny paragraf:
»§ 01 I lov om realkreditlignende lån og andelsboliglån m.v., jf.  

 lovbekendtgørelse nr. 535 af 8. september 1988, som senest ændret ved § 3 i  

 lov nr. 900 af 28. december 1990, foretages følgende ændring:
 Efter § 3 a indsættes:
»§ 3 b.
Til indfrielse af realkreditlån, bortset fra  

 indekslån, og realkreditlignende lån i ejerboliger til helårsbrug kan ydes  

 lån inden for en lånegrænse på 80 pct.
 Stk. 2. Til indfrielse af realkreditlån og realkreditlignende lån  

 i fritidshuse kan ydes lån inden for en lånegrænse på 60 pct.
Stk. 3. Løbetiden for lån efter stk. 1 og 2 må ikke overstige  

 restløbetiden på det indfriede lån.
Lånet må ikke afdrages langsommere end  

 det indfriede lån.«» Bemærkninger Til nr. 1 Under hensyn til, at lovforslaget udvides til også at ændre lov om  

 realkreditlignende lån og andelsboliglån m.v., er det skønnet nødvendigt at  

 ændre lovforslagets titel.
Til nr. 2 Når regeringen ikke ønsker at pålægge den offentlige repræsentant særlige  

 pligter, bør der slet ikke være nogen offentlig repræsentant i bestyrelsen.  

 Pladsen bør i stedet gives til en repræsentant for låntagerne.
Til nr. 3 Det er vigtigt, at der påhviler den offentlige repræsentant i bestyrelsen  

 en pligt til at orientere boligministeren, såfremt der er tvivl om, hvorvidt  

 lovens bestemmelser overholdes.
Til nr. 4 Ændringsforslaget tilsigter, at også almennyttige boligselskaber får  

 mulighed for at skifte realkreditinstitut på lige fod med andre låntagere.
Til nr. 5 Forslagsstillerne finder det vigtigt, at en så betydningsfuld beslutning  

 som omdannelse til et aktieselskab ikke kan finde sted, såfremt et flertal af  

 de stemmeafgivende låntagere er imod en sådan omdannelse.
Til nr. 6 Med ændringsforslaget sikres det, at kreditforeningens skift af  

 ejerskabsform gennem overgang til aktieselskabsdrift ikke kan ske uden en  

 urafstemning blandt medlemmerne, dvs. låntagerne.
Skal en vedtægtsmæssig korrekt truffet beslutning om omdannelse (jf. § 67)  

 sættes ud af kraft, må der konstateres ikke blot et flertal imod  

 beslutningen, men også at dette flertal er af tilstrækkelig styrke.
I  

 forslaget præciseres kravet om kvalificeret flertal som værende identisk med  

 grundlovens § 42, stk. 5.
Til nr. 7 Ændringen pålægger Finanstilsynet automatisk at politianmelde væsentlige  

 overbelåninger og andre alvorlige overtrædelser af reglerne.
 Forslagsstillerne forestiller sig, at de bøder, der gives i medfør af  

 bestemmelsen, skal sættes i forhold til overbelåningens størrelse eller  

 overtrædelsens grovhed i øvrigt.
Til nr. 8 Det er af væsentlig betydning, at strafbestemmelserne ved overtrædelse af  

 realkreditloven er af en sådan størrelse, at de for det første virker  

 præventivt, men også for at give domstolene et vink om, at Folketinget tager  

 alvorligt på disse lovovertrædelser.
Til nr. 9 Ændringen bevirker, at der også kan ydes realkreditlignende lån til  

 indfrielse af realkreditlån, der ikke er indekslån, og realkreditlignende  

 lån. Ændringerne er en konsekvens af § 1, nr. 6 og 9. Der henvises til  

 bemærkningerne hertil.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Sonja Albrink (CD) Pernille Sams (KF) Aagaard (KF) Eva  

 Møller (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af nogle mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de under nr. 1, 3 og 4  

 stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
Ændringsforslag Til § 1 Af et mindretal (SF og FP):
 1) Før nr. 1 indsættes som nyt nummer:
»01. I § 2 ophæves stk. 2 og stk. 3, og  

 i stk. 4, der bliver stk. 2, udgår »og 2«.' Af et mindretal (FP):
 2) Efter nr. 10 indsættes som nyt nummer:
»02. Lovens kapitel 8 udgår.« Af et mindretal (SF og FP):
 3) Efter nr. 13 indsættes som nyt nummer:
 »03. I § 98 indsættes efter stk. 2 som stk. 3:
»Stk. 3. Bestemmelserne i stk. 1, er ikke til hinder for, at de med  

 tilsynet beskæftigede videregiver oplysninger, der er eller bliver offentligt  

 tilgængelige.«» Til § 3 4) Efter stk. 1 indsættes som stk. 2:
»Stk. 2. Virksomhed, der udøves med hjemmel i § 2, stk. 2, i lov nr.  

 841 af 20. december 1989 med senere ændringer, afvikles senest den 1. januar  

 1992.« Bemærkninger Til nr. 1 og 4 Ændringsforslagene har til formål at sikre, at realkreditten holder sig  

 til realkreditvirksomhed og forhindres i at drive accessorisk virksomhed.  

 Accessorisk virksomhed, der udøves i dag, skal være afviklet senest den 1.  

 januar 1992.
Til nr. 2 Ændringsforslaget har til formål at fjerne grundlaget for institutternes  

 udlån i udlandet, idet denne form for virksomhed ikke ses at have fornuftig  

 sammenhæng med realkredittens formål og indtil dato kun har givet  

 institutterne meget store tab.
Til nr. 3 Der ønskes med ændringsforslaget sikret den størst mulige åbenhed omkring  

 tilsynets virke.
 Oplysninger, der i forvejen er offentligt tilgængelige, skal i det mindste  

 ikke belægges med fortrolighedsstempel.
