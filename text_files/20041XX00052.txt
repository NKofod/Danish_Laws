Skriftlig fremsættelse (27. oktober 2004) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om almene boliger samt støttede private andelsboliger m.v.  

 (Forsøg med udbud af rammeaftaler i alment nybyggeri) (Lovforslag nr.
L 56).
 Forsøgsordningen indgår som led i regeringens fortsatte  

 boligpolitiske indsats med henblik på at skabe et mere velfungerende  

 boligmarked med flere boliger til en rimelig husleje for lejerne.
 Formålet med ordningen er at afdække, om det er muligt at  

 reducere den samlede anskaffelsessum for almene familie- og ældreboliger med  

 mindst 10 pct. uden, at det går ud over kvaliteten.
 Forsøget giver socialministeren mulighed for at udbyde og indgå  

 et antal rammeaftaler til opførelse af alment nybyggeri af familie- og  

 ældreboliger med leverandører af boligbyggeri på vegne af almene  

 boligorganisationer.
Hver rammeaftale omfatter et byggekoncept med en fast pris og  

 kvalitet.
Byggekonceptet består af planerne for et bestemt byggeri eksklusiv  

 byggeriets placering på grunden og udendørsarealer m.v., så byggeriet kan  

 opføres på forskellige beliggenheder.
 Det vil være et krav i udbudsmaterialet, at de bydende  

 leverandører kan tilbyde et byggeri, som er væsentligt billigere end normalt.  

 Endvidere er det et centralt krav, at boligerne er af en god kvalitet, har et  

 godt arkitektonisk udtryk og er så fleksible, at boligorganisationerne kan  

 tilpasse koncepterne til lokale ønsker.
Hensigten er, at der under hele forsøgsordningen skal opføres  

 3-4.000 almene familie- og ældreboliger.
Det vil svare til 20-25 pct. af de  

 almene familie- og ældreboliger, som forventes opført af almene  

 boligorganisationer inden for rammeaftalernes løbetid på 4 år.
 Som følge af en billiggørelse af byggeriet skønnes den  

 foreslåede forsøgsordning med betydelig usikkerhed at medføre mindreudgifter  

 til kommunal grundkapital på 19 mio. kr. om året og mindreudgifter til  

 statslig  

 ydelsesstøtte på ca. 28 mio. kr. om året i perioden 2006-09.
 Forslaget har administrative konsekvenser for Socialministeriet,  

 der skal udvikle kontraktkoncepter, udarbejde udbudsmateriale, herunder  

 fastlægge krav til byggerierne i forsøget, nedsætte et bedømmelsesudvalg,  

 foretage udbud og evaluere forsøgsordningen ved rammeaftalernes udløb.
 I det omfang kommunerne som led i forsøget vælger at dispensere  

 fra kravet om at afholde en åben konkurrence om bygherrerollen, vil  

 kommunerne  

 blive lettet administrativt.
 Lovforslaget foreslås at træde i kraft den 1. januar 2005.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
