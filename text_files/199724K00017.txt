Nr BTL 17 Betænkning over Forslag til lov om ændring af lov om foranstaltninger mod  

 alkoholmisbrug (Forbud mod butikssalg af alkohol til børn under 15 år)   

 Nr L 17 1997-98. 2. samling Afgivet af Sundhedsudvalget Afgivet: 19980506 Udvalget har behandlet lovforslaget i nogle møder og har herunder stillet  

 spørgsmål til sundhedsministeren, som denne har besvaret skriftligt.
 Endvidere har udvalget modtaget en skriftlig og en mundtlig henvendelse  

 fra Bryggeriforeningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Centrum-Demokraternes,  

 Det Radikale Venstres og Enhedslistens medlemmer af udvalget) lovforslaget  

 til vedtagelse uændret.
 Et mindretal inden for flertallet (Socialistisk Folkepartis medlem af  

 udvalget) finder, at alkoholforbruget blandt børn og unge er alarmerende,  

 hvilket der vel næppe er nogen, der vil være uenige i, og heller ikke i, at  

 en meget tidlig alkoholdebut kan medføre fysiske, psykiske og sociale skader.
 Det, som herefter kan skabe uenighed, er, hvordan alkoholforbruget blandt  

 børn og unge begrænses.
SF har tidligere været initiativtagere til forslag, hvor hovedformålet har  

 været signalværdien, f.eks. forslag om forbud mod revselse.
Også her er  

 hovedsigtet først og fremmest signalet: at gå foran for at støtte  

 bestræbelserne på at begrænse de unges alkoholforbrug.
Men det må  

 understreges, at en lov vedtaget i Folketinget ikke gør det alene.
Der må  

 følges op på en lang række andre områder, også fordi det vil være meget let  

 at omgå loven, f.eks. ved, at man kan få en ældre kammerat til at købe  

 alkohol for sig.
Derfor må dette lovforslag suppleres med en række andre  

 initiativer, som skal fremstå langt mere beslutsomme, end de gør i  

 regeringens lovforslag.
De unge skal inddrages direkte i kampagner og  

 initiativer, forbudet mod værtshusudskænkning skal håndhæves langt stærkere,  

 sammenkædningen mellem ølsalg og økonomi i foreninger skal brydes, og  

 forebyggelsen skal opprioriteres på alle områder.
Hertil kommer, at der skal  

 sikres ordentlige behandlingstilbud også til børn og unge.
SF efterlyser  

 derfor, at en del af den velvilje, som ellers er i regeringens lovforslag,  

 giver sig udtryk i en mere kontant velvilje.
Det koster på kort sigt at gå  

 massivt ind med ændringer, og i det her tilfælde gælder det tillige om at  

 ændre holdninger.
 Et mindretal (Venstres medlemmer af udvalget) vil redegøre for sin  

 stilling til lovforslaget ved 2. behandling.
I Venstres folketingsgruppe er der delte meninger om lovforslaget.
Det kan  

 derfor forventes, at et flertal af gruppen vil stemme imod forslaget ved 3.  

 behandling, medens enkelte medlemmer vil stemme for.
Venstre finder, at erfaringen viser, at alkoholmisbrug ødelægger den  

 enkeltes liv og volder alkoholikerens familie stor skade.
Da det er  

 dokumenteret af flere store undersøgelser, at danske børn og unge har et  

 alkoholforbrug, der er urovækkende stort, er mindretallet enig med regeringen  

 i, at der bør tages afgørende fat på dette problem.
Børns og unges  

 alkoholforbrug bør begrænses.
Venstre er ligeledes enig med regeringen i, at det forebyggende arbejde  

 kraftigt bør styrkes.
Det er udmærket, at folkeskoler, efterskoler,  

 gymnasier, ungdomsskoler og erhvervsskoler opfordres til at indføre en  

 egentlig alkoholpolitik, men det er Venstres opfattelse, at det er for svagt  

 formuleret.
I øvrigt kan det undre, at fritids- og ungdomsklubberne, sports-  

 og idrætsklubberne ikke er nævnt i bemærkningerne i forbindelse med den  

 forebyggende indsats, al den stund alkoholforbruget disse steder er stort.  

 Ministeren har imidlertid rådet bod herpå ved besvarelsen af spørgsmål 7, jf.  

 L 17 - bilag 21, hvoraf fremgår, at organisationer, som danner rammen om de  

 unges fritidsliv, nu vil blive inddraget, hvilket noteres med tilfredshed.
Regeringens andet forslag til en begrænsning i børns og unges  

 alkoholforbrug, nemlig forbudet mod salg af alkoholholdige drikke til børn og  

 unge under 15 år, kan et flertal af Venstres folketingsgruppe derimod ikke  

 støtte.
Det er ud fra den opfattelse, at et forbud i sig selv ikke kan  

 forhindre, at børn og unge kommer i besiddelse af alkohol og dermed også får  

 mulighed for at drikke.
Det kan frygtes, at et sådant forbud blot bliver et  

 slag i luften, der afleder opmærksomheden fra det egentlige problem.
Hertil kommer, at det næsten vil være umuligt at håndhæve en sådan  

 forbudslov, hvilket erfaringer fra lande, som har et sådant forbud, også  

 viser.
Af sundhedsministerens besvarelse af spørgsmål 8 og 13, jf.
L 17 -  

 bilag 21 og 26, fremgår det, at lande som bl.a.
Schweiz, Holland, Frankrig og  

 Belgien stort set ikke håndhæver det forbud, de har.
Samtidig fremgår det af  

 Foreningen af Politimestre i Danmarks høringssvar, at lovens  

 ansvarsbegrænsning til butiksindehaveren vil kunne medføre bevismæssige  

 vanskeligheder, som vil kunne gøre lovens håndhævelse mindre effektiv.
Dette  

 vækker bekymring for butiksindehaverens retssikkerhed.
Endvidere er det vigtigt at mærke sig høringssvaret fra  

 Amtsrådsforeningen.
Foreningen understreger, at det er foreningens klare  

 opfattelse, at forbudet ikke vil have nævneværdig effekt over for de mest  

 truede grupper af under 15-årige unge.
I Komiteen for Sundhedsoplysnings  

 høringssvar hedder det, at selve lovændringen næppe vil have større direkte  

 distributionsmæssige følger for de almindelige alkoholholdige produkter.
Endelig skal der udtrykkes enighed med Skole og Samfunds betragtninger  

 vedrørende forslagets intentioner om en forstærket forebyggende indsats over  

 for børns brug af alkohol.
Det er ligeledes et rigtigt synspunkt, at målet  

 bedst nås ved en holdningsændring til indtagelse af alkohol, og at det først  

 og fremmest er forældrenes ansvar at påvirke deres børn i den retning, men at  

 også skolen bør spille en vigtig rolle.
 Ansvaret for børns og unges alkoholforbrug skal fastholdes hos forældrene,  

 men samtidig skal der sættes ind med en langt mere effektiv forebyggende  

 indsats end de henstillinger, regeringens forslag indeholder.
For at følge udviklingen både vedrørende den forebyggelsesmæssige indsats  

 og børnenes og de unges alkoholvaner skal det foreslås, - at regeringen fremlægger en årlig redegørelse for børns og unges  

 alkoholforbrug samt for den forebyggelsesmæssige indsats, og - at regeringen følger Red Barnets anbefaling om, at Det Tværministerielle  

 Børneudvalg sætter børn og alkohol på dagsordenen med henblik på  

 udarbejdelsen af et koordineret udspil fra samtlige involverede ministerier  

 om, hvordan hvert ministerområde kan bidrage til en effektiv og helhjertet  

 forebyggende indsats.
 Et andet mindretal (Dansk Folkepartis medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse med de stillede  

 ændringsforslag.
Æ n d r i n g s f o r s l a g Af et mindretal (KRF):
Til titlen 1) Undertitlen affattes således:
 »(Forbud mod butikssalg af alkohol til børn under 18 år)».
Til § 1 2) I den foreslåede affattelse af § 2 a, stk. 1, ændres  

 »15 år« til: »18 år«.
B e m æ r k n i n g e r Til nr. 1 og 2 Kristeligt Folkeparti er klart af den opfattelse, at lovforslaget er et  

 skridt i den rigtige retning, idet en aldersgrænse på 15 år er bedre end  

 ingen aldersgrænse.
Men Kristeligt Folkeparti mener til gengæld, at skridtet  

 bør tages fuldt ud på een gang for at sikre paralleliteten med loven om  

 forbud mod udskænkning af stærke drikke til børn under 18 år på restauranter  

 og andre udskænkningssteder.
Det ville være langt bedre at sikre  

 paralleliteten i lovgivningen fra starten, ellers vil man om ganske kort tid  

 måske foreslå lovgivningen ændret, således at udskænkningen af stærke drikke  

 på restauranter og andre udskænkningssteder bliver sat ned til 15 år.
Hertil  

 kommer, at en aldersgrænse på 18 år generelt er langt lettere at administrere  

 end en grænse på 15 år.
 Det foreslås derfor, at grænsen sættes til 18 år.
Anne-Marie Meldgaard (S) Holger Graversen (S) Hanne Andersen (S) Lone  

 Møller (S) nfmd.
Dorte Bennedsen (S) Jørn Jespersen (SF) Yvonne Herløv  

 Andersen (CD) fmd . Morten Helveg Petersen (RV) Frank Aaen (EL) Jørgen  

 Winther (V) Ester Larsen (V) Preben Rudiengaard (V) Gyda Kongsted (V)  

 Henriette Kjær (KF) Gitte Seeberg (KF) Dora Rossen (DF) Tove Videbæk  

 (KRF) Fremskridtspartiet havde ikke medlemmer i udvalget.
