Betænkning afgivet af Skatteudvalget den 18. november 2021 Betænkning over Forslag til lov om ændring af afskrivningsloven, lov om registrering af køretøjer, ligningsloven, registreringsafgiftsloven, skatteforvaltningsloven og virksomhedsskatteloven (Ændring af den skatte- og afgiftsmæssige behandling af ladestandere til køretøjer, stramning af leasingregler for køretøjer, indførelse af særlig procedure for partshøring ved værdifastsættelse af nye og brugte køretøjer m.v. og indførelse af solidarisk hæftelse for selvanmeldere m.v.) [af skatteministeren (Morten Bødskov)]:
1. Ændringsforslag Skatteministeren har stillet 4 ændringsforslag til lovforslaget.
2. Indstillinger Et flertal i udvalget (udvalget med undtagelse af KF og LA) indstiller lovforslaget til vedtagelse med de stillede ændringsforslag.
 Et mindretal i udvalget (KF) vil ved 2. behandling af lovforslaget redegøre for sin stilling til lovforslaget og til de stillede ændringsforslag.
Et andet mindretal i udvalget (LA) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
 Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til titlen Af skatteministeren, tiltrådt af et flertal (udvalget med undtagelse af KF):
 1) Titlen affattes således:
»Forslag til Lov om ændring af registreringsafgiftsloven, skatteforvaltningsloven, virksomhedsskatteloven og forskellige andre love (Ændring af den skatte- og afgiftsmæssige behandling af ladestandere til køretøjer, stramning af leasingregler for køretøjer, indførelse af særlig procedure for partshøring ved værdifastsættelse af nye og brugte køretøjer m.v. og indførelse af solidarisk hæftelse for selvanmeldere m.v.)«.
[Korrektion af lovforslagets titel] Til § 7 2) I den under nr. 1 foreslåede ændring af § 9, stk. 9, 3. pkt., ændres »1. juli 2021« til: »31. december 2021«.
[Ændring af overgangsordningen i lov nr. 203 af 13. februar 2021] 3) I den under nr. 2 foreslåede ændring af § 9, stk. 9, 4. pkt., ændres »1. juli 2021« til: »31. december 2021«.
[Ændring af overgangsordningen i lov nr. 203 af 13. februar 2021] 4) Efter nr. 3 indsættes som nyt nummer:
 »01. I § 9, stk. 13, indsættes som 2. pkt.:
»Tilbagebetalingskrav som følge af stk. 10 og 12, der er indsendt fra og med den 2. juli 2021 til og med den 31. december 2021, forfalder den 1. april 2022 og forrentes fra forfaldsdagen efter reglerne i rentelovens § 5, stk. 1.«« [Konsekvens af ændringsforslag nr. 2 og 3] Bemærkninger Til nr. 1 Det foreslås at ændre lovforslagets titel, så der oplistes færre love.
Der er tale om en lovteknisk ændring.
Til nr. 2 Efter § 9, stk. 9, i lov nr. 203 af 13. februar 2021 kan der, hvis visse betingelser er opfyldt, ske afgiftsberigtigelse af et køretøj efter de regler, som var gældende den 17. december 2020. Der skal for køretøjet være indgået en bindende købsaftale mellem en forhandler og en slutbruger senest den 17. december 2020, og køretøjet skal i perioden fra og med den 18. december 2020 til og med den 1. juli 2021 være anmeldt til registrering.
Anmodningen om, at køretøjet skal afgiftsberigtiges efter de regler, som var gældende den 17. december 2020, skal desuden være indsendt til Skatteforvaltningen senest i forbindelse med anmeldelse til registrering, og der skal vedlægges dokumentation for, at der senest den 17. december 2020 er indgået en bindende købsaftale mellem forhandler og slutbruger.
 Med lovforslaget er det foreslået at ændre betingelsen i § 9, stk. 9, 3. pkt., i lov nr. 203 af 13. februar 2021 fra »senest i forbindelse med anmeldelse til registrering« til »senest den 1. juli 2021«.
 Der er imidlertid fortsat køretøjer, for hvilke der er indgået en bindende købsaftale mellem en forhandler og en slutbruger senest den 17. december 2020, og som i perioden fra og med den 18. december 2020 til og med den 1. juli 2021 er anmeldt til registrering, men hvor der af forskellige grunde ikke er indsendt korrekt anmodning herom senest den 1. juli 2021.
Det er vigtigt for regeringen, at de bilforhandlere m.fl., der opfylder de tidsmæssige betingelser for at komme på overgangsordningen, også har mulighed herfor.
Det skal navnlig ses, i sammenhæng med at der er gennemført en stor omlægning af bilafgifterne, og at overgangen mellem de to sæt af afgiftsregler i vidt omfang falder sammen med covid-19 i tidsmæssig henseende.
 Det foreslås derfor at udskyde den i lovforslaget foreslåede frist for indsendelse af anmodning om brug af overgangsordningen fra den 1. juli 2021 til den 31. december 2021.
Efter det forslåede vil det ikke være en betingelse, at anmodningen om at få afgiftsberigtiget et køretøj efter de regler, der var gældende den 17. december 2020, er indsendt til Skatteforvaltningen senest i forbindelse med anmeldelse til registrering.
Det vil herefter være tilstrækkeligt, at anmodning og dokumentation er indsendt i perioden fra og med den 18. december 2020 til og med den 31. december 2021. Det vil efter det foreslåede fortsat være en betingelse, at der er indgået en bindende købsaftale mellem en forhandler og en slutbruger senest den 17. december 2020, og at køretøjet i perioden fra og med den 18. december 2020 til og med den 1. juli 2021 er anmeldt til registrering.
Administrative konsekvenser De administrative konsekvenser ved ændringsforslag nr. 2 og 3 forventes samlet at udgøre ca. 0,6 mio. kr.
Omkostningerne er relateret til vejledning, håndtering af henvendelser, omberegning og eksterne leverandører.
Til nr. 3 Efter § 9, stk. 9, i lov nr. 203 af 13. februar 2021 kan der, hvis visse betingelser er opfyldt, ske afgiftsberigtigelse af et køretøj efter de regler, som var gældende den 17. december 2020. Det gælder for køretøjer, for hvilke der er indgået en bindende købsaftale mellem en forhandler og en slutbruger senest den 17. december 2020, og som i perioden fra og med den 18. december 2020 til og med den 1. juli 2021 anmeldes til registrering, og hvor der i forbindelse med registreringen indsendes anmodning om, at køretøjet skal afgiftsberigtiges efter de regler, som var gældende den 17. december 2020. Virksomheder registreret efter registreringsafgiftslovens §§ 14 og 15 kan selv angive registreringsafgiften for disse køretøjer, men skal, inden afgiften angives, indsende en erklæring om anvendelse af de hidtil gældende regler og dokumentation for, at der senest den 17. december 2020 er indgået en bindende købsaftale.
 Det er med lovforslaget foreslået at ændre fristen i § 9, stk. 9, 4. pkt., for indsendelse af anmodningen fra »inden afgiften angives« til »senest den 1. juli 2021«.
 Der er imidlertid fortsat køretøjer, for hvilke der er indgået en bindende købsaftale mellem en forhandler og en slutbruger senest den 17. december 2020, og som i perioden fra og med den 18. december 2020 til og med den 1. juli 2021 er anmeldt til registrering, men hvor der af forskellige grunde ikke er indsendt korrekt erklæring herom senest den 1. juli 2021.
Det er vigtigt for regeringen, at de bilforhandlere m.fl., der opfylder de tidsmæssige betingelser for at komme på overgangsordningen, også har mulighed herfor.
Det skal navnlig ses, i sammenhæng med at der er gennemført en stor omlægning af bilafgifterne, og at overgangen mellem de to sæt af afgiftsregler i vidt omfang falder sammen med covid-19 i tidsmæssig henseende.
 Det foreslås derfor at udskyde den i lovforslaget foreslåede frist for indsendelse af anmodning om brug af overgangsordningen fra den 1. juli 2021 til den 31. december 2021.
Det foreslåede medfører, at det ikke skal være en betingelse for at få afgiftsberigtiget et køretøj efter de regler, der var gældende den 17. december 2020, at der inden afgiften er angivet, er indsendt en erklæring til Skatteforvaltningen om anvendelse af de hidtil gældende regler og dokumentation for, at der senest den 17. december 2020 er indgået en bindende købsaftale.
Det vil derimod være tilstrækkeligt, at erklæringen og dokumentation er indsendt i perioden fra og med den 18. december 2020 til og med den 31. december 2021. Det vil efter det foreslåede fortsat være en betingelse, at der er indgået en bindende købsaftale senest den 17. december 2020.
Administrative konsekvenser De administrative konsekvenser ved ændringsforslag nr. 2 og 3 forventes samlet at udgøre ca. 0,6 mio. kr.
Omkostningerne er relateret til vejledning, håndtering af henvendelser, omberegning og eksterne leverandører.
Til nr. 4 Efter § 9, stk. 13, i lov nr. 203 af 13. februar 2021 forfalder tilbagebetalingskrav efter § 9, stk. 8-12, den 1. december 2021 og forrentes fra forfaldsdagen efter reglerne i rentelovens § 5, stk. 1.
 Tilbagebetalingskrav som følge af overgangsordningerne vedrørende bindende købsaftaler og eksportgodtgørelse forfalder således den 1. december 2021 og forrentes efter rentelovens § 5, stk. 1, det vil sige med en årlig rente, der svarer til den fastsatte referencesats med et tillæg på 8 procentpoint.
Det foreslås som en konsekvens af ændringsforslag nr. 2 og 3 at indsætte et 2. pkt. i § 9, stk. 3: »Tilbagebetalingskrav som følge af stk. 10 og 12, der er indsendt fra og med den 2. juli 2021 til og med den 31. december 2021, forfalder den 1. april 2022 og forrentes fra forfaldsdagen efter reglerne i rentelovens § 5, stk. 1.« Dette betyder, at tilbagebetalingskrav som følge af overgangsordningerne, hvor anmodning om brug af en overgangsordning er indsendt senest den 1. juli 2021, fortsat forfalder den 1. december 2021. Tilbagebetalingskrav som følge af overgangsordningerne, hvor anmodninger om brug af en overgangsordning er indsendt fra og med den 2. juli 2021 til og med den 31. december 2021, forfalder den 1. april 2022. Dermed rykkes forfaldsdatoen for tilbagebetalingskrav som følge af overgangsordningerne i § 9, stk. 10 og 12, i lov nr. 203 af 13. februar 2021, hvor anmodninger er indsendt fra den 2. juli 2021.
4. Udvalgsarbejdet Lovforslaget blev fremsat den 6. oktober 2021 og var til 1. behandling den 14. oktober 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og skatteministeren sendte den 26. juni 2021 dette udkast til udvalget, jf.
SAU alm. del  bilag 276, folketingsåret 2020-21. Den 6. oktober 2021 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 10 bilag på lovforslaget.
Skriftlige henvendelser Udvalget har under udvalgsarbejdet modtaget 5 skriftlige henvendelser om lovforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for sin holdning til lovforslaget.
Spørgsmål Udvalget har under udvalgsarbejdet stillet 8 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Alexander Grandt (S) Jens Joel (S) Anne Paulin (S) fmd.
Anders Kronborg (S) Kasper Sand Kjær (S) Malte Larsen (S) Thomas Jensen (S) Troels Ravn (S) Carl Valentin (SF) Lisbeth Bech-Nielsen (SF) Karsten Filsø (SF) Kathrine Olldag (RV) Susan Kronborg (RV) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Anne Rasmussen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Lars Boje Mathiesen (NB) Ole Birk Olesen (LA) Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
