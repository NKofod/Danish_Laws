Konkurrencerådet har pålagt Aalborg Portland pligt til at indberette  

 priser, leveringsbetingelser mv. for cementprodukter.
Endvidere besluttede  

 Konkurrencerådet at optage forhandlinger med Aalborg Portland, bl.a. med  

 henblik på udformning af en prisordning for cement.
Aktieselskabet Aalborg Portland-Cement-Fabrik er eneste producent af  

 cement i Danmark.
I mange år har virksomheden været totalt dominerende på  

 området; importen af cement har højst andraget et par procent af forbruget.
I 1988/89 er importen imidlertid øget væsentligt, hovedsagelig gennem  

 import af cement fra Østtyskland.
Det samlede forbrug i Danmark i 1989 var i  

 alt omkring 1,4 mio. tons.
Aalborg Portland afsatte i 1989 ca. 1,3 mio. tons  

 cement på det danske marked.
Prisordningen under monopolloven Siden 1977 har fastsættelsen af cementprisen fundet sted efter en mellem  

 virksomheden og Monopoltilsynet aftalt ordning, der blev indgået for 6 år ad  

 gangen.
Ordningen indebar bl.a., at den samlede i virksomheden investerede  

 kapital kunne beregnes forrentet årligt med 12 pct.
Ved udløbet af hver 3-års  

 periode blev den af virksomheden i den forløbne periode opnåede  

 rationaliseringsgevinst inddraget ved justering af en række af de  

 kalkulationsfaktorer, der indgik i prisordningen.
Til ordningen var knyttet en »prisreguleringskonto«, hvorover  

 forskelle mellem kalkuleret og faktisk udvikling i såvel omkostninger  

 (enhedsomkostninger) som afsætning på det danske marked udlignedes.
For at  

 sikre, at en rimelig kapacitetsudnyttelse blev lagt til grund ved  

 prisfastsættelsen var der fastsat et mindstevolumen, hvorover de faste  

 omkostninger (inklusive forrentning og afskrivning) kunne fordeles.
Forholdene ved konkurrencelovens ikrafttræden Ved konkurrencelovens ikrafttræden den 1. januar 1990 bortfaldt den med  

 Monopoltilsynet aftalte prisordning.
Situationen var da den, at der på  

 prisreguleringskontoen var opsamlet et »tilgodehavende« for  

 virksomheden, altså en underdækning af de kalkulerede beregningsmæssige  

 omkostninger inklusive den fastlagte forrentning, svarende til ca. 158  

 mio.kr.
Dette afspejler, at de priser, aftalen med Monopoltilsynet førte til,  

 ikke var højere end de foreliggende markedsforhold gjorde realisable for  

 virksomheden, og prisordningen ville under sådanne forhold kunne betragtes  

 som unødvendig, hvad Monopoltilsynet havde gjort virksomheden opmærksom på.
 Aalborg Portland har i regnskabet for 1989 afskrevet  

 »tilgodehavendet«, der er opstået inden for de sidste ca. 1 1/2 år,  

 i konsekvens af den gennem årene anvendte regnskabspraksis.
Prisfastsættelsen under konkurrenceloven Under konkurrenceloven har Aalborg Portland - indtil Konkurrencerådet  

 måtte beslutte andet - frihed til at ansætte salgspriserne for  

 cementprodukter, som virksomheden ønsker det/har mulighed for.  

 Konkurrencerådet har imidlertid optaget forhandlinger med virksomheden med  

 henblik på at etablere en indberetningsordning, der giver Konkurrencerådet  

 mulighed for løbende at bedømme selskabets priser for cementprodukter i  

 relation til konkurrencelovens bestemmelser.
Under disse forhandlinger vil  

 Konkurrencerådet overveje, hvorledes en eventuel ny prisordning for cement  

 kunne tænkes udformet.
 Endvidere er der pålagt virksomheden indberetningspligt i henhold til  

 konkurrencelovens § 7 med hensyn til priser, leveringsbetingelser mv.
