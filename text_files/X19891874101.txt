 Lån optaget inden 11. oktober 1988 til køb af skipsanparter  

 (skibsvirksomhed som bierhverv) er fritaget for renteafgift, når der er  

 aftalt afvikling af lånet uden adgang til variabel udnyttelse, og lånet ikke  

 er forhøjet eller løbetiden forlænget efter den nævnte dato.  

 Nettorenteudgifterne af virksomheden er afgiftspligtige.
 Overdragelse af skibsanparter efter 11. oktober 1988 medfører bortfald  

 af afgiftsfritagelser for lån optaget før dette tidspunkt.
 Der er overfor Skatteministeriet rejst spørgsmål om behandlingen af  

 skibsvirksomhed som bierhverv (skibsanparter) i relation til  

 renteafgiftsloven.
I den anledning kan det oplyses, at lån, hvor skriftlig aftale er indgået  

 inden 11. oktober 1988 er fritaget for renteafgift.
Der skal dog være tale om  

 lån med aftalt afvikling uden adgang til variabel udnyttelse.
Det er  

 endvidere en forudsætning for afgiftsfritagelse, at lånet ikke er forhøjet  

 eller løbetiden forlænget efter den 10. oktober 1988.
 Dette følger af renteafgiftslovens § 3, stk. 2, og gælder også for lån  

 optaget i forbindelse med selvstændig skibsvirksomhed, der er den  

 skattepligtiges bierhverv.
 Nettorenteudgifter ved selvstændig skibsvirksomhed, der er den  

 skattepligtiges bierhverv, jf. renteafgiftslovens § 3, stk. 4, opgøres som  

 principielt afgiftspligtige renteudgifter (nye lån) fratrukket  

 renteindtægter.
 Er der herefter nettorenteudgifter i skibsvirksomheden, nedsættes  

 kapitalafkast af virksomheden med disse, jf. renteafgiftslovens § 6, stk. 5.
Endelig kan oplyses, at ved overdragelse af en skibsanpart er der tale om  

 et debitorskifte for så vidt angår gældsforpligtelsen.
Overdragelse af en  

 skibsanpart den 11. oktober 1988 eller senere bevirker derfor bortfald af  

 afgiftsfritagelse for eventuelle lån optaget før 11. oktober 1988. Det følger  

 af de almindelige regler om debitorskifte, jf. cirkulære af 14. maj 1989,  

 pkt. 14. Den del af renteudgifterne, der indgår i opgørelsen af den  

 indtrædende anpartshavers kapitalindkomst, vil derfor som udgangspunkt være  

 afgiftspligtig; dog er nettorenteudgifterne omfattet af § 3, stk. 4 i  

 renteafgiftsloven.
