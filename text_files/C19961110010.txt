(Samtlige adoptionssamråd og  

 amtskommunale socialforvaltninger, Rigsombudsmanden på Færøerne,  

 Adoptionssamrådet på Færøerne, Rigsombudsmanden i Grønland,  

 Socialdirektoratet i Grønland, Adoptionsnævnet, Adoption Center,  

 DanAdopt og Terre des Hommes.) I.
I cirkulæreskrivelse A 3/1987 af 23. december 1987 har  

 Civilretsdirektoratet nærmere redegjort for behandlingen af private  

 fremmedadoptioner.
Ved private fremmedadoptioner forstås alle sager, hvor ansøgere ønsker at  

 adoptere et udenlandsk barn, der er eller vil blive anvist til dem af en  

 udenlandsk organisation eller institution, uden at dette sker i  

 overensstemmelse med en egentlig aftale om samarbejde med en af de danske  

 formidlende organisationer.
Dette gælder uanset om ansøgerne er tilmeldt en  

 af de formidlende organisationer, der yder bistand til sagens gennemførelse.
 Adoption af "feriebørn" skal således gennemføres efter  

 retningslinierne i Civilretsdirektoratets cirkulærskrivelse A3/1987 om  

 behandlingen af ansøgninger om private fremmedadoptioner.
II.
Som det fremgår af cirkulærskrivelsen, må den amtskommunale  

 socialforvaltning ikke tage skridt til at indlede forundersøgelse, før en  

 række spørgsmål og forhold er afklaret:
 1. Det skal være undersøgt, om ansøgerne opfylder de  

 generelle godkendelseskrav - eller samrådet skal have truffet afgørelse om,  

 at forundersøgelse kan iværksættes, hvis ansøgerne ikke opfylder disse krav.
2. Ansøgerne skal have oplyst de i cirkulærskrivelsen  

 under pkt.
III, 1, nævnte spørgsmål til amtets socialforvaltning samt  

 fremskaffet den nævnte erklæring.
 Det skal i denne forbindelse bemærkes, at alle erklæringer afgivet af  

 udenlandske adoptionsmyndigheder skal forelægges i original.
Herefter forelægges sagen for Civilretsdirektoratet, der bl.a. undersøger,  

 om myndighederne i barnets hjemland har frigivet barnet til international  

 adoption.
Endvidere tager direktoratet stilling til, om amtet kan indlede  

 forundersøgelse på det i sagen foreliggende grundlag.
III.
Vedrørende spørgsmålet om, hvorvidt rumænske børn kan anses for  

 frigivet til international adoption, kan man oplyse, at direktoratet har  

 modtaget oplysninger om materiale, der nærmere belyser de rumænske regler  

 herfor.
 Direktoratet finder anledning til kort at redegøre for de indledende  

 skridt i adoptionsprocessen vedrørende forladte børn iht. rumænsk ret.
 Hvis de biologiske forældre ikke har vist nogen interesse for deres barn i  

 en sammenhængende periode på over 6 måneder (barnet er "forladt"),  

 skal den institution, hvor barnet opholder sig, oplyse dette til Den rumænske  

 adoptionskomite, der registrerer barnet (barnet kommer på  

 "listen").
På komiteens liste registreres imidlertid normalt alle børn, der opholder  

 sig på rumænske børnehjem.
På listen er derfor også oplyst børn, der aldrig  

 vil kunne frigives til adoption.
 Hvis der er grundlag herfor, skal barnet søges bortadopteret i Rumænien  

 ved en national adoption inden for 6 måneder, efter at det er kommet på  

 listen.
 Hvis det ikke lykkes at bortadoptere barnet i Rumænien, foranlediger  

 institutionen herefter iværksat en undersøgelse af de biologiske forældres  

 situation.
På dette grundlag kan institutionen herefter anlægge sag ved domstolene  

 om, at forældremyndigheden fratages de biologiske forældre og overføres til  

 barnets institution eller de sociale myndigheder.
Dette sker bl.a. med  

 henblik på at kunne give samtykke til en eventuel senere international  

 bortadoption af barnet.
Sag om international adoption kan først anlægges  

 efter udløbet af fristen for anke af dommen om forældremyndighed.
IV.
Civilretsdirektoratet har over en periode givet tilladelse til at  

 indlede forundersøgelse bl.a. på den betingelse, at det konkrete barn havde  

 været optaget på Den rumænske adoptionskomites liste i 6 måneder, dvs.  

 allerede på det tidspunkt, hvor der kunne være udsigt til, at der kunne  

 anlægges sag om overførsel af forældremyndigheden.
Imidlertid har denne  

 fremgangsmåde i flere henseender vist sig at være uhensigtsmæssig.
Det har  

 blandt andet betydet, at ansøgerne senere har måttet opgive adoptionen, fordi  

 de rumænske myndigheder ikke har kunnet frigive barnet til international  

 adoption.
Under henvisning hertil samt til de rumænske regler om frigivelse til  

 international adoption finder Civilretsdirektoratet, at det i sager om  

 adoption af rumænske feriebørn fremover må være en betingelse for at indlede  

 forundersøgelse, at der i Rumænien er afsagt dom om overførsel af  

 forældremyndigheden over barnet.
Dette gælder alle sager, hvor  

 Civilretsdirektoratet endnu ikke har givet tilladelse til, at forundersøgelse  

 kan indledes.
Dokumentation for, at et barn er frigivet til international adoption, skal  

 derfor foreligge ved en bekræftet udskrift af den rumænske dom om  

 forældremyndighed (abandon-dom), og i øvrigt sammen med den erklæring, der er  

 nævnt i cirkulærskrivelse A3/1987 under pkt.
III, 1, g. 1 og 2.
V.
Det kan oplyses, at det i henhold til rumænsk ret endvidere er en  

 betingelse, at ansøgningen indgives til Den rumænske adoptionskomite af en  

 autoriseret formidlende organisation i ansøgernes hjemland.
Der kan således  

 ikke lovligt gennemføres nogen adoptioner fra Rumænien uden bistand af en  

 autoriseret organisation i modtagerlandet.
VI.
Til orientering kan Civilretsdirektoratet endvidere oplyse, at det  

 efter rumænsk lovgivning som udgangspunkt er en betingelse for at adoptere  

 rumænske børn, at ansøgerne har været gift i 3 år, at aldersforskellen mellem  

 ansøgerne og barnet er mindst 18 år og højst 35 år for kvinden og 40 år for  

 manden, at at ansøgerne ikke må have mere end 2 børn i forvejen.
De rumænske  

 myndigheder kan fravige disse krav, hvis det barn, der ønskes adopteret, er  

 over 7 år, handicappet, eller hvis det drejer sig om adoptions af søskende.
VII.
Direktoratet har i øvrigt fået oplyst, at de lægelige og sociale  

 oplysninger vedrørende børn fra Rumænien, der adopteres til Danmark med  

 bistand af Terre des Hommes, afgives på en "medical and social  

 report" af organisationens rumænske repræsentant.
Terre des Hommes har  

 over for direktoratet oplyst, at den nærmere fremgangsmåde er, at  

 repræsentanten udfylder sædvanligt "medical- and social report"  

 skema på grundlag af foreliggende lægeerklæringer, attester m.v. og i  

 samarbejde med børnehjemmets læge.
Civilretsdirektoratet har af en repræsentant for Den rumænske  

 adoptionskomite fået tilsagn om, at rumænske attester og andre lægelige  

 oplysninger om barnet fremover vil blive udleveret til den formidlende  

 organisation.
Terre des Hommes har endvidere bekræftet, at disse tillige med  

 en engelsk oversættelse vil blive vedlagt den "medical- and social  

 report", som de får udarbejdet.
Hvis de underliggende rumænske lægelige  

 attester og oplysninger ikke er vedlagt "medical- and social  

 report", bør samrådene indhente disse med bistand af Terre des Hommes.
