Fremsat den 27. oktober 2010 af undervisningsministeren (Tina Nedergaard) Forslag til Lov om ændring af lov om pædagogikum i de gymnasiale uddannelser og lov om folkeskolen (Behandling af klager over bedømmelse af prøven i teoretisk pædagogikum, anerkendelse af udenlandske lærerkvalifikationer og afskæring af klageadgang) § 1 I lov nr. 475 af 17. juni 2008 om pædagogikum i de gymnasiale uddannelser foretages følgende ændringer:
 1. I § 6 indsættes som stk. 4 :
»Stk. 4. Undervisningsministeren fastsætter nærmere regler om klage over afgørelser i forbindelse med prøven i teoretisk pædagogikum, herunder om at ombedømmelse og omprøve kan resultere i en lavere karakter.« 2. I § 16, stk. 1 , ændres »jf. dog stk. 3 og 4« til: »jf. dog stk. 3 og § 16 a, stk. 1«.
 3. § 16, stk. 3 , ophæves.
 Stk. 4 bliver herefter stk. 3.
 4. Efter § 16 indsættes i kapitel 5 :
»§ 16 a.
Styrelsen for International Uddannelse kan tildele undervisningskompetence ved de gymnasiale uddannelser til kandidater med en udenlandsk uddannelse til lærer, hvis kandidaten har undervisningskompetence på et tilsvarende niveau i det pågældende land.
 Stk. 2. Styrelsen for International Uddannelses afgørelser efter stk. 1 kan ikke indbringes for anden administrativ myndighed.
Stk. 3. Undervisningsministeren fastsætter regler om krav til tildeling af undervisningskompetence efter stk. 1.« § 2 I lov om folkeskolen, jf. lovbekendtgørelse nr. 998 af 16. august 2010, foretages følgende ændringer:
 1. § 28, stk. 1, 3. pkt. , ophæves.
 2. Efter § 28 indsættes:
»§ 28 a.
Styrelsen for International Uddannelse kan godkende, at lærere, som ikke har gennemført den danske uddannelse til lærer i folkeskolen og ikke har fået godkendt en anden dansk læreruddannelse, jf. § 28, stk. 1, varetager undervisning i 1.-10. klasse.
Godkendelse forudsætter, at den pågældende har kvalifikationer, der svarer til uddannelsen til lærer i folkeskolen.
 Styrelsen for International Uddannelses afgørelser efter stk. 1 kan ikke indbringes for anden administrativ myndighed.
Stk. 3. Undervisningsministeren fastsætter regler om krav til godkendelse efter stk. 1.«« § 3 Loven træder i kraft den 1. januar 2011.
Bemærkninger til lovforslaget Almindelige bemærkninger 1. Indledning Vedtagelsen af lov nr. 140 af 9. februar 2010 om ændring af forskellige love på Undervisningsministeriets område (Behandling af klager over bedømmelse af prøver) betyder, at klager med virkning fra den 1. september 2010 kan få en lavere karakter end oprindeligt, hvis klage over en prøve medfører, at uddannelsesinstitutionen tilbyder klager en ombedømmelse, og klageren ønsker dette.
Lovændringen gælder for alle Undervisningsministeriets uddannelser, der er omfattet af bekendtgørelse nr. 738 af 9. juni 2009 om prøver og eksamen i de almene og studieforberedende ungdoms- og voksenuddannelser (Eksamensbekendtgørelsen) og af bekendtgørelse nr. 782 af 17. august 2009 om prøver og eksamen i erhvervsrettede uddannelser.
Siden den 1. august 2010 har også omprøve og ombedømmelse på folkeskoleområdet kunne resultere i en lavere karakter, jf. lov nr. 486 af 11. maj 2010 om ændring af folkeskoleloven.
Lovændringerne omfatter ikke prøven i teoretisk pædagogikum.
 Det foreslås, at der skabes hjemmel til, at klage over prøven i teoretisk pædagogikum kan føre til en lavere karakter, hvis klager tilbydes ombedømmelse eller omprøve.
 Formålet med den foreslåede ændring er at ligestille pædagogikumkandidater, der klager over prøven i teoretisk pædagogikum med elever og studerende på Undervisningsministeriets uddannelser omfattet af de to bekendtgørelser.
Lovforslaget indebærer endvidere, at Styrelsen for International Uddannelses kompetence til at tildele undervisningskompetence til kandidater med udenlandsk uddannelse til lærere ved de gymnasiale uddannelser og til at godkende lærere med udenlandske kvalifikationer til at kunne varetage undervisning i folkeskolen bliver lovfæstet.
Det foreslås endvidere at afskære klageadgangen for styrelsens afgørelser om anerkendelse af udenlandske lærerkvalifikationer.
Styrelsen for International Uddannelse er en styrelse under Ministeriet for Videnskab, Teknologi og Udvikling.
Styrelsen har tidligere hørt under Undervisningsministeriet.
Styrelsen træffer blandt andet afgørelser om anerkendelse af udenlandske lærerkvalifikationer på Undervisningsministeriets vegne.
 Formålet med de foreslåede ændringer om anerkendelse af udenlandske lærerkvalifikationer er at lovfæste styrelsens nuværende praksis og at afskære klageadgangen over styrelsens afgørelser herom til Undervisningsministeriet.
2. Lovforslagets hovedpunkter 2.1. Behandling af klager over prøven i teoretisk pædagogikum 2.1.1. Gældende ret Pædagogikum er en grundlæggende teoretisk og praktisk uddannelse, der giver pædagogikumkandidaten basale kompetencer til at arbejde som lærer i en gymnasial uddannelse.
Kandidaten ansættes i en fast stilling.
Pædagogikum skal som udgangspunkt gennemføres inden for ansættelsens første år, men kan i særlige tilfælde gennemføres på et senere tidspunkt.
Pædagogikum består af praktisk pædagogikum og teoretisk pædagogikum samt undervisning i kandidatens egne klasser.
Praktisk pædagogikum foregår som udgangspunkt på kandidatens egen skole.
Teoretisk pædagogikum gennemføres ved et universitet eller i særlige tilfælde ved en professionshøjskole og afsluttes med en prøve, der skal bestås.
Undervisningsministeriet godkender efter offentligt udbud universiteter til at udbyde teoretisk pædagogikum.
Universiteterne er ansvarlige for, at undervisningen i teoretisk pædagogikum foregår i overensstemmelse med reglerne i pædagogikumloven og regler udstedt i medfør heraf.
Undervisningsministeriet har godkendt Syddansk Universitet til at udbyde teoretisk pædagogikum i perioden 1. august 2009 til 30. juli 2013.
 Reglerne om klager over prøven i teoretisk pædagogikum er fastsat i bekendtgørelse nr. 18 af 14. januar 2009 om undervisningskompetence i de gymnasiale uddannelser (pædagogikumbekendtgørelsen).
Det fremgår af bekendtgørelsens §§ 14 og 15, at klagen, der skal være skriftlig og begrundet, indgives til Undervisningsministeriet senest to uger efter, at bedømmelsen er offentliggjort.
Der kan klages over retlige forhold, eksaminationsgrundlaget, eksamensforløbet og bedømmelsen.
Undervisningsministeriet behandler og afgør klagen.
Hvis klagen vedrører bedømmelsen eller øvrige forhold, der vedrører censorerne, forelægges klagen for censorerne med anmodning om at afgive udtalelse inden to uger.
Klageren får lejlighed til at kommentere udtalelsen inden for en frist på en uge.
Undervisningsministeriets afgørelse kan efter bekendtgørelsens § 15, stk. 3, gå ud på, at prøven undergives en ny bedømmelse (ombedømmelse), at klageren får tilbud om reeksamination (omprøve), eller at klageren ikke får medhold i sin klage.
Der er ikke fastsat nærmere regler om, i hvilke tilfælde en given reaktionsmulighed skal finde anvendelse.
Ved vurderingen af, om klager tilbydes ombedømmelse eller omprøve, vil Undervisningsministeriet lægge vægt på, om der foreligger særlige omstændigheder, der giver anledning til berettiget tvivl om bedømmelsen, herunder om prøven lider af væsentlige proceduremæssige mangler.
Ved væsentlige fejl og mangler ved en prøve, som ikke skyldes eksaminandens forhold, vil klager blive tilbudt omprøve eller ombedømmelse.
Er der tale om fejl eller mangler af særlig grov karakter, kan den afholdte prøve annulleres og en omprøve foranstaltes.
Afgørelsen meddeles klageren og de oprindelige censorer.
 En afgørelse, der indebærer en ombedømmelse af en prøve eller en omprøve, kan ikke medføre en lavere karakter.
Med vedtagelsen af lov nr. 140 af 9. februar 2010 om ændring af forskellige love på Undervisningsministeriets område (Behandling af klager over bedømmelse af prøver) blev der skabt hjemmel til, at klager med virkning fra 1. september 2010 kan få en lavere karakter end oprindeligt, hvis klage over en prøve medfører, at uddannelsesinstitutionen tilbyder klager en ombedømmelse, og klageren ønsker dette.
Lovændringen gælder for alle Undervisningsministeriets uddannelser, der er omfattet af bekendtgørelse nr. 738 af 9. juni 2009 om prøver og eksamen i de almene og studieforberedende ungdoms- og voksenuddannelser (Eksamensbekendtgørelsen), det vil sige de gymnasiale uddannelser, forberedende voksenundervisning (FVU) og almen voksenuddannelse (avu), samt af bekendtgørelse nr. 782 af 17. august 2009 om prøver og eksamen i erhvervsrettede uddannelser, det vil sige erhvervsuddannelserne (eud), farmakonomuddannelsen, erhvervsakademiuddannelserne, professionsbacheloruddannelserne, diplomuddannelserne og de videregående voksenuddannelser.
Siden den 1. august 2010 har også omprøve og ombedømmelse på folkeskoleområdet kunnet resultere i en lavere karakter, jf. lov nr. 486 af 11. maj 2010 om ændring af folkeskoleloven.
 Lovændringerne omfatter ikke prøven i teoretisk pædagogikum.
2.1.2. Den foreslåede ordning Med lovforslaget foreslås det at indføre en bemyndigelsesbestemmelse i pædagogikumloven vedrørende teoretisk pædagogikum, således at undervisningsministeren kan fastsætte nærmere regler om klage over afgørelser i forbindelse med prøven i teoretisk pædagogikum, herunder om at ombedømmelse og omprøve kan føre til en lavere karakter end den påklagede.
 Det er således hensigten med hjemmel i den foreslåede bemyndigelsesbestemmelse at fastsætte nærmere regler om, at såvel ombedømmelse som omprøve kan føre til en lavere karakter, på samme måde som tilfældet er i dag for alle Undervisningsministeriets uddannelser, der er omfattet af bekendtgørelse nr. 738 af 9. juni 2009 om prøver og eksamen i de almene og studieforberedende ungdoms- og voksenuddannelser (Eksamensbekendtgørelsen) og af bekendtgørelse nr. 782 af 17. august 2009 om prøver og eksamen i erhvervsrettede uddannelser og på folkeskoleområdet.
Det er endvidere hensigten at præcisere pædagogikumbekendtgørelsens regler om de mulige afgørelser, som kan træffes ved behandlingen af klager over prøven i teoretisk pædagogikum.
Det er hensigten i bekendtgørelsesform at fastsætte regler om, at behandlingen af en klage vil kunne resultere i følgende afgørelser:
  Klager får ikke medhold i klagen.
  Tilbud om ombedømmelse i de tilfælde, hvor der klages over selve bedømmelsen af prøven, altså over den givne karakter.
  Tilbud om omprøve i de tilfælde, hvor der er tale om en klage over eksaminationsgrundlaget eller omstændigheder ved prøvens gennemførelse, som kan have haft indflydelse på prøveforløbet.
I tilfælde, hvor der klages over såvel bedømmelsen af prøven som omstændigheder ved prøvens gennemførelse, foretager Undervisningsministeriet en konkret vurdering af, om klageren skal tilbydes omprøve eller ombedømmelse, og træffer afgørelse herom.
Klageren kan ikke selv vælge mellem omprøve eller ombedømmelse.
 Det er hensigten at fastsætte regler om, at muligheden for såvel ombedømmelse som omprøve gives som et tilbud til klager, således som det i dag også er tilfældet med hensyn til omprøve.
 Klageren skal såvel ved tilbud om ombedømmelse som ved tilbud om omprøve orienteres om risikoen for at få en lavere karakter end den påklagede.
 I de tilfælde, hvor klageren har accepteret et tilbud om ombedømmelse eller omprøve, udpeges nye bedømmere, som fastsætter karakteren ved ombedømmelsen eller omprøven.
Det er endvidere hensigten i bekendtgørelsesform at udmønte de ændrede klageregler på en sådan måde, at de almindelige forvaltningsretlige regler og principper, herunder undersøgelsesprincippet, adgangen til at fremføre nye påstande over for en klageinstans og begrundelseskravet, finder anvendelse.
Dette skyldes ikke mindst, at en klager gennem sin klage kan risikere at blive stillet ringere end før afgivelse af klagen.
Endelig vil der blive fastsat regler om, at væsentlige fejl eller mangler ved prøver, som ikke skyldes eksaminanden, kan føre til tilbud om omprøve eller ombedømmelse.
I disse tilfælde kan ombedømmelse og omprøve ikke føre til en lavere karakter.
2.2. Anerkendelse af udenlandske lærerkvalifikationer 2.2.1. Tildeling af undervisningskompetence til gymnasielærere med udenlandske læreruddannelser 2.2.1.1. Gældende ret Der er ved lov nr. 475 af 17. juni 2008 om pædagogikum i de gymnasiale uddannelser fastlagt en fælles pædagogikumuddannelse for lærere i de gymnasiale uddannelser.
 Tildeling af undervisningskompetence til gymnasielærere var før lov om pædagogikum i de gymnasiale uddannelser reguleret i de forskellige uddannelseslove for de gymnasiale uddannelser.
 Adgangen til at tildele undervisningskompetence til gymnasielærere med læreruddannelser fra andre lande end EU-/EØS-lande var ikke udtrykkeligt angivet i den dagældende lovgivning, men fremgik af forarbejderne til den dagældende gymnasielovs kapitel 6, jf. forslag til lov om uddannelsen til studentereksamen (stx) (gymnasieloven) (L 33) fremsat den 9. oktober 2003, Folketingstidende A, 2003-04, spalte 1076.
Med lov om pædagogikum i de gymnasiale uddannelser blev de dagældende regler i uddannelseslovene for de gymnasiale uddannelser om CIRIUS (siden 1. januar 2010: Styrelsen for International Uddannelse) kompetence til at tildele undervisningskompetence til kandidater fra medlemsstater i Den Europæiske Union og fra lande, der er omfattet af aftalen om Det Europæiske Økonomiske Samarbejde, med udenlandske læreruddannelser videreført.
Styrelsen for International Uddannelses kompetence i henhold til § 16, stk. 3, omfatter kandidater, der er omfattet af EU-retten, herunder EØS-aftalen.
 Lov om pædagogikum i de gymnasiale uddannelser medførte, at der alene var hjemmel til at fastsætte regler om tildeling af undervisningskompetence til kandidater med udenlandsk uddannelse fra EU-/EØS-lande.
 De nærmere regler om adgang til at tildele undervisningskompetence til gymnasielærere med udenlandske læreruddannelser er fastlagt i §§ 28 og 29 i bekendtgørelse nr. 18 af 14. januar 2009 om undervisningskompetence i de gymnasiale uddannelser (pædagogikumbekendtgørelsen) med hjemmel i lov nr. 475 af 17. juni 2008 om pædagogikum i de gymnasiale uddannelser.
Efter pædagogikumbekendtgørelsens § 28, stk. 2, vurderer Styrelsen for International Uddannelse, om gymnasielærere, der er omfattet af EU-retten, herunder EØS-aftalen, umiddelbart kan tildeles undervisningskompetence.
Hvis det ikke er tilfældet, kan læreren vælge mellem at aflægge prøve i faglige discipliner eller stofområder efter styrelsens anvisning eller at blive ansat på prøve ved de gymnasiale uddannelser.
Efter pædagogikumbekendtgørelsens § 29, stk. 1, kan Styrelsen for International Uddannelse tildele undervisningskompetence til andre gymnasielærere med udenlandske læreruddannelser, når læreren har undervisningskompetence på et tilsvarende niveau i det land, hvor uddannelsen er taget, har faglig kompetence på niveau med kravene i pædagogikumbekendtgørelsens §§ 4 og 5 og har gennemført et kursus i fagdidaktik i faget.
Det fremgår således af bekendtgørelsens § 29, at Styrelsen for International Uddannelse kan tildele undervisningskompetence til lærere med udenlandske læreruddannelser fra andre lande end EU-/EØS-lande.
 Ressortansvaret for Styrelsen for International Uddannelse og Den Koordinerede Tilmelding (KOT) blev ved kongelig resolution af 23. november 2007 overført fra Undervisningsministeriet til Ministeriet for Videnskab, Teknologi og Udvikling, jf. § 11 i bekendtgørelse nr. 266 af 17. april 2008 om ændring i forretningernes fordeling mellem ministrene.
Ved aftale af 10. april 2008 mellem Undervisningsministeriet og Ministeriet for Videnskab, Teknologi og Udvikling om overførsel af Styrelsen for International Uddannelse og Den Koordinerede Tilmelding (KOT) til Ministeriet for Videnskab, Teknologi og Udvikling bemyndigede undervisningsministeren Styrelsen for International Uddannelse til at tildele undervisningskompetence til udenlandske lærere i den danske gymnasieskole og hf-kursus.
Det fremgår af aftalen af 10. april 2008, at konsekvensændringer som følge af ressortomlægningen af relevant lovgivning gennemføres ved lejlighed efter nærmere aftale mellem Undervisningsministeriet og Ministeriet for Videnskab, Teknologi og Udvikling.
 2.2.1.2. Den foreslåede ordning.
Det foreslås, at lov om pædagogikum i de gymnasiale uddannelser ændres således, at Styrelsen for International Uddannelse udtrykkeligt bemyndiges til at tildele undervisningskompetence til gymnasielærere med udenlandske læreruddannelser, uanset i hvilket land uddannelsen er gennemført.
Med lovforslaget tilvejebringes den fornødne hjemmel til at tildele undervisningskompetence til lærere med udenlandske kvalifikationer fra andre lande end EU/EØS.
 Der henvises til lovforslagets afsnit 2.2.1.1.
 Det foreslås endvidere, at undervisningsministeren bemyndiges til at fastsætte nærmere regler om styrelsens kompetence til at tildele undervisningskompetence.
 Der henvises til lovforslagets § 1, nr. 2-4, og bemærkningerne hertil.
2.2.2. Godkendelse af, at lærere med udenlandske lærerkvalifikationer kan varetage undervisningen i 1.-10. klasse 2.2.2.1. Gældende ret Efter § 28, stk. 1, 1. pkt., i lov om folkeskolen, jf. lovbekendtgørelse nr. 998 af 16. august 2010 om folkeskolen, er det et krav for at kunne varetage undervisningen i 1.-10. klasse, at den pågældende har gennemført den danske uddannelse til lærer i folkeskolen eller anden læreruddannelse, der er godkendt af undervisningsministeren.
Efter bestemmelsen i § 28, stk. 1, 2. pkt., kan godkendelsen betinges af, at den uddannede består en prøve ved en professionshøjskole, der af undervisningsministeren er godkendt til at uddanne lærere til folkeskolen.
Bestemmelsen er i praksis blevet brugt til godkendelse af f.eks. uddannelsen til lærer fra Den Frie Lærerskole i Ollerup og meritlæreruddannelsen, jf. bekendtgørelse nr. 651 af 29. juni 2009 om uddannelsen til meritlærer.
Undervisningsministeren kan i særlige tilfælde fravige krav om danske lærerkvalifikationer, jf. bestemmelsens 3. pkt.
Bestemmelsen anvendes i praksis bl.a. til at sikre, at personer med udenlandske lærerkvalifikationer i overensstemmelse med internationale regler og aftaler ligestilles med personer med godkendte danske lærerkvalifikationer.
 Ved aftale af 10. april 2008 mellem Undervisningsministeriet og Ministeriet for Videnskab, Teknologi og Udvikling, jf. afsnit 2.2.1.1., fik Styrelsen for International Uddannelse bemyndigelse til at anerkende udenlandske læreres kompetencer til at undervise i den danske folkeskole.
2.2.2.2. Den foreslåede ordning Det foreslås, at det lovfæstes, at kompetencen til at godkende, at personer med udenlandske lærerkvalifikationer varetager undervisningen i 1.-10. klasse, henhører under Styrelsen for International Uddannelse.
Der henvises til bemærkningerne til lovforslagets afsnit 2.2.1.1 om ressortansvaret.
Det foreslås, at det fremgår udtrykkeligt af folkeskoleloven, at Styrelsen for International Uddannelse kan godkende, at lærere, som ikke har gennemført den danske uddannelse til lærer i folkeskolen og ikke har fået godkendt en anden dansk læreruddannelse, kan varetage undervisning i 1.-10. klasse.
 Samtidig foreslås det, at undervisningsministeren, under hvis ressortområde uddannelsen til folkeskolelærer henhører, bemyndiges til at fastsætte nærmere regler om krav til godkendelse af udenlandske lærerkvalifikationer.
 Der henvises til lovforslagets § 2, nr. 1 og 2, og bemærkningerne hertil.
2.3. Afskæring af klageadgang for Styrelsen for International Uddannelses afgørelser 2.3.1. Gældende ret Det overordnede ressortansvar for tildeling af undervisningskompetence på gymnasieområdet og godkendelse af uddannelser til varetagelse af undervisningen i 1.-10. klasse henhører under Undervisningsministeriet.
Ansøgninger om godkendelse af udenlandske lærereksamener blev indtil Styrelsen for International Uddannelses oprettelse i 2005 behandlet i et kontor i Undervisningsministeriets departement.
Kontoret fik i maj 2003 overført opgaven med at behandle ansøgninger om godkendelse af udenlandske lærereksamener fra andre afdelinger i departementet.
Ved Styrelsen for International Uddannelses oprettelse som en styrelse under Undervisningsministeriet i 2005 blev opgaven med godkendelse af udenlandske lærereksamener overført.
 Styrelsen er ved aftale mellem Ministeriet for Videnskab, Teknologi og Udvikling og Undervisningsministeriet, jf. afsnit 2.2.1.1. og 2.2.2.1. i lovforslagets almindelige bemærkninger, bemyndiget til at varetage opgaven på vegne af Undervisningsministeriet.
Klager over styrelsens afgørelser om anerkendelse af udenlandske lærerkvalifikationer kan indbringes for den oprindeligt kompetente myndighed, dvs.
Undervisningsministeriet, medmindre klageadgangen er udtrykkeligt afskåret ved lov.
Hverken lov om pædagogikum i de gymnasiale uddannelser eller lov om folkeskolen indeholder regler om afskæring af klageadgang for styrelsens afgørelser om anerkendelse af udenlandske lærerkvalifikationer.
Der er ikke i forbindelse med oprettelsen af Styrelsen for International Uddannelse i 2005 eller ved ændring i ressortfordelingen i 2007/2008 taget stilling til klageadgangen.
Det har ikke på noget tidspunkt været hensigten, at der skulle være adgang til at klage over styrelsens afgørelser vedrørende tildeling af undervisningskompetence.
Undervisningsministeriet har ikke modtaget eller behandlet klager over sådanne afgørelser.
2.3.2. Den foreslåede ordning Det foreslås, at adgangen til at klage til Undervisningsministeriet over Styrelsen for International Uddannelses afgørelser om anerkendelse af udenlandske lærerkvalifikationer afskæres ved lov.
Afskæringen af klageadgangen omfatter både realitets- og legalitetsprøvelsen af styrelsens afgørelser.
Baggrunden herfor er, at sagkundskaben til og erfaringen med at vurdere udenlandske uddannelseskvalifikationer ligger i styrelsen, og at der er et velfungerende system til at behandle disse sager.
Det har ikke været tilsigtet, at der skulle være adgang til at klage over styrelsens afgørelser.
 I forhold til spørgsmålet om tilsyn fører Undervisningsministeriet tilsyn, i det omfang det følger af det lovgivningsmæssige ansvar på området, mens Ministeriet for Videnskab, Teknologi og Udvikling fører tilsyn, i det omfang det følger af at være overordnet myndighed for styrelsens virksomhed.
 Der henvises til lovforslagets § 1, nr. 4, og § 2, nr. 1 og 2, samt bemærkningerne til disse bestemmelser.
3. Økonomiske og administrative konsekvenser for stat, regioner og kommuner Lovforslaget har ingen økonomiske og administrative konsekvenser for stat, regioner og kommuner.
4. Økonomiske og administrative konsekvenser erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Forslaget har været sendt i høring hos følgende myndigheder og organisationer m.v.:
 Akademikernes Centralorganisation, Børne- og Kulturchefforeningen, Børnerådet, Center for Ligebehand-ling af Handicappede, Danmarks Erhvervsskoleforening, Danmarks Evalueringsinstitut (EVA), Danmarks Jurist- og Økonomforbund (DJØF), Danmarks Lærerforening, Danmarks Privatskoleforening, Danmarks Vejlederforening, Dansk Arbejdsgiverforening, Dansk Blindesamfund, Dansk Erhverv, Danske Erhvervs-skoler, Dansk Friskoleforening, Danske Handicaporganisationer (DH), Dansk Industri (DI), Dansk Magi-sterforening, Danske Gymnasieelevers Sammenslutning (DGS), Danske Regioner, Danske Skolelever, Danske Universiteter, Det Centrale Handicapråd, Deutscher Schul- und Sprachverein für Nordschleswig, Dokumentations- og Rådgivningscentret om Racediskrimination, Efterskoleforeningen, Erhvervsskolernes Elevorganisation, Foreningen af studenterkursusrektorer, Gymnasiernes Bestyrelsesforening (GBF), Gym-nasieskolernes Inspektorforening, Gymnasieskolernes Lærerforening (GL), Gymnasieskolernes Pædagogi-kumforening, Gymnasieskolernes Rektorforening, Handelsskolernes Lærerforening (HL), Ingeniørforenin-gen i Danmark (IDA), Fag og Arbejde (FOA), Forbundet for pædagoger og klubfolk (BUPL), Foreningen af Katolske Skoler i Danmark, Foreningen af Kristne Friskoler, Foreningsfællesskabet Ligeværd, Frie Skolers Lærerforening, Husholdnings- og Håndarbejdsskolerne, Institut for Menneskerettigheder, KL, Kon-kurrencestyrelsen, Landsforeningen af 10. klasseskoler i Danmark, Landsforeningen af Opholdssteder, Botilbud og Skolebehandlingstilbud (LOS), Landsforeningen af Ungdomsskoleledere, Landsorganisationen i Danmark (LO), Landssammenslutningen af Handelsskoleelever, Lilleskolerne  en sammenslutning af frie grundskoler, Private Gymnasier og Studenterkurser, Professionshøjskolernes Rektorkollegium  University Colleges Denmark, Rigsrevisionen, Rådet for de Grundlæggende Erhvervsrettede Uddannelser (REU), Rådet for de Gymnasiale Uddannelser, Rådet for erhvervsakademiuddannelser og professionsbachelorud-dannelser (REP), Rådet for Etniske Minoriteter, Rådet for Internationalisering af Uddannelserne, Skolele-derforeningen, Skole og Samfund, Uddannelsesforbundet, Ungdommens Uddannelsesvejledning (Leder-forsamlingen for Ungdommens Uddannelsesvejledning), Ungdomsringen og Ungdomsskolernes Udvik-lingscenter, VUC Bestyrelsesforening og VUC Lederforening.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås, at undervisningsministeren bemyndiges til at fastsætte nærmere regler om klage over afgørelser i forbindelse med prøven i teoretisk pædagogikum, herunder om, at ombedømmelse af en prøve og omprøve kan resultere i en lavere karakter end den påklagede.
Det er hensigten at fastsætte regler om, at de almindelige forvaltningsretlige regler og principper, herunder undersøgelsesprincippet, adgangen til at fremføre nye påstande over for en klageinstans og begrundelseskravet, finder anvendelse.
Dette skyldes ikke mindst, at en klager gennem sin klage kan risikere at blive stillet ringere end før afgivelse af klagen.
Det er derfor tillige hensigten at fastsætte regler, der præciserer, at muligheden for såvel ombedømmelse som omprøve gives som et tilbud til klager, således som det i dag også er tilfældet med hensyn til omprøve samt, at klager såvel ved tilbud om ombedømmelse som ved tilbud om omprøve skal orienteres om risikoen for at få en lavere karakter end den påklagede.
 Endelig vil der blive fastsat regler om, at omprøve eller ombedømmelse som følge af fejl eller mangler ved prøver, som ikke skyldes eksaminanden, ikke kan føre til en lavere karakter.
 Reglerne vil blive indsat i pædagogikumbekendtgørelsen.
 Der henvises til afsnit 2.1. i de almindelige bemærkninger.
Til nr. 2-4 (§ 16, stk. 1 og 3, og § 16 a) Den gældende bestemmelse i § 16, stk. 3, i lov om pædagogikum i de gymnasiale uddannelser, om tildeling af undervisningskompetence til gymnasielærere fra EU- og EØS-lande, foreslås i justeret form videreført i den foreslåede § 16 a, stk. 1, hvorfor § 16, stk. 3 ophæves.
 Det foreslås, at bestemmelserne om tildeling af undervisningskompetence til gymnasielærere med udenlandske læreruddannelser bliver samlet i den foreslåede § 16 a.
 Bestemmelsen i § 16 a, stk. 1, er bl.a. en indholdsmæssig videreførelse af den gældende § 16, stk. 3. Den foreslåede bestemmelse bemyndiger Styrelsen for International Uddannelse til at tildele undervisningskompetence til kandidater med en uddannelse til lærer ved de gymnasiale uddannelser fra andre lande end EU- og EØS-lande, således at styrelsens kompetence omfatter tildeling af undervisningskompetence til alle kandidater med en udenlandsk uddannelse til lærer ved de gymnasiale uddannelser, uanset uddannelsesland.
Endvidere foreslås det med § 16 a, stk. 2, at Styrelsen for International Uddannelse træffer den endelige administrative afgørelse i sager om tildeling af undervisningskompetence i henhold til stk. 1. Afskæringen af klageadgangen omfatter både realitets- og legalitetsprøvelsen af styrelsens afgørelser.
Undervisningsministeriet vurderer, at styrelsen besidder den fornødne faglige sagkundskab og erfaring til at træffe den endelige administrative afgørelse om tildeling af undervisningskompetence til udenlandske gymnasielærere.
Afskæringen af klageadgang indebærer, således at der ikke kan klages til Undervisningsministeriet over styrelsens konkrete afgørelser i henhold til stk. 1 hverken i forhold til realitets- eller legalitetsspørgsmål.
Idet undervisningsministeren har det lovgivningsmæssige ansvar for styrelsens afgørelser på dette område, kan de konkrete afgørelser, som styrelsen træffer i henhold til stk. 1, heller ikke påklages til Ministeriet for Videnskab, Teknologi og Udvikling uanset styrelsens ressortmæssige tilknytning hertil.
Undervisningsministeren bemyndiges ifølge den foreslåede bestemmelse til § 16 a, stk. 3, til at fastsætte regler om krav til at tildele undervisningskompetence til gymnasielærere med udenlandsk uddannelse.
Det er hensigten at fastsætte regler om, at de udenlandske kandidater ligeledes skal opfylde de faglige mindstekrav, som allerede følger af pædagogikumbekendtgørelsens bestemmelser i § 4 og § 5 i bekendtgørelse nr. 18 af 14. januar 2009 om undervisningskompetence i de gymnasiale uddannelser (pædagogikumbekendtgørelsen), jf. § 32, stk. 3 og 4, i lovbekendtgørelse af nr. 860 af 5. juli 2010 om uddannelsen til studentereksamen (stx) (gymnasieloven),§ 28, stk. 3 og 4, i lov om uddannelsen til højere forberedelseseksamen (hf), jf. lovbekendtgørelse af nr. 862 af 8. 5. juli 2010, samt § 30, stk. 5, i lov om uddannelserne til højere handelseksamen (hhx) og højere teknisk eksamen (htx), jf. lovbekendtgørelse af nr. 861 af 5. juli 2010.
 Der henvises til afsnit 2.2.1.2. i de almindelige bemærkninger til lovforslaget.
Til § 2 Til nr. 1 og 2 (§ 28 a) Den foreslåede bestemmelse i § 28 a, stk. 1, er en indholdsmæssig videreførelse af den gældende bestemmelse i § 28, stk. 1, 3. pkt., i lov om folkeskolen, som i særlige tilfælde giver undervisningsministeren bemyndigelse til at fravige kravet om, at for at kunne varetage undervisning i 1.-10. klasse skal den pågældende have gennemført uddannelsen til lærer i folkeskolen, eller anden læreruddannelse, der er godkendt af undervisningsministeren i denne henseende.
Godkendelsen kan betinges af, at de uddannede består en prøve ved en professionshøjskole, der af undervisningsministeren er godkendt til at uddanne lærere i folkeskolen.
Med den foreslåede § 28 a, stk. 1 placeres bestemmelsen om Styrelsen for International Uddannelses kompetence om godkendelse af udenlandske folkeskolelærerkvalifikationer i en bestemmelse for sig, og de eksisterende bestemmelser i lovens § 28, stk. 1, 1. og 2. pkt., forbeholdes udgangspunktet om, at varetagelse af undervisning i 1.-10. klasse kræver gennemførelse af den danske folkeskolelæreruddannelse eller godkendelse af anden dansk læreruddannelse.
Endvidere foreslås det i § 28 a, stk. 2, at Styrelsen for International Uddannelse træffer den endelige administrative afgørelse i sager om godkendelse af udenlandske lærerkvalifikationer i henhold til stk. 1. Klageadgangen foreslås dermed afskåret ved lov med hensyn til både realitets- og legalitetsprøvelsen af styrelsens afgørelser.
Undervisningsministeriet vurderer, at styrelsen besidder den fornødne faglige sagkundskab og erfaring til at træffe den endelige afgørelse sådan godkendelse.
Afskæringen af klageadgang indebærer, således at der ikke kan klages til Undervisningsministeriet over styrelsens konkrete afgørelser i henhold til stk. 1 hverken i forhold til realitets- eller legalitetsspørgsmål.
Idet undervisningsministeren har det lovgivningsmæssige ansvar for styrelsens afgørelser på dette område, kan de konkrete afgørelser, som styrelsen træffer i henhold til stk. 1, heller ikke påklages til Ministeriet for Videnskab, Teknologi og Udvikling uanset styrelsens ressortmæssige tilknytning hertil.
Undervisningsministeren bemyndiges ifølge den foreslåede bestemmelse i § 28 a, stk. 3, til at fastsætte regler om kravtil godkendelse af udenlandske lærerkvalifikationer.
Der henvises til afsnit 2.2.1.2. i lovforslagets almindelige bemærkninger.
Til § 3 Det foreslås, at loven træder i kraft den 1. januar 2011. I bekendtgørelsesform vil det blive fastsat, at de ændrede bestemmelser har virkning for prøver, der påbegyndes efter dette tidspunkt.
Ansøgninger om anerkendelse og godkendelse af lærerkvalifikationer indgivet inden lovens ikrafttrædelse vil blive behandlet efter de hidtil gældende bestemmelser.
