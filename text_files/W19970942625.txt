Ankestyrelsens principafgørelse O-117-97 om feriepenge - praktikperiode - ensartet niveau Resume:
 En kommune var berettiget til at fradrage feriepenge, som var optjent i en praktikperiode som led i revalideringsforløbet, fuldt ud i den samtidigt udbetalte revalideringsydelse, når de kom til udbetaling.
Ankestyrelsen lagde ved afgørelsen vægt på, at de økonomiske forhold som udgangspunkt bør være ensartede under hele erhvervsplanens gennemførelse, således at revalidender, der indgår i et egentligt uddannelsesforløb, afbrudt af praktikperioder, sikres et samlet indtægtsniveau svarende til revalideringsydelsen igennem hele uddannelsesforløbet. *) Ankestyrelsen bemærkede, at feriepenge optjent som en konsekvens af erhvervsplanens gennemførelse ikke er omfattet af reglen i Socialministeriets bekendtgørelse nr. 517 af 1. juli 1990 om den faste bruttorevalideringsydelse, § 9, stk. 2 ( nu aktivlovens § 58, stk. 1, nr. 2 ), idet denne regel kun regulerer arbejdsindtægter, der optjenes uafhængigt af erhvervsplanen.
 Kassation:
Principafgørelsen er afløst af en nyere afgørelse Kassationsdato:
02-02-2012 Love:
Lov om social bistand - lovbekendtgørelse nr. 110 af 26. februar 1996 - § 43, stk. 5 Lov om aktiv socialpolitik - lovbekendtgørelse nr. 1460 af 12. december 2007 - § 58 Note:
Afløst af 40-12 *) Der henvises til SM O- 54-93.
 Sagsfremstilling:
En 32-årig kvinde var af kommunen blevet bevilget støtte efter bistandslovens § 43 til en uddannelse til pædagog.
Uddannelsen tilpædagog var sammensat således, at den foregik på en uddannelsesin stitution afbrudt af en korterevarende praktikperiode.
 Revalidendens økonomiske forhold var fastlagt således, at hun i undervisningsperioder modtog bruttorevalideringsydelse, mens hun i praktikperioden modtog praktikløn med et lønsupplement efter § 43, stk. 8, hvorved hun samlet fik en indtægt, der svarede til bruttorevalideringsydelsen.
 Praktiklønnen medførte optjening af feriepenge, der efter ferielovens regler tidligst kunne komme til udbetaling 1. maj i det efterfølgende kalenderår.
Ankenævnet fandt, at feriepenge, optjent i praktikperioden, skulle fradrages i bruttorevalideringsydelsen.
Nævnet lagde vægt på, at feriepengene var optjent i et arbejdsforhold, som indgik i revalideringsplanen, og hvorunder der blev udbetalt supplement til arbejdsindtægten.
Nævnet fandt, at revalidendens forhold således var fastsat under hensyn til, at det sikredes, at revalidenden i hele perioden havde et indtægtsniveau, der svarede til bruttorevalideringsydelsen.
 Sagen blev behandlet i principielt møde med henblik på afklaring af om feriepenge, optjent i en praktikperiode, kan fradrages i bruttorevalideringsydelsen.
 Afgørelse:
 Ankestyrelsen fandt, at feriepenge optjent i en praktikperiode som led i revalideringsforløbet og som kom til udbetaling samtidig med bruttorevalideringsydelsen skulle fratrækkes i denne ydelse.
 Ankestyrelsen lagde ved afgørelsen særlig vægt på, at de økonomiske forhold som udgangspunkt bør være ensartede under hele erhvervsplanens gennemførelse, således at revalidender, der indgår i et egentligt uddannelsesforløb afbrudt af praktikperioder, sikres et samlet indtægtsniveau svarende til bruttorevalideringsydelsen igennem hele uddannelsesforløbet, jf. herved SM O-54-93.
 Ankestyrelsen bemærkede, at feriepenge optjent som en konsekvens af erhvervsplanens gennemførelse ikke er omfattet af reglen i Socialministeriets bekendtgørelse nr. 517 af 1. juli 1990 om den faste bruttorevalideringsydelse m.v., § 9, stk. 2, idet denne regel kun regulerer arbejdsindtægter, der optjenes uafhængigt af erhvervsplanen.
 Ankestyrelsen fandt ikke grundlag for at ændre ankenævnets afgørelse.
