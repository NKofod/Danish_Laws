 Bekendtgørelse om advokater, der kan beskikkes i visse sager om indgreb i meddelelseshemmeligheden mv.
 I medfør af § 784, stk. 2, i retsplejeloven, jf. lovbekendtgørelse nr. 1237 af 26. oktober 2010, som ændret ved lov nr. 1552 af 21. december 2010, fastsættes:
 § 1.  Justitsministeren antager for hver landsrets område efter drøftelse med præsidenterne for vedkommende landsret og byret samt Advokatrådet et antal advokater, der kan beskikkes i sager om indgreb i meddelelseshemmeligheden, sager om ransagning efter retsplejelovens § 799 og sager om beslaglæggelse efter retsplejelovens § 807 e, når efterforskningen angår en overtrædelse af straffelovens kapitler 12 eller 13.
 Stk. 2. Advokaterne skal inden antagelsen sikkerhedsgodkendes efter reglerne i Statsministeriets sikkerhedscirkulære herom.
 Stk. 3. Advokaterne antages for 2 år ad gangen.
§ 2.  Advokaterne må kun efter særlig godkendelse fra Justitsministeriet få bistand ved deres arbejde med sagerne.
Justitsministeriet kan bestemme, at personer, der yder advokaterne bistand, ligeledes skal sikkerhedsgodkendes, jf. § 1, stk. 2.
 Stk. 2. Advokaterne og de personer, der eventuelt yder dem bistand, skal håndtere sagernes dokumenter og oplysningerne heri i overensstemmelse med reglerne i Statsministeriets sikkerhedscirkulære herom.
 Stk. 3. Justitsministeriet kan bistå med opbevaring af dokumenter.
 § 3.  Bekendtgørelsen træder i kraft den 1. januar 2011.
 Stk. 2. Bekendtgørelse nr. 322 af 25. juni 1985 ophæves.
