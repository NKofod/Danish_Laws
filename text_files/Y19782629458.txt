Dansk Standardiseringsråd klagede til Forbrugerombudsmanden over, at  

 en styrthjelm var forsynet med et DS-godkendelsesmærke, uanset at den ikke  

 var godkendt og derfor ikke måtte benyttes til kørsel på områder, hvor  

 færdselsloven gælder.
Ombudsmanden udtalte, at det er i strid med  

 markedsføringslovens § 1 og § 3 at sælge hjelme, som ikke lovligt kan  

 anvendes, medmindre forbrugeren bliver gjort bekendt hermed ved handelens  

 indgåelse.
Mærkningen og reklameringen var desuden i strid med  

 markedsføringslovens § 2, stk. 1 og 2.
1. Uberettiget anvendelse af Dansk Standards mærkning Dansk Standardiseringsråd klagede over, at en importør af styrthjelme  

 reklamerede med, at en bestemt type hjelme, der bruges af motorcyklister, var  

 godkendt i henhold til Dansk Standard 2124.
 Det blev oplyst, at hjelmene indvendigt var mærket med en tilsvarende  

 oplysning om, at de var fremstillet efter DS 2124.
 De pågældende hjelme var imidlertid ikke godkendt, og i henhold til  

 bestemmelserne i Justitsministeriets bekendtgørelse nr. 254 af 17. maj 1976  

 måtte de derfor ikke anvendes til kørsel på områder, hvor færdselsloven  

 gælder.
 Forbrugerombudsmanden udtalte, at det var i strid med markedsføringslovens  

 § 1 og § 3 at sælge hjelme, som ikke lovligt kunne anvendes, medmindre  

 forbrugeren blev gjort bekendt hermed ved handelens indgåelse, og at den  

 omhandlede reklamering og mærkning var i strid med markedsføringslovens § 2,  

 stk. 1 og 2.
 Firmaet reagerede ikke på Forbrugerombudsmandens henvendelse, og det blev  

 derefter meddelt, at såfremt man ikke omgående ville bringe salget og  

 annonceringen til ophør, ville sagen blive indbragt for Sø- og Handelsretten  

 i København.
 Henstillingen blev derefter taget til følge.
 (* 1) Offentliggjort i Forbrugerombudsmandens Årsberetning 1977-1978, side  

 101, nr. 1.
