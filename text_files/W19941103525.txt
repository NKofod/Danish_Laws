 Udtalt, at en ordning, hvorefter en privat virksomhed ville tilbyde  

 offentlige myndigheder samt de virksomheder m.v., som er oplysningspligtige i  

 henhold til skattekontrolloven, at overtage en række opgaver i forbindelse  

 med den årlige oplysningspligt i form af samlet udsendelse af årsoplysninger  

 til skatteydere, efter Registertilsynets opfattelse ville medføre oprettelse  

 af et register, jf. lov om private registre § 1, stk. 1, og at denne ordning  

 - på grund af formålet med og størrelsen af registeret samt karakteren af  

 oplysningerne - kun burde iværksættes, såfremt der blev tilvejebragt særskilt  

 lovhjemmel herfor.
 Endvidere udtalt, at virksomheden - idet der ved ordningen ville blive  

 foretaget en sammenstilling af oplysninger, som den enkelte indberettende  

 virksomhed eller myndighed ikke har adgang til at kunne foretage, og at der  

 derfor ville blive dannet et nyt register - ikke kunne betragtes som et  

 edb-servicebureau.
 Registertilsynet blev anmodet om en udtalelse vedrørende etablering af en  

 privat virksomhed med det formål at tilbyde offentlige myndigheder samt de  

 virksomheder m.v., som er oplysningspligtige i henhold til  

 skattekontrolloven, at overtage en række opgaver i forbindelse med den årlige  

 oplysningspligt over for borgerne og skattemyndighederne.
For så vidt angik oplysningspligten til borgerne skulle denne varetages på  

 den måde, at de oplysningspligtige kunne aflevere et færdigredigeret  

 printbånd til virksomheden, hvori personnummeret identificerede den enkelte  

 oplysningsmodtager.
Med personnummeret som nøgle ville der herefter blive  

 foretaget en maskinel samsortering, således at alle oplysninger til den  

 enkelte modtager ville blive udskrevet og kuverteret samlet.
Når  

 samsorteringen efter personnummer var foretaget, ville man påføre den senest  

 registrerede adresse fra Det Centrale Personregister.
Oplysningerne skulle  

 sorteres efter postnummer, og udskrivningen ville herefter finde sted.
 Som resultat heraf ville den enkelte skatteyder kun modtage een kuvert,  

 hvor man i dag modtager (mindst) en kuvert fra hver oplysningspligtig.
Endvidere ville virksomheden i visse tilfælde skulle forestå  

 indberetningen til skattemyndighederne.
Dette skulle ske, når der alene  

 skulle indberettes ukomplicerede oplysninger, eksempelvis løn, kontingenter,  

 gruppelivspræmier m.v.
Der skulle ikke ske indberetning til  

 skattemyndighederne af mere komplicerede oplysninger, som f.eks. oplysninger  

 fra kreditforeninger og banker i forbindelse med prioritets- og låneforhold.  

 Endvidere skulle der ikke ske indberetning, hvor den indberetningspligtige  

 måtte ønske at kombinere de udsendte breve med andre oplysninger, f.eks. hvor  

 en bank tillige ville give oplysninger om kontotyper.
Ordningen skulle planlægges som en årlig serviceaktivitet, der alene  

 skulle have til opgave at samsortere, udskrive og kuvertere de tilsluttede  

 virksomheders oplysninger.
Dette skulle finde sted i perioden ultimo januar  

 til primo februar, og efter en sikkerhedsperiode på 1 1/2 måned ville alle  

 oplysningerne blive slettet.
 Det forventedes, at ordningen det første år ville indebære, at  

 virksomheden skulle ligge inde med ca. 1 mio. registreringer.
 Vedrørende den tekniske fremgangsmåde blev det oplyst, at oplysningerne på  

 den printfil, som skulle indeholde oplysningerne, og som ville være  

 grundlaget for udskrivningen, ville fremtræde ustruktureret, og at der ikke  

 eller kun med stor vanskelighed ville kunne foretages søgning i denne.
Der ville ikke blive foretaget nogen bearbejdning af de indberettede  

 oplysninger, som alene ville fremtræde som enkeltblade og en direkte  

 gengivelse af de enkelte indberettede oplysninger.
Den pågældende virksomhed  

 ville imidlertid udarbejde en forside til de indberettede oplysninger, der  

 skulle angive, hvem der havde foretaget indberetningerne.
 Printfilen ville blive opbevaret i 1-2 uger, mens det blev overvejet at  

 opbevare en sikkerhedskopi i 1-1 1/2 måned.
 Virksomheden gjorde gældende, at ordningen ikke ville medføre, at der blev  

 etableret et edb-register, hvor oplysningerne blev opbevaret varigt.
 Virksomheden gjorde endvidere gældende, at ordningen ville være omfattet  

 af § 20 i lov om private registre om overladelse af oplysninger til  

 edb-servicebureauer, idet virksomheden kun skulle forestå en teknisk  

 bearbejdning af oplysningerne, som ville bestå i, at årsoplysningerne blev  

 sorteret, således at oplysningsmodtagerne kun ville modtage én kuvert.  

 Der ville derimod ikke blive foretaget en egentlig behandling af indholdet af  

 registrene med årsoplysninger, og ved eventuelle fejl i indholdet skulle  

 modtageren af informationerne rette henvendelse til den oplysningspligtige,  

 hvorimod den pågældende virksomhed ikke skulle være bruger af oplysningerne.
 Virksomheden oplyste, at ordningen under alle omstændigheder ville  

 forudsætte en ændring af meddelelsesfristen over for skatteyderne i  

 skattekontrolloven.
 Sagen blev på dette grundlag behandlet på et møde i Registerrådet.
 Registertilsynet udtalte herefter, at det var tilsynets opfattelse, at  

 samlingen af oplysningerne ville have en sådan selvstændig tilværelse, at der  

 ville blive oprettet et register i registerlovens forstand, jf. lov om  

 private registre, § 1, stk. 1.
 Registertilsynet lagde herved bl.a. vægt på, at oplysningerne ville  

 fremtræde i nye sammenhænge, idet der ville ske en sammenskrivning af  

 oplysningerne fra de enkelte oplysningspligtige.
 Hertil kom, at uanset at der ikke eller kun med stor vanskelighed ville  

 kunne søges på enkeltpersoner, ville oplysningerne under alle omstændigheder  

 kunne gøres tilgængelige ved udskrivning, og dette ville i hvert fald kunne  

 ske efter postnummer.
 Vedrørende spørgsmålet om, hvorvidt ordningen kunne anses for omfattet af  

 lovens bestemmelser om edb-servicebureauer, udtalte Registertilsynet, at det  

 var tilsynets opfattelse, at det i almindelighed må forudsættes, at der i  

 forbindelse med edb-servicebureauvirksomhed alene sker edb-behandling af de  

 enkelte virksomheders og offentlige myndigheders egne oplysninger på en sådan  

 måde, at der ikke herved sker sammenblanding med oplysninger, der stammer fra  

 andre virksomheder m.v.
 Da virksomheden skulle foretage en sammenstilling af oplysninger, som den  

 enkelte indberettende virksomhed m.v. ikke ville have adgang til at kunne  

 foretage, ville ordningen derfor medføre dannelse af et nyt register, som  

 ville gå ud over den rene edb-behandling af den enkelte virksomheds egne  

 oplysninger.
 Registertilsynet udtalte derfor sammenfattende, at man var af den  

 opfattelse, at ordningen ikke kunne betragtes som  

 edb-servicebureauvirksomhed, men at ordningen derimod ville medføre, at  

 virksomheden ved samkøring af private og/eller offentlige registre ville  

 oprette et register og dermed ville foretage en selvstændig registrering af  

 de indberettede oplysninger.
 Registertilsynet fandt herefter ud fra en samlet vurdering, at ordningen  

 under hensyn til formålet med og størrelsen af registeret samt karakteren af  

 oplysningerne kun burde iværksættes, såfremt der blev tilvejebragt særskilt  

 lovhjemmel herfor, f.eks. gennem en ændring af skattekontrolloven.
 (*1) Registertilsynets Årsberetning 1994 side 71.
