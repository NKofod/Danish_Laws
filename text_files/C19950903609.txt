(Til Direktoratet for Udlændinge) I medfør af § 15, stk. 2, i lov om midlertidig opholdstilladelse til visse  

 personer fra det tidligere Jugoslavien m.v., jf. lovbekendtgørelse nr. 893 af  

 27. oktober 1994 som ændret ved lov vedtaget den 12. januar 1995, fastsættes:
Formål § 1.  Med henblik på at sikre en hensigtsmæssig og  

 samtidig retssikkerhedsmæssig fuldt forsvarlig behandling af asylansøgninger  

 fra personer, der er meddelt opholdstilladelse i medfør af lov om midlertidig  

 opholdstilladelse til visse personer fra det tidligere Jugoslavien m.v., skal  

 der foretages en administrativ tilrettelæggelse af sagsbehandlingen.
Retningslinier § 2.  Det påhviler de myndigheder, der efter kapitel 8  

 i udlændingeloven træffer afgørelse i sager vedrørende ansøgninger om  

 opholdstilladelse efter udlændingelovens § 7 (asyl), at foretage en  

 teknisk-administrativ tilrettelæggelse af behandlingen af asylansøgninger fra  

 personer, der er meddelt midlertidig opholdstilladelse efter lov om  

 midlertidig opholdstilladelse til visse personer fra det tidligere  

 Jugoslavien m.v.
 § 3.  De i § 2 nævnte myndigheder kan i forbindelse  

 med behandlingen af de i § 2 nævnte asylansøgninger på baggrund af de til  

 enhver tid foreliggende baggrundsoplysninger foretage en opdeling af sagerne  

 i persongrupper efter fastlagte kriterier.
Stk. 2.  Direktoratet for Udlændinge udarbejder til brug  

 for sagsbehandlingen i direktoratet retningslinier for behandlingen af  

 asylsagerne.
Retningslinierne skal indeholde vejledning om sagernes  

 fremtagelse, gruppering samt efterbehandling.
Retningslinierne skal endvidere  

 behandle spørgsmålet om referencesager.
Myndighedernes sagsbehandling § 4.  Såfremt de i § 2 nævnte myndigheder på baggrund  

 af de til enhver tid foreliggende baggrundsoplysninger finder det åbenbart,  

 at der bør meddeles asyl til et antal asylansøgere, der efter den i § 3  

 nævnte opdeling indgår i samme persongruppe, kan dette ske efter en samlet  

 generel bedømmelse af gruppen.
 § 5.  Direktoratet for Udlændinge kan, efter at sagen  

 har været forelagt for Dansk Flygtningehjælp, på baggrund af de til enhver  

 tid foreliggende baggrundsoplysninger bestemme, at afgørelsen i en sag, hvor  

 ansøgningen må anses som åbenbart grundløs, ikke kan indbringes for  

 Flygtningsnævnet, jf. udlændingelovens § 53 a, stk. 3.
 § 6.  For de personer med midlertidig  

 opholdstilladelse efter lov om midlertidig opholdstilladelse til visse  

 personer fra det tidligere Jugoslavien m.v., der har indgivet ansøgning om  

 asyl senest den 31. januar 1995, skal asylsagsbehandlingen, i det omfang det  

 ud fra de givne ressourcer er muligt, søges gennemført inden udgangen af  

 1995.
Dokumentationshåndbog § 7.  Til brug for behandlingen af asylansøgninger fra  

 personer med opholdstilladelse efter lov om midlertidig opholdstilladelse til  

 visse personer fra det tidligere Jugoslavien m.v., udarbejder Direktoratet  

 for Udlændinge en særlig dokumentationshåndbog.
Dokumentationshåndbogen skal  

 indeholde oplysninger af særlig betydning for behandlingen af de nævnte  

 asylansøgninger og baseres på det bredest mulige kildegrundlag.
 Stk. 2.  Direktoratet for Udlændinge forestår sammen med  

 Udenrigsministeriet den løbende opdatering af den i stk. 1 omtalte  

 dokumentationshåndbog.
Overvågning af sagsbehandlingen § 8.  Indenrigsministeren nedsætter en arbejdsgruppe  

 med repræsentanter fra Dansk Flygtningehjælp, Direktoratet for Udlændinge,  

 Flygtningenævnet, Udenrigsministeriet og Indenrigsministeriet, der i lyset af  

 de til enhver tid foreliggende baggrundsoplysninger løbende følger de  

 opdelinger, der foretages i medfør af § 3.
 Stk. 2.  Arbejdsgruppen indhenter endvidere løbende  

 oplysninger om asylsagsbehandlingen.
 § 9.  Cirkulæret træder i kraft den 1. februar 1995.
