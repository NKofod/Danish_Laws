Beretning afgivet af Miljø- og Fødevareudvalget den 5. september 2018 Beretning over Forslag til folketingsbeslutning om indførelse af forbud mod brug af neonikotinoider [af Søren Egge Rasmussen (EL) m.fl.]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 22. maj 2018. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 11 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et mindretal i udvalget (S) glæder sig over, at der i 2018 på EU-plan er gennemført et forbud mod brug af neonikotinoider udendørs.
Partiet finder, at der i lyset af EFSAs omfattende rapport om neonikotinoiders alvorlige fare for bier i udgangspunktet bør gælde samme forbud i Danmark.
I tillæg hertil ønsker Socialdemokratiet, at den hidtidige dispensationspraksis, hvor der er givet rutinemæssige godkendelser, strammes.
Socialdemokratiet mener, at det er muligt at stramme dispensationspraksis på en måde, der både giver mulighed for at beskytte afgrøder mod insektangreb og samtidig sikrer en bedre beskyttelse af bier i Danmark.
Endelig noterer Socialdemokratiet sig med tilfredshed, at der 2018 ikke er givet dispensation til bejdsning med neonikotinoider.
Et andet mindretal i udvalget (EL, ALT, RV og SF) mener, at miljø- og fødevareministeren bør foranstalte, at der indføres et totalforbud mod brug af neonikotinoider ved dyrkning af alle afgrøder og uden mulighed for dispensation senest fra og med udgangen af juli 2018. Mindretallet finder det stærkt bekymrende, at neonikotinoider benyttes på en stor del af det danske landbrugsareal, samtidig med at der er dokumentation for, at stofferne har skadelig indvirkning på bier, som er i markant tilbagegang i Europa.
Mindretallet finder det positivt, at miljø- og fødevareministeren har meddelt, at der i 2018 ikke vil blive givet dispensation til brug af neonikotinoider ved dyrkning af vinterraps, men finder det utilstrækkeligt, at det henstår i det uvisse, om ministerens udmelding er udtryk for et generelt skift i den praksis, som man hidtil har udøvet, hvor man trods et EU-forbud alligevel har valgt at give dispensation i stor udstrækning, eller om det blot er udtryk for en ændring i praksis for 2018. Mindretallet efterlyser klarhed på området og finder det afgørende, at der for vinterraps og for andre afgrøder, hvor neonikotinoider også bruges i stort omfang (bl.a. kartofler og roer), indføres et totalforbud uden mulighed for dispensation senest inden udgangen af juli 2018. Mindretallet finder, at et totalforbud mod neonikotinoider uden mulighed for dispensation er et vigtigt skridt, der kan bidrage til at forhindre et katastrofalt kollaps af vores populationer af vilde bier og honningbier.
 P.u.v.
