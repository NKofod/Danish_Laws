Vejledning om ansøgning om støtte fra ansøgningspuljen til behandlingstilbud til børn og unge fra familier med stof- eller alkoholmisbrug Ansøgningsfrist den 4. juli 2019 kl. 12.
INDHOLDSFORTEGNELSE 1 Indledning 2 Ansøgningspuljens formål 3 Ansøgerkreds 4 Målgruppe 5 Baggrund om ansøgningspuljen 5.1 Feedback Informed Treatment (FIT) 6 Forventede resultater 7 Indhold i projektet 7.1 Aktiviteter 7.2. Midler 7.3. Understøttelse 8 Projektperiode 9 Tildelingskriterier og vurdering 10 Tilskudsberettigede udgifter 11 Ikke tilskudsberettigede udgifter 12 Udarbejdelse af budget 13 Ansøgningsfrist og -procedure 14 Statsstøtte 15 Bilagsoversigt 1 Indledning Som led i satspuljeaftalen for 2015 blev der afsat midler til en ansøgningspulje til behandlingstilbud til børn og unge fra familier med stof- eller alkoholmisbrug.
Midlerne er afsat på finansloven for 2019 på § 15.26.03.10. Bevillingen er permanent og udmeldes for en 4-årig periode ad gangen.
Ansøgningspuljen blev udmeldt første gang i 2015 for perioden 2016-2019. Anden udmelding sker for perioden 2020-2023 med 284,5 mio. kr.. Ansøgningspuljen udmeldes i 2019 med 73.866.439 kr. i 2020 og 70,2 mio. kr. årligt i 2021-2023.
2 Ansøgningspuljens formål Ansøgningspuljens formål er at sikre udbredelsen af gratis landsdækkende behandlingstilbud til børn og unge under 25 år, som er belastede af en opvækst i familier med stof- eller alkoholproblemer.
3 Ansøgerkreds Ansøgningspuljens ansøgerkreds er kommuner, private og frivillige organisationer, eventuelt i samarbejde med hinanden.
4 Målgruppe Ansøgningspuljens målgruppe er børn og unge under 25 år, der er belastede af en opvækst i familier med stof- eller alkoholproblemer, herunder børn og unge som har mistet en eller begge forældre.
Det kan både være børn og unge, der bor hjemme eller som har boet i familier, hvor forældre, søskende eller andre nære omsorgspersoner hvoraf mindst en har et stof- eller alkoholmisbrug.
Det kan således også være børn, som har mistet den eller de misbrugende forældre eller nære omsorgspersoner.
Nære omsorgspersoner kan fx være bedsteforældre eller stedforældre.
 Målgruppen er karakteriseret ved at have et særligt behov for hjælp til at håndtere de komplekse problemstillinger, der som følge af opvæksten kan opstå, herunder i forbindelse med en begyndende overgang til voksenlivet.
 Målgruppen omfatter ikke gravide med et stof- eller alkohol misbrug.
5 Baggrund om ansøgningspuljen Puljen skal medvirke til, at de børn og unge, der vokser op i familier med stof- eller alkoholmisbrug, kan få hjælp og støtte til at mestre de udfordringer, som følger af deres opvækst.
Puljen skal medvirke til, at forbedre børnenes og den unges trivsel og at børnene og de unge opnår bedre forudsætning for en langsigtet positiv udvikling og en højere grad af livskvalitet.
Ifølge Sundhedsstyrelsen vokser 122.000 børn og unge op i en familie med alkoholproblemer Der findes ikke tilsvarende tal for børn og unge, der vokser op i familier med stofmisbrug, men ifølge Sundhedsstyrelsen havde i alt 1.727 borgere, der blev indskrevet i behandling i 2014, børn i hjemmet under 18 år .
 I forbindelse med satspuljeaftalen for 2015, blev der afsat midler til evalueringen af puljen i perioden 2016-2019. Evalueringen skal bidrage til at indsamle viden om virkningsfulde indsatser til målgruppen, og til at understøtte og kvalificere projekternes faglige vidensgrundlag.
I projektets opstart blev der identificeret syv centrale kerneelementer som forventedes at være særlig virkningsfulde elementer i indsatser til børn og unge fra familie med stof- eller alkoholmisbrug.
De syv kerneelementer der indgår i evalueringens analyse er: 1) Fokus på ressourcer, udvikling og handlemuligheder, 2) Barnet i centrum, 3) Leg og øvelser, 4) Fokus på netværk, 5) Tillid og tryghed, 6) Oplevelse af at være en del af et fællesskab og 7) Fokus på forståelse af egen situation.
Se Inspirationskatalog  Behandlingstilbud til børn og unge fra familier med stof- eller alkoholmisbrug Socialstyrelsen 2019 og  Midtvejsrapport - Behandlingstilbud til børn og unge fra familier med stof- eller alkoholmisbrug, december 2017.
6 Forventede resultater Det forventes, at de støttede projekter opnår nedenstående resultater:
  At børn og unge i målgruppen, gennem tilbud om rådgivning og samtaleterapi, bedre vil kunne mestre de udfordringer, som følger af deres opvækst i familier med stof- eller alkoholproblemer.
  At de børn og unge, der benytter et behandlingstilbud, er tilfredse med og profitere af indsatserne.
  At behandlingstilbuddene bl.a. vil kunne bidrag til at børnene og de unge får mere stabilitet i forhold til skolegang og arbejdsliv og at de opnår øget trivsel.
  Det forventes ligeledes, at indsatsen mindsker risikoen for, at den unge udvikler egentlige psykiske lidelser eller egne stof- eller alkoholproblemer.
7 Indhold i projektet 7.1 Aktiviteter Midlerne fra puljen skal anvendes til gratis rådgivnings- og samtaletilbud til børn og unge, der er belastet af en opvækst i en familie med stof- eller alkoholproblemer.
Det kan både være individuelle og gruppeforløb.
Tilbuddet skal tilbyde barnet eller den unge en forsamtale så vidt muligt inden 14 dage, men senest inden 30 dage, efter henvendelse med henblik på afklaring af hvilken type tilbud, der er behov for.
Så vidt det er muligt inden for tilbuddets kapacitet, påbegyndes behandlingen inden tre måneder efter forsamtalen.
Efter endt behandling skal det være muligt for barnet eller den unge at vende tilbage for at få opfølgende samtaler efter en rum tid, hvis der opstår behov herfor.
Det vil således ikke være et krav, at det enkelte barn kun kan modtage tilbuddet én gang.
Behandlingen skal være gratis og kan bestå af rådgivning og samtaleterapi, der kan være individuel såvel som gruppebaseret.
Det vil være muligt for ansøgerne selv at vurdere, om de inden for projektets ramme og de eksisterende lovregler kan tilbyde anonymitet  både i forhold til kommunen og i forhold til børnene og de unges forældre.
Aktiviteterne skal være gratis for målgruppen og kan f.eks. bestå af individuelle samtaler, gruppesamtaler, sociale aktiviteter, chats, familie/netværkssamtaler og spædbørnssamtaler.
Aktiviteter direkte målrettet forældrene, såsom parterapi eller individuelle forløb kan der ikke søges tilskud til.
Indsatsen kan tilbydes alene eller som supplement til andre tilbud målrettet både barnet, forældrene eller familien fx familieorienteret misbrugsbehandling målrettet den ene forælder.
For de børn og unge i målgruppen, der har behov for yderligere støtte efter servicelovens bestemmelser, vil indsatsen kunne indgå som et led i en samlet indsats.
 Der kan i mindre befolkede områder etableres satellittilbud - satellittilbud er f.eks. når et behandlingstilbud har oprettet mødesteder i mindre befolket områder af hensyn til børnenes og de unges mulighed for at deltage i behandlingstilbuddet.
7.2 Midler Midlerne fra puljen skal anvendes til gratis rådgivnings- og samtaletilbud til børn og unge, der er belastet af en opvækst i en familie med stof- eller alkoholproblemer.
Det kan både være individuelle og gruppeforløb.
 Der kan også anvendes midler til forsamtalen, der skal tilbydes barnet eller den unge inden 14 dage, men senest inden 30 dage, fra henvendelse til afklaring af barnets eller den unges behov for støtte.
Der kan søges om støtte fra ansøgningspuljen til lønudgifter til projektleder, fagprofessionelle, supervision og aktiviteter som led i behandlingen, formidling i forbindelse med rekruttering af børn og unge, lokaler, indretning og forplejning i forbindelse med tilbuddene.
Der kan søges midler til transport for behandlere, i det omfang det indgår som led i satellittilbud.
 For en nærmere beskrivelse af tilskudsberettigede udgifter se vejledningens afsnit 10.
7.3 Understøttelse Der forventes 1-2 aktiviteter årligt for alle behandlingstilbud der modtager midler fra ansøgningspuljen.
Det kan f.eks. være aktiviteter som Socialstyrelsen faciliterer, såsom arrangementer med faglige oplæg eller erfaringsudveksling mellem behandlingstilbuddene.
 Derudover oprettes et monitoreringssystem, så der løbende kan følges op på projekternes produktionstal samt virkningen af indsatserne.
8 Projektperiode Midlerne anvendes i perioden 1. januar 2020 til 31. december 2023.
9 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Ansøgerkreds, formål, målgruppe og målsætninger:
 Det vil blive vurderet om projektets ansøger ligger inden for ansøgningspuljens ansøgerkreds.
Der vil i vurderingen af ansøgningerne blive lagt vægt på, om der er indgået samarbejder med andre kommuner eller med frivillige og private organisationer om indsatsen, herunder fx partnerskaber eller lignende.
Dette står nærmere beskrevet under Ad 4) Organisering og ledelse.
 Det vil blive vurderet, om projektets formål og målgruppe ligger inden for ansøgningspuljens formål og målgruppe.
Til brug for vurderingen skal det beskrives, hvordan projektet har til formål, at sikre udbredelsen af gratis landsdækkende behandlingstilbud til børn og unge under 25 år, som er belastede af en opvækst i familier med stof- eller alkoholproblemer.
I relation til projektets formål beskrives, hvilket problem projektet søger at løse for målgruppen, og hvilke forventede resultater det fører til for målgruppen.
Det er vigtigt, at det sandsynliggøres, at projektet medvirker til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
  Hvem indgår i målgruppen og begrundelse for evt. afgrænsning af målgruppen? Det skal beskrives, hvad der kendetegner de borgere, som indgår i målgruppen, herunder hvilke aldersgrupper tilbuddet retter sig mod.
 Hvad er omfanget af målgruppen og hvor mange fra målgruppen forventes at deltage i projektet? Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
 Ad 2) Aktiviteter:
 Det vil blive vurderet, om projektets aktiviteter bidrager til opfyldelse af ansøgningspuljens formål og målsætninger.
 Til brug for vurderingen skal de planlagte aktiviteter være klart beskrevet, og det skal beskrives, hvordan aktiviteterne bidrager til projektets formål og forventede resultater.
Projekterne skal beskrive, hvordan de som led i den samlede indsats indledningsvist vil afholde forsamtaler med børn og unge og hvordan de vil afslutte et forløb.
Forsamtalerne skal helst tilbydes inden for 14 dage og senest inden for 30 dage efter henvendelse med henblik på afklaring af barnets eller den unges behov for støtte.
Så vidt det er muligt inden for tilbuddets kapacitet, påbegyndes behandlingen inden for tre måneder efter forsamtalen.
 Barnet eller den unge kan anonymt modtage en indsats, hvor det vurderes muligt inden for projektets rammer og eksisterende lovgivning.
 Ad 3) Faglige kriterier:
 Det vil blive vurderet, om ansøger har beskrevet følgende:
  Ansøger skal beskrive, hvordan målgruppen rekrutteres til rådgivnings- og behandlingstilbuddene, herunder eventuelle samarbejdsparter.
 o Ved udarbejdelse af rekrutteringsstrategi kan ansøger med fordel søge inspiration i Inspirationskataloget  Behandlingstilbud til børn og unge fra familier med stof- eller alkoholmisbrug.
 Projektet kan her redegøre for viden og procedurer, der sikrer, at der underrettes om børn og unge under 18 år, hvor behovet er mere omfattende, end hvad der kan tilbydes i et behandlingstilbud inden for puljens formål, så de sikres yderligere hjælp.
  Ansøger skal beskrive, hvordan det efter endt behandling vil være muligt for barnet eller den unge at vende tilbage for at få opfølgende samtaler efter en rum tid.
 Det kan  beskrives, om der er en tæt opfølgning efter indsatsen er afsluttet og hvordan barnet/den unge kan tilbydes indsatsen igen ved behov.
  Ansøger skal redegøre for, at de metoder, der ønskes anvendt, er velegnede til målgruppen.
o Der skal redegøres nøje for, at de metoder, der ønskes anvendt i aktiviteterne, er vidensbaseret og velegnet til målgruppen.
Der stilles ikke krav til specifikke metoder.
 o Der skal fagligt argumenteres for, hvorvidt og hvordan relevante kerneelementerne i Inspirationskataloget kan danne afsæt for aktiviteter og metoder i projektet.
o Ansøger skal forholde sig relevant til, hvordan de vil sikre den faglige kvalitet i forhold til valgte metoder og tilgange.
Se evt.
Inspirationskatalog.
  Ansøger skal redegøre for uddannelsesniveau hos behandlere og rådgivere.
 o At projektet har adgang til kompetencer og/eller viden om både familieproblematikker- og dynamikker samt stof- og alkoholproblematikker hos både børn og forældre, der vurderes nødvendige for at tilbyde indsatser.
 Ad 4) Organisering og ledelse:
Det er et krav, at ansøger bidrager til den samlede dataindsamling i forhold til projektet, herunder med oplysninger om antal indsatser, indsatsernes varighed, karakter og målgruppe.
Ansøger skal ved afkrydsning i en boks i ansøgningsskemaet tilkendegive, at denne vil bidrage hertil.
 Det vil blive vurderet, om projektets organisering og ledelse har sammenhæng med projektets formål, målsætninger og aktiviteter.
Til brug for vurderingen skal projektets organisering og ledelse beskrives herunder projektets organisationsstruktur og opgavefordeling.
Dette kan f.eks. gøres ved en beskrivelse af den organisatoriske placering af indsatsen, projektets medarbejdere herunder antallet af medarbejdere og deres faglige baggrund samt eventuelle samarbejdsparter og deres bidrag.
For projekter, der organiserer sig på tværs af kommuner og/eller organisationer er det af stor betydning, at der foreligger en klar og tydelig samarbejds- struktur og projektorganiseringen, der sandsynliggør et vellykket samarbejde på tværs.
Der opfordres til, at der ved samarbejde indgås en skriftlig samarbejdsaftale.
For at kunne udbrede behandlingstilbuddene til hele landet samt for i højere grad at kunne sikre den nødvendige faglighed og kapacitet til at håndtere behandlingen af målgruppen, vægtes det ved vurderingen af ansøgningerne, at ansøgerne samarbejder.
Det kan være kommuner imellem, organisationer imellem eller mellem kommuner og organisationer.
Det skal oplyses, hvis der er en økonomisk interesse mellem ansøger og projektets samarbejdspartnere.
Dette vil eksempelvis være tilfældet, hvis der er personsammenfald mellem projektets medarbejdere og leverandører.
 Ad 5) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
Budgettet skal indtastes i Excel-dokumentet Budgetskema 1, som ligger på ansøgningspuljens side på Tilskudsportalen.
Ved indsendelse af ansøgningen vedhæftes Budgetskema 1. Når den elektroniske ansøgning udfyldes, skal det samlede ansøgte beløb indtastes i det elektroniske budgetskema (Budgetskema 2). Beløbet, som er angivet i det elektroniske budgetskema (Budgetskema 2), skal være i overensstemmelse med beløbet, som er angivet i Excel-skemaet (Budgetskema 1).
 Læs mere om krav til budgettet m.m. i vejledningens afsnit 12.
10 Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter, der afholdes i forbindelse med, at medarbejdere deltager i projektet.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for tilsvarende arbejde på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for tilsvarende arbejde.
 2. Udgifter til honorarer til konsulenter.
 3. Udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport for behandlere i det omfang det indgår som led i et satellittilbud.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport for behandlere i det omfang det indgår som led i et satellittilbud.
 7. Udgifter til aktiviteter målrettet fx målgruppen, borgere, brugere.
 8. Udgifter til supervision.
 9. Udgifter til formidling i forbindelse med rekruttering af målgruppen.
 10. Udgifter til lokaler.
11. Udgifter til kontorhold (f.eks. mindre kontorartikler, porto mv.) 12. Udgifter til mindre materielanskaffelser indtil 50.000 kr. pr. projektår (f.eks. indkøb af udstyr, køkkenmaskiner eller andet inventar). Såfremt der søges om tilskud til materielanskaffelser, skal formålet med anskaffelsen fremgå af ansøgningen eller i en note til budgettet.
13. Andre relevante udgifter til projektets gennemførelse.
Relevansen beskrives i en note til budgettet.
11 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materielanskaffelser for over 50.000 kr. pr. projektår.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
7. Generelle uddannelses- og kursusaktiviteter for frivillige 8. Aktiviteter eller tilsvarende til personer uden lovligt ophold.
 9. Projekter forankret i udlandet samt Grønland og Færøerne.
12 Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Periodiserede budgetter Har det ansøgte projekt har et budget på 100.000 kr. eller derover, skal udgifterne periodiseres, således at udgiften budgetteres i den måned, den forventes afholdt.
Hvis der f.eks. er en ansat projektleder i projektet, opgøres lønnen, som den afholdes, én gang om måneden.
Gennemsnitstal kan således ikke anvendes.
Ved projekter, hvor det samlede ansøgte beløb er mindre end 100.000 kr., er det ved vurderingen af projektet tilstrækkeligt at kende ansøgningens årlige budget pr. aktivitet.
Derfor skal samlede ansøgte beløb, som er mindre end 100.000 kr., ikke opdeles i måneder, men samles som årlige udgifter pr. aktivitet.
I praksis skal udgifterne derfor samles den første måned, hvor projektet har udgifter.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
13 Ansøgningsfrist og -procedure Ansøgningsfristen er den 4. juli 2019 kl. 12. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i august 2019.
 Socialfaglige spørgsmål kan stilles til Malene Lund i Socialstyrelsen via mal@socialstyrelsen.dk.
Spørgsmål om administration af ansøgningspuljen kan stilles til Frederik Hyllested i Socialstyrelsen via frhy@socialstyrelsen.dk Tekniske spørgsmål om Tilskudsportalen kan sendes til portal@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Bilag til ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
Tekniske problemer i forbindelse med indsendelse af ansøgning Hvis der opleves it-tekniske problemer i forbindelse med indsendelse af ansøgning til puljen, skal Tilskudsforvaltning kontaktes via telefon eller via mail (portal@socialstyrelsen.dk) inden ansøgningsfristens udløb samt kunne fremvise dokumentation for det it-tekniske problem, for at ansøgningen kan komme i betragtning.
 I særlige tilfælde, hvor Tilskudsforvaltning kontaktes efter fristens udløb med it-tekniske problemer, skal ansøger indsende dokumentation for, at ansøgningen er forsøgt indsendt rettidigt inden ansøgningsfristens udløb samt dokumentation for, at ansøger har haft it-tekniske problemer (som minimum i form af et screen dump af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
14 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
15 Bilagsoversigt Bilag 1: Midtvejsrapport - Behandlingstilbud til børn og unge fra familier med stof- eller alkoholmisbrug, december 2017.
 Bilag 2: Inspirationskatalog  Behandlingstilbud til børn og unge fra familier med stof- eller alkoholmisbrug, Socialstyrelsen 2019.
