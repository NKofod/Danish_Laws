 Begæring om gældssanering blev indgivet 4/11 1987 og kendelse herom  

 afsagt 8/4 1988. Der kunne ikke ske modregning i skatteyderens overskydende  

 skat for 1987 til dækning af restskat for 1985, da kravet på overskydende  

 skat var stiftet pr. 31/12 1987 og således på et tidspunkt, der lå efter  

 fristdagen, mens modkravet på restskat var stiftet før fristdagen.
 Den 4. november 1987 blev der indgivet begæring om gældssanering for en  

 skatteyder, og der blev afsagt kendelse herom den 8. april 1988.
 Skattemyndighederne foretog modregning i skatteyderens overskydende skat  

 for indkomståret 1987 til dækning af en restskat for indkomståret 1985.  

 Modregningen blev foretaget under henvisning til bestemmelserne i  

 kildeskattelovens § 62, stk. 4, og § 62 A, stk. 4, hvorefter der inden  

 udbetaling af overskydende skat modregnes med eventuelle restancer af  

 personlig skat med påløbne morarenter.
Efter konkurslovens § 42, stk. 1, kan der foretages modregning, hvis både  

 hovedkrav og modkrav er stiftet inden fristdagen.
Der kan således ikke  

 modregnes, hvis fordringernes stiftelsestidspunkt ligger henholdsvis før og  

 efter fristdagen.
Efter lovens § 201 finder bestemmelsen tilsvarende  

 anvendelse ved gældssanering.
I den foreliggende sag var modkravet stiftet før fristdagen, mens kravet  

 på overskydende skat måtte anses for stiftet den 31. december 1987 og således  

 på et tidspunkt, der lå efter fristdagen.
Skattedepartementet fandt endvidere  

 ikke, at kildeskattelovens bestemmelser måtte anses for at hjemle en udvidet  

 adgang til modregning.
 Modregningen blev på denne baggrund anset for sket med urette, og den blev  

 ophævet.
