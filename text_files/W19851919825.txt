En kvinde havde i forbindelse med en sygeperiode fra 13. marts 1983  

 fået afslag på sygedagpenge, idet hun på grundlag af lægens oplysning i  

 lægeerklæring A om diagnosen (»celleforandringer«), ikke skønnedes  

 fuldt uarbejdsdygtig.
Sikrede havde fremlagt et notat fra sin læge, hvoraf  

 fremgik, at sygefraværet skyldtes »depression på grund af konstaterede  

 celleforandringer«.
Under hensyn til at det - i hvert fald fra det  

 tidspunkt, hvor lægens notat var blevet kendt - klart var dokumenteret, at  

 sikredes sygefravær skyldtes depression på grund af konstaterede  

 celleforandringer, fandt ankestyrelsen, at sikrede var dagpengeberettiget som  

 følge af uarbejdsdygtighed på grund af sygdom.
 REDEGØRELSE FOR SAGEN:
En kvinde blev efter endt barselsorlov den 13. marts 1983 sygemeldt i 14  

 dage.
I lægeerklæring A, der af lægen blev fremsendt direkte til  

 socialforvaltningen, var der under »diagnose« anført  

 »celleforandringer«.
Socialforvaltningen skønnede, at sikrede ikke kunne betragtes som fuldt  

 uarbejdsdygtig på grund af sygdom og gav afslag på dagpenge i  

 fraværsperioden.
Denne afgørelse blev tiltrådt af amtsankenævnet.
Efter afslaget på dagpenge anmodede sikrede om aktindsigt.
Hun blev i  

 denne forbindelse opmærksom på formuleringen i lægeerklæring A.
Sikrede  

 anmodede herefter om genoptagelse af sagen, idet hun oplyste, at hun reelt  

 havde været sygemeldt på grund af depression i forbindelse med de  

 konstaterede celleforandringer.
Denne oplysning støttedes dels af hendes  

 daværende læges notat til sikrede om, at han havde sygemeldt hende på grund  

 af depression i forbindelse med konstaterede celleforandringer, dels af notat  

 i lægens journal.
Socialforvaltningen udtalte over for amtsankenævnet, at sikrede ville have  

 fået udbetalt dagpenge i perioden 15. marts - 4. april 1983, såfremt  

 »depression på grund af celleforandringer« havde været angivet som  

 årsag til sygemeldingen.
De nu fremkomne oplysninger gav imidlertid ikke  

 forvaltningen anledning til at ændre sin tidligere afgørelse.
 AFGØRELSEN, DER KLAGES OVER:
 Amtsankenævnet var enig med socialforvaltningen i, at sikrede ville have  

 været dagpengeberettiget, såfremt »depression på grund af  

 celleforandringer« havde været anført på lægeerklæringen som årsag til  

 uarbejdsdygtigheden.
 Da dette imidlertid ikke havde været tilfældet, måtte nævnet fastholde sin  

 tidligere afgørelse, hvorefter nævnet havde lagt vægt på, at det var af  

 afgørende betydning i disse sager, at kommunerne kunne henholde sig til de  

 lovpåbudte oplysninger på de sædvanlige skemaer.
 KLAGEN TIL ANKESTYRELSEN:
 Sikredes faglige organisation fandt det beklageligt, at der var givet  

 forskellige oplysninger til sikrede og til socialforvaltningen om diagnosen.
 LOVGRUNDLAG:
 Dagpengelovens § 17, stk. 1.
 ANKESTYRELSENS AFGØRELSE:
 Under hensyn til at det - i hvert fald på det tidspunkt, hvor sikredes  

 læges notat er blevet kendt - klart er dokumenteret, at sikredes sygefravær i  

 perioden 13. marts 1983 - 5. april 1983 skyldtes depression på grund af  

 konstaterede celleforandringer, finder ankestyrelsen, at sikrede i denne  

 periode er dagpengeberettiget som følge af uarbejdsdygtighed på grund af  

 sygdom.
 Ankestyrelsen ændrer således amtsankenævnets afgørelse.
