Landsskatteretskendelse Egen ejendom, overskud af bolig, Luxembourg og  

 Frankrig Reference:
 Statsskatteloven § 4 b.
 Dobbeltbeskatningsoverenskomst med Luxembourg art.6, jf.  

 art. 23 og Dobbeltbeskatningsoverenskomst med Frankrig art. 3, jf. art.  

 19.
 A klager for indkomståret 1997 over, at de stedlige  

 skattemyndigheder har ansat overskud af bolig i egen ejendom i Luxembourg til  

 30.758 kr. samt for indkomståret 1998 over, at  overskud af ejendommen  

 i Luxembourg er ansat til 30.758 kr. og overskud af egen bolig i egen ejendom  

 i Frankrig er ansat til 18.527 kr.
Det fremgår af sagen, at klageren, der er ansat i EU  

 og fuldt skattepligtig til Danmark, ejer en ejendom i Luxembourg.
Endvidere  

 ejer han en ejendom i Frankrig, der ifølge skøde er erhvervet  

 den 14. december 1990.
 Klageren har selvangivet formueværdi af ejendommen i  

 Luxembourg til 1.687.908 kr. for begge årene, mens selvangivet  

 formueværdi for ejendommen i Frankrig er 1.076.350 kr.
 Klageren har ikke selvangivet lejeværdi af egen  

 bolig.
Skatteforvaltningen har ansat overskuddet af bolig i egen  

 ejendom for ejendommen i Luxembourg til 30.758 kr. for begge  

 indkomstår.
For ejendommen i Frankrig er overskuddet af bolig i egen  

 ejendom for indkomståret 1998 ansat til 18.527 kr.
Som begrundelse har skatteforvaltningen  bl.a.  

 anført, at overskud af egen bolig i Frankrig og Luxembourg er  

 skattepligtig indkomst, jf. statsskattelovens § 4, og skal beskattes som  

 kapitalindkomst efter personskattelovens § 4. Lejeværdien  

 opgøres i princippet efter de samme lejeværdiregler som for  

 ejendomme her i landet.
Lejeværdien er herefter opgjort efter  

 ligningslovens § 15 E, stk. 1, til 2 % af den selvangivne værdi  

 fratrukket standardfradrag på 3.000 kr., jf. ligningslovens § 15 J.
 Vedrørende ejendommen i Luxembourg har  

 skatteforvaltningen endvidere anført, at efter overenskomsten mellem  

 Danmark og Luxembourg til undgåelse af dobbeltbeskatning artikel 6, jf.  

 artikel 23, kan der gives nedslag for betalt skat til Luxembourg.
 Vedrørende ejendommen i Frankrig har  

 skatteforvaltningen særligt anført, at overskud af ejendom i  

 Frankrig ifølge overenskomsten mellem Danmark og Frankrig til  

 undgåelse af dobbeltbeskatning, art. 3, jf. art. 19, beskattes som  

 udenlandsk kapitalindkomst efter beskatningsmetoden gammel eksemption,  

 hvilket betyder, at indkomsten ikke medtages i den skattepligtige indkomst,  

 men alene ved skatteberegningen.
I forbindelse med klagen til skatteankenævnet har  

 skatteforvaltningen endvidere i forhold til den tidligere klage til  

 Landsskatteretten bl.a. udtalt, at den omstændighed, at sagen blev  

 trukket tilbage af skatteforvaltningen fra Landsskatteretten ikke var udtryk  

 for, at klageren fik medhold.
Tilbagekaldelsen var alene begrundet i, at man  

 havde fundet ud af, at der beklageligvis ikke var underskrevet en kendelse,  

 og at man derfor ikke så nogen grund til at få sagen afvist i  

 Landsskatteretten på grund af formalitetsmangler.
Der var ikke mulighed  

 for at foretage en fornyet sagsbehandling i skatteforvaltningen på  

 grund af forældelsesreglerne i skattestyrelsesloven.
Klageren har nedlagt påstand om, at der ikke skal  

 ansættes et overskud af ejendommene.
Som begrundelse har klageren bl.a.  

 anført, at ejendommene ikke er vurderet, og at der siden 1990 ikke har  

 været noget retsgrundlag for at fastsætte lejeværdi for  

 uvurderede ejendomme.
Ligningsloven må som special- og  

 gennemførelseslov i relation til lejeværdibestemmelsen i  

 statsskattelovens § 4 forudsættes at regulere spørgsmålet  

 om lejeværdifastsættelse udtømmende.
Den efterlader  

 således ikke noget spillerum for ligningsmyndighederne til at  

 lejeværdifastsætte direkte på grundlag af statsskatteloven,  

 ud over hvad der allerede er hjemlet i ligningsloven.
Endvidere har klageren bl.a. anført, at han for  

 så vidt angår indkomståret indbragte en identisk klagesag  

 for Landsskatteretten.
Klagen blev imidlertid trukket tilbage fra  

 Landsskatteretten af skatteforvaltningen inden Landsskatteretten traf  

 afgørelse i sagen, og skatteansættelsen blev nedsat til det  

 selvangivne.
Skatteforvaltningen har for indkomstårene 1991 til 1996  

 ikke foretaget videre i sagen.
 Landsskatteretten skal udtale:
Retten finder ikke i det af klageren anførte om den  

 tidligere klagesag ved Landsskatteretten grundlag for at give klageren  

 medhold.
Retten har herved bl.a. henset til, at der ikke er givet klageren en  

 positiv tilkendegivelse om den fremtidige skatteansættelse, ligesom  

 sagen i øvrigt ikke blev afgjort ved Landsskatteretten.
Endvidere er  

 der henset til de overordnede skattemyndigheders revisionsadgang.
Ligeledes finder retten ikke i det af klageren  

 anførte om de stedlige skattemyndigheders passivitet vedrørende  

 indkomstårene 1991-1996 grundlag for at give klageren medhold.
En  

 manglende indgriben fra de stedlige ligningsmyndigheder kan ikke  

 medføre, at der opnås en berettiget forventning om en  

 uretmæssig skattemæssig stilling.
Herefter bemærker retten, at lejeværdi af  

 bolig i egen ejendom medregnes til den skattepligtige indkomst i  

 medfør af statsskattelovens § 4, litra b.
Idet ejendommene ikke er  

 omfattet af de i ligningslovens § 15 B eller § 15 C nævnte ejendomme,  

 og således ikke er omfattet af ligningslovens lejeværdiregler,  

 fastsættes lejeværdien skønsmæssigt efter  

 statsskattelovens § 4, litra b.
Ved dette skøn tages der, såfremt ejendommen  

 efter sin art og anvendelse kunne anvende procentreglerne, såfremt  

 ejendommen lå her i landet, hensyn til, hvorledes lejeværdien  

 beregnes for en tilsvarende ejendom her i landet, jf.
TfS 1997.501.
Efter de foreliggende oplysninger finder retten ikke i det  

 af klageren anførte grundlag for at nedsætte de ansatte  

 lejeværdier.
I overensstemmelse med det af skatteforvaltningen  

 anførte bemærkes det herved, at der i relation til ejendommen i  

 Luxembourg efter dobbeltbeskatningsoverenskomsten med Luxembourg,  

 bekendtgørelse nr. 95 af 23. september 1982 af  

 dobbeltbeskatningsoverenskomst af 17. november 1980 art. 6, jf. art. 23, kan  

 gives nedslag for betalt skat til Luxembourg.
Ligeledes bemærkes det,  

 at i relation til ejendommen i Frankrig, kan overskud af ejendom i Frankrig  

 ifølge bekendtgørelse nr. 36 af 27. juni 1958 af  

 dobbeltbeskatningsoverenskomst af 8. februar 1957 art. 3, jf. art. 19, ikke  

 medtages i den skattepligtige indkomst, men alene ved skatteberegningen.
