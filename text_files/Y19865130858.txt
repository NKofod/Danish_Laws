 Ved et pengeinstituts markedsføring af lån til private anførte  

 pengeinstituttet bl.a., at »opsparing betyder låneret« og at man  

 opnåede automatisk ret til lån ved regelmæssig opsparing.
 Størrelsen af lånet skulle afhænge af opsparingens art og omfang.
 Da tilbudet om lån uden sikkerhedsstillelse - foruden kravet om  

 regelmæssig opsparing - reelt var betinget af en positiv kreditvurdering fra  

 pengeinstituttets side på tidspunktet for etablering af lånet, fandt  

 Forbrugerombudsmanden markedsføringen i strid med markedsføringslovens § 2,  

 stk. 1 og § 1.
 I forbindelse med det generelle fald i renteniveauet og  

 pengeinstitutternes hyppige reklamering med rentenedsættelser på forskellige  

 udlånsformer, kan der være grund til at understrege behovet for samtidig  

 loyalt at oplyse om eventuelle forhøjelser af provision eller gebyrer ved  

 samme lånetyper.
Det er således set, at et pengeinstitut i dagspressen annoncerede med  

 følgende overskrift: »Billigere at låne i...«.
Af samme annonce  

 fremgik det i øvrigt, at pengeinstituttet fra en bestemt dato nedsatte renten  

 på nye boliglån og nye lån til private med 21/2%, og at renten på alle øvrige  

 lån blev nedsat med 1%.
 Da stiftelsesprovisionen samtidig forhøjedes fra max. 1% til max. 2 1/2%,  

 hvilket var uomtalt i annoncen, blev besparelsen ved nye lån mindre end  

 nedsættelsen i den årlige rente på 2 1/2%, som annoncen gav indtryk af.
 På baggrund heraf fandt FO den stedfundne annoncering vildledende,  

 urimelig mangelfuld og i strid med god markedsføringsskik, jfr.  

 markedsføringslovens § 2, stk. 1 og § 1.
 Endelig skal fremdrages den almindelige forekommende kontotype, hvorefter  

 en forbruger efter en passende opsparing får ret til et lån af en vis  

 størrelse »Spar-op-lån«.
 Et pengeinstitut markedsførte en sådan kontotype i en folder, som havde  

 overskriften »Lån til private« og »Op til 25.000 kr. - uden  

 krav om sikkerhed«.
Under overskriften »Opsparing betyder låneret« var det bl.a.  

 anført, at man opnåede en automatisk ret til lån ved en regelmæssig  

 opsparing, og størrelsen af lånet afhang af opsparingens art og omfang.
I  

 næste afsnit hed det: »Såfremt De efter bankens vurdering er  

 kreditværdig og har faste indtægtsforhold, ydes lån op til 25.000 kr. uden  

 krav om egentlig sikkerhedsstillelse«.
En forbruger havde efter at have oprettet en sådan konto igennem knapt et  

 år foretaget månedlige indbetalinger på 500 kr.
Da der herefter fra  

 forbrugerens side fremsattes ønske om et lån på 25.000 kr., stillede  

 pengeinstituttet som betingelse en sikkerhedsstillelse på ca. 20.000 kr.
Ved  

 kontooprettelsen var der intet nærmere aftalt omkring størrelsen af et  

 eventuelt lån.
Pengeinstituttet anførte, at låneretten måtte ses i lyset af  

 pengeinstituttets almindelige kreditvurdering, der skulle foretages konkret  

 af banken i hvert enkelt tilfælde.
Med formuleringen »Op til 25.000  

 kr.« var der ikke givet nogen garanti for, at kunden altid kunne opnå  

 lån af denne størrelse.
Om der i givet fald skulle kræves sikkerhed afhang af  

 en almindelig kreditvurdering.
FO udtalte som sin opfattelse, at folderens tekst med den her nævnte  

 overskrift og benyttelsen af formuleringen »automatisk ret til lån«  

 umiddelbart måtte forstås således, at der alene ved en regelmæssig opsparing  

 opnåedes en låneret uden krav om sikkerhed, hvor lånets størrelse afhang af  

 opsparingens art og omfang.
Kunden måtte forvente, at pengeinstituttet ved  

 aftalens indgåelse havde foretaget den fornødne kreditvurdering, og at der  

 var opnået en låneret uden sikkerhedsstillelse ved kundens opfyldelse af  

 aftalen.
Folderens tekst måtte derfor anses for vildledende og urimelig  

 mangelfuld og i strid med god markedsføringsskik, jfr. markedsføringslovens §  

 2, stk. 1 og § 1.
 Ligeledes fandtes der ved den konkrete aftales indgåelse ikke at være  

 givet tilstrækkelig information om det nærmere indhold af den pågældende  

 opsparingsog låneaftale, herunder hvor stort et lån der kunne opnås, og  

 hvornår og på hvilke betingelser, ved en opsparing som den omhandlede, jfr.  

 markedsføringslovens § 3 og § 1.
 Der kan i denne forbindelse henvises til FO's beretning 1983, side 42-43.
