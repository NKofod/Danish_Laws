Nr BR 78 Beretning over Forslag til folketingsbeslutning om den miljømæssige  

 behandling af kemisk fabrikation m.v.   

 Nr B 78 1986-87, 1. samling Afgivet af miljø- og planlægningsudvalget Afgivet: 19870502 Udvalget har behandlet beslutningsforslaget i nogle møder og har herunder stillet spørgsmål til miljøministeren, som denne har besvaret skriftligt.
 Udvalget har endvidere modtaget skriftlige henvendelser fra:
Industrirådet, Ribe Amtsråd, Sønderjyllands Amtskommune og Vejle Amtskommune.
Ministeren har over for udvalget oplyst, at en række amtskommuner i forbindelse med overvejelserne om at indkalde et mindre antal store og stærkt forurenende virksomheder til central godkendelse og tilsyn har givet udtryk for en klar vilje til at styrke den miljømæssige indsats over for disse virksomheder.
På den baggrund bør disse opgaver i overensstemmelse med miljølovgivningens system, hvorefter godkendelse og tilsyn med de nævnte virksomheder ligger decentralt hos folkevalgte råd, fastholdes.
Det forudsættes, at amtskommunerne prioriterer de nødvendige ressourcer til disse opgaver.
Ministeren har endvidere oplyst, at han vil sikre, at Miljøministeriet sætter mere ind i arbejdet med de nævnte virksomheder, bl.a. gennem Miljøstyrelsens rådgivningsarbejde.
Ministeren har tilkendegivet, at han vil følge godkendelses- og tilsynsarbejdet i amtskommunerne, bl.a. ved hjælp af de årlige tilsynsrapporter, således at det efter 3 år kan vurderes, hvorledes opgaverne med de pågældende virksomheder er blevet løst.
Endelig har ministeren gjort opmærksom på, at han ifølge miljøbeskyttelsesloven fortsat har mulighed for at indkalde konkrete sager af mere vidtrækkende betydning til central behandling.
 Udvalget kan tilslutte sig ovenstående bemærkninger fra ministeren.
 P. u. v.
