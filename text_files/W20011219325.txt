Kendelse fra Pressenævnet i sag nr.  

 42/2001 Jubii A/S har v/advokat  Bjarke  Vejby klaget til  

 Pressenævnet over, at TV 2/Danmark har afvist at bringe et  

 genmæle i anledning af et indslag bragt i programmet  

 "Raketfart" på TV 2 Zulu den 8. marts 2001.
 Af indslaget, der blev bragt i begyndelsen af programmet,  

 fremgår følgende:
 Indslaget indledes med et billede fra studiet med  

 studieværten.
Studieværten: "Raketfart er klar med en  

 ny version af tidens populærkultur.
Velkommen til vores program, der  

 hver uge viser vejen til de bedste oplevelser.
Uden søgemaskinerne  

 ville Internettet være det totale kaos.
Jubii, Alta Vista og alle de  

 andre holder orden i alle hjemmesiderne og sørger for, at vi kan finde  

 rundt og finde lige præcis det, vi leder efter.
Den mest anerkendte  

 søgemaskine er måske ikke så kendt herhjemme, men Google  

 har igennem de sidste par år markeret sig positivt, bl.a. ved et  

 atypisk image.
Hos Goggle er der ingen blinkende reklamebannere eller andet  

 lir.
Lige om lidt tester vi maskinen, men først skal vi til USA hos  

 Google, der også som firma er atypisk." Derefter klippes til et indslag om firmaet Goggle med  

 besøg på virksomheden i USA.
Efter indslaget klippes tilbage til  

 studiet og studieværten.
Studieværten: " Sergey fra Goggle er  

 altså lidt af en arrogant blærerøv, så vi bliver  

 lige nødt til at tjekke, om hans selvtillid kan stå mål  

 med virkeligheden.
Vi har sammenlignet Goggle med fire af de andre mest  

 brugte søgemaskiner og søgt på tre tilfældige  

 danske ord, nemlig "TV 2 Zulu", "æggekage" og  

 fodboldspilleren " Jesper  Grønkjær"." Derefter klippes til et billede af en computerskærm,  

 der viser de undersøgte firmaers navne og logoer.
Der klippes  

 undervejs til Jubii´s hjemmeside, der viser de ord, der er søgt  

 på.
Henover billedet høres følgende speak:
Speak: "Alle søgemaskiner er meget  

 hurtige.
Den store forskel ligger i, hvor mange hjemmesider, de finder frem  

 til.
Den største overraskelse er, at Danmarks mest brugte  

 søgemaskine, Jubii, er den, der finder allerfærrest sider.  

 F.eks. kommer der ikke en eneste "æggekage" frem og kun et  

 resultat for " Jesper  Grønkjær". Ud med dem." Derefter klippes til Alta Vistas hjemmeside og hurtigt  

 videre til Kvasirs hjemmeside.
Henover billederne høres  

 følgende speak:
Speak: "Både Kvasir og Alta Vista har  

 problemer med at finde Zulus side.
Og så er det enormt irriterende, at  

 Kvasir finder en masse ligegyldige sider frem til en." Derefter klippes til Yahoo DK´s hjemmeside, der viser  

 søgeresultater.
Undervejs klippes til Googles hjemmeside, der viser  

 søgeresultater.
Derefter klippes tilbage til Jubii DK´s hjemmeside.  

 Henover billederne høres følgende speak:
Speak: "Yahoo DK finder mange resultater.
Til  

 gengæld virker den lidt rutinepræget.
Ligegyldig hvilken  

 madopskrift vi søger på, dukker de samme 157 sider frem.
Og  

 så er der det sjove, at når Yahoo DK ikke selv kan finde et  

 resultat, sender de en videre til Google.
Og det giver et meget godt tip om,  

 hvad testens topscorer hedder.  Sergey kunne nemlig sagtens blære sig.  

 Google har mange relevante resultater, ligegyldigt hvad vi søger  

 på.
Så Google vinder altså testen suverænt, og  

 ligeså suverænt bliver Jubii den store taber." Derefter klippes tilbage til et billede af studiet.
Studieværten: "Det er lidt  

 bemærkelsesværdigt, at den søgemaskine, der er  

 størst chance for, at du bruger, er den dårligste.
Raketfarts  

 råd er: drop Jubii og gå over til Google.
De er meget  

 bedre." Klageren har anført, at TV 2 Zulu sammenligner to  

 forskellige produkter i en "test" uden at gøre  

 opmærksom på, at produkterne ikke er sammenlignelige.
Endvidere  

 undlader TV 2 Zulu at gøre opmærksom på, hvordan  

 søgemaskiner fungerer.
Både Google, Alta Vista, Yahoo og Jubii  

 anvender en kombination af et katalog og en robotbaseret søgemaskine.  

 Forskellen mellem de to typer ligger i den måde, data indsamles  

 på, hvad der indsamles, hvordan det vurderes, grupperes, hvad man kan  

 finde, og hvordan man efterfølgende kan søge i disse data.
Helt  

 overordnet gælder det, at kataloger viser links til websteder (samling  

 af websider), mens robotbaserede søgemaskiner viser links til  

 individuelle websider (ikke websteder). Forskellen i de forskellige  

 søgetjenester ligger dels i de typer af indekser, de arbejder med, og  

 dels i hvilke af disse typer de vægter mest.
Jubii og Yahoo  

 vægter katalogdelen mest, men Alta Vista og Google vægter den  

 robotbaserede søgning mest.
Udsendelsen på TV 2 Zulu indeholder  

 ingen oplysninger herom, og "testen" er, populært sagt, som  

 at sammenligne æbler og pærer.
Klageren har samtidig anført, at det i sagens natur  

 ikke er meningen, at Jubii skal komme med mange resultater.
Derimod er  

 formålet med Jubii at give et kvalificeret overblik over produkter,  

 services og interesser samt klassificere, hvad temaet for webstedet er.
Der  

 er i Jubii både mulighed for at søge ned igennem hierakisk  

 opbyggede kategorier og gennem en søgefunktion i de manuelt  

 udarbejdede beskrivelser af webstedet.
En robotbaseret søgemaskine vil  

 altid henvise til flere links end et indeks.
Til gengæld henviser de  

 links, der vises i et indeks, til websteder vedrørende det  

 pågældende enme, mens de links, en søgemaskine finder,  

 relaterer sig til individuelle sider indeholdende det pågældende  

 søgeord.
Det er derfor ikke overraskende, at Jubii ikke finder  

 ligeså mange links på søgeordet "æggekage"  

 som søgerobotten Google.
Søger man derimod i Jubii på  

 "opskrifter", viser Jubii omvendt en række specifikke links  

 til opskriftssamlinger, der bl.a. indeholder opskrifter på  

 æggekage.
 Klageren har på baggrund heraf anført, at de  

 manglende forklarende eller præciserende oplysninger i TV 2 Zulus  

 udsendelse udgør en så grov forvrængning af faktum, at  

 udtalelserne må sidestilles med forkerte oplysninger af faktisk  

 karakter.
Klageren har videre anført, at Jubii driver  

 erhvervsmæssig virksomhed, hvis forretning er stærkt  

 afhængig af antallet af brugere af kataloget.
De misvisende oplysninger  

 indebærer derfor en oplagt risiko for, at Jubii vil lide betydelig  

 økonomisk skade.
Risikoen for økonomisk skade forstærkes  

 af, at målgruppen for programmet "Raketfart", unge i alderen  

 15-35 år med interesse for nye trends og Internettet, er samme  

 målgruppe, som Jubii fokuserer på, og som tilsvarende er  

 målgruppen for størstedelen af den annoncering, der finder sted  

 på Jubii.
Klageren har endelig anført, at TV 2 Zulu har  

 afvist at berigtige oplysningerne i programmet.
Afvisningen af at  

 imødekomme klagers anmodning om genmæle er i strid med god  

 presseskik.
TV 2 har anført, at præmisserne for testen i  

 programmet udsendt den 8. marts 2001 er klar.
Der testes, hvilken af de fem  

 søgemaskiner, der finder flest sider for de tre valgte søgeord.  

 I testen benyttes udelukkende søgning i det felt, som man som normal  

 internetbruger vil benytte.
Der anvendes ikke andre søgekriterier  

 eller specialfunktioner i testen.
Dårligst placeret i testen bliver  

 Jubii.
Bedst placeret bliver Google.
TV 2 har videre anført, at det ikke bestrides, at  

 søgemaskiner kan opbygges forskelligt, eller at en robotbaseret  

 søgemaskine er opbygget, så den vil henvise til flest sider.  

 Forskellen i opbygningen af søgemaskiner er imidlertid en  

 ekspertviden, der ikke er den almindelige bruger bekendt.
For den almindelige  

 forbruger skelnes der således ikke mellem de forskellige typer af  

 søgemaskiner.
TV 2 har afslutningsvis anført, at der i et  

 TV-program henvendt til brugere af søgemaskiner ikke kan stilles krav  

 om, at der informeres om de forskellige typer af søgemaskiner.
Da  

 præmisserne for testen gøres klart for seerne, da det ikke er  

 bestridt af klageren, at resultatet af testen er forløbet som  

 beskrevet i indslaget, og da indslaget ikke i øvrigt indeholder  

 urigtige oplysninger, gøres det gældende, at klageren ikke har  

 krav på genmæle.
Afslag på at bringe det af klageren  

 formulerede genmæle er derfor ikke i strid med god presseskik.
 TV 2 har subsidiært gjort gældende, at det af  

 klageren formulerede genmæle ikke var begrænset til de  

 nødvendige faktiske oplysninger, og TV 2 kunne derfor under alle  

 omstændigheder nægte at bringe genmælet.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Kirsten Dyregaard.
 Pressenævnet udtaler:
 Det følger af medieansvarslovens § 36, stk. 1, at  

 anmodning om genmæle kan fremsættes over for oplysninger af  

 faktisk karakter, som er egnet til at påføre nogen  

 økonomisk eller anden skade af betydning.
Pressenævnet finder, at redaktionelt fravalg af  

 oplysninger i denne sag ikke kan sidestilles med oplysninger af faktisk  

 karakter.
Nævnet bemærker i den forbindelse, at redaktøren  

 i overensstemmelse med det almindelige princip om redaktørens ret til  

 at redigere mediet er berettiget til at beslutte, hvilke oplysninger man vil  

 bringe i mediet.
TV 2 er derfor ikke forpligtet til at bringe klagerens  

 genmæle.
 Nævnet finder tilsvarende, at TV 2 ikke har handlet  

 i strid med god presseskik ved ikke at bringe det ønskede  

 genmæle.
 Afsagt den 15. august 2001.
