(Til kommunalbestyrelser, amtsråd og  

 hovedstadsrådet) I medfør af kapitel 10 i lov nr. 299 af 8. juni 1978 om vandforsyning m.  

 v. (vandforsyningsloven), er der ved bekendtgørelse nr. 6 af 4. januar 1980  

 givet regler om vandkvalitet og tilsyn med vandforsyningsanlæg.
Bekendtgørelsens formål og myndigheder I bekendtgørelsens § 1 er formålet nærmere beskrevet.
Det fremgår heraf,  

 at bekendtgørelsen fastsætter - kvalitetskrav til drikkevand og vand, der benyttes i forbindelse med  

 levnedsmiddelfremstilling, - omfanget og antallet af undersøgelser af drikkevand m. v., - kontrol med de indvundne vandmængder og - regler om det tilsyn, der skal føres med vandforsyningsanlæg.
 I stk. 2 er det fremhævet, at det altid skal tilstræbes, at vandkvaliteten  

 er bedst mulig.
Dette er en hensigtserklæring for at understrege, at de kvalitetskrav, der  

 er angivet i bekendtgørelsens bilag 1-4 som højst tilladelige værdier, er  

 krav, som i hvert fald skal overholdes.
Dvs. at vand, hvis indhold af en  

 række stoffer ligger lige under de angivne højst tilladelige værdier, er  

 acceptabelt drikkevand, men ikke nødvendigvis godt drikkevand.
Det betyder  

 også, at den enkelte vandforsyning bør tilstræbe, at det vand, der leveres  

 til forbrugerne, for de fleste af de stoffer m. v., som er medtaget i  

 bekendtgørelsens bilag, har en væsentlig lavere koncentration end den angivne  

 højst tilladelige værdi.
Endelig ligger det i hensigtserklæringen, at  

 bekendtgørelsens minimumskvalitetskrav (de højst tilladelige værdier) ikke  

 kan anvendes som et argument for, at det er forsvarligt at forurene  

 vandressourcerne, blot de nævnte højst tilladelige værdier i drikkevandet  

 ikke overskrides.
Det sidste understreges tillige af bestemmelserne i Rådet  

 for de Europæiske Fællesskabers direktiv af 16. juni 1975 om kvalitetskrav  

 til overfladevand, som anvendes til fremstilling af drikkevand i  

 medlemsstaterne og det på ministerrådsmødet den 19. juni 1979 vedtagne  

 direktiv om beskyttelse af grundvandet mod forurening forårsaget af visse  

 farlige stoffer.
En fortsat beskyttelse af grundvandet mod forurening og  

 kvalitetsforringelse er en forudsætning for, at forbrugerne kan få leveret et  

 velsmagende drikkevand af meget høj hygiejnisk kvalitet.
Tilsynet, der omfatter kontrol med vandets kvalitet, kontrol med  

 vandforbruget og teknisk tilsyn med vandforsyningsanlæggene, føres for såvel  

 offentlige som private anlægs vedkommende af kommunalbestyrelsen i den  

 kommune, hvor anlæggets vand forbruges.
Bruges vandet i flere kommuner, må  

 der som angivet i § 2, stk. 2, træffes nærmere aftale om, hvem der skal føre  

 tilsynet.
Efter vandforsyningslovens § 63 skal amtsrådet (hovedstadsrådet) følge  

 tilsynet og har mulighed for at pålægge kommunalbestyrelsen at tage spørgsmål  

 vedrørende tilsynet op til behandling og beslutning.
Efter bemærkningerne i  

 lovforslaget til § 63 kan der gives pålæg dels til kommunalbestyrelser, som  

 ikke tilrettelægger eller fører tilsyn tilstrækkeligt effektivt, dels til  

 kommunalbestyrelser, som ikke tager tilstrækkelige skridt over for forhold,  

 der afdækkes ved tilsynet.
Som det fremgår af § 63, skal amtsrådet  

 (hovedstadsrådet) derfor have underretning om resultaterne af tilsynet og om  

 de foranstaltninger, der træffes over for forhold, som opdages ved tilsynet.  

 Bestemmelser herom findes i bekendtgørelsens §§ 3, 28 og 29.
Kvaliteten af vandet fra  

 vandforsyningsanlæg I bekendtgørelsens § 4 er der gjort rede for, hvilke vandforsyningsanlæg,  

 der skal levere vand af drikkevandskvalitet, og der er gjort rede for, hvad  

 der forstås ved dette begreb, ved henvisning til bilag 1-4 til  

 bekendtgørelsen.
Kravet om levering af vand af drikkevandskvalitet omfatter naturligvis  

 først og fremmest vandforsyningsanlæg, som leverer vand til husholdningsbrug  

 m. v.
Derudover omfatter det anlæg, som forsyner virksomheder, hvor vandets  

 kvalitet er af betydning for det færdige produkts kvalitet, dvs.  

 levnedsmiddelvirksomheder og virksomheder, der fremstiller lægemidler.  

 Endelig er vand til vanding eller vaskning af spiselige gartneriafgrøder  

 omfattet af kravet.
Kvalitetskravene i bilag 1-4 er udarbejdet på grundlag af et direktiv om  

 kvaliteten af drikkevand, som blev principvedtaget af Rådet for de Europæiske  

 Fællesskaber den 19. december 1978. De muligheder, direktivet på en række  

 punkter giver medlemslandene for at tilpasse kravene til nationale forhold,  

 er udnyttet.
Det skal her påny fremhæves, at vand, der kun lige overholder de  

 højst tilladelige værdier i bilagene, ikke uden videre kan betegnes som godt  

 drikkevand.
Derfor er der som supplement til de højst tilladelige værdier i  

 bilagene anført en kolonne med vejledende værdier, som er de værdier, der bør  

 tilstræbes overholdt for drikkevand.
For en lang række parametre er der som  

 vejledende værdi anført begrebet »i.m. = ikke målelig«.
Hermed  

 menes, at det er ønskeligt, at det pågældende stof ikke kan spores i vandet.
EF-direktivet åbner mulighed for, at der for enkelte anlæg eller i nærmere  

 afgrænsede områder kan fastsættes højere maksimalværdier i vand for nærmere  

 angivne stoffer.
Dette kan især være tilfældet, hvor det på grund af lokale  

 geologiske og hydrologiske forhold ikke i praksis er muligt at fremskaffe  

 vand, der kan overholde de almindelige grænseværdier.
I bekendtgørelsens § 4,  

 stk. 2, har miljøministeren bemyndiget amtsrådet til i samarbejde med  

 embedslægeinstitutionen at godkende højere grænseværdier.
Da sådanne  

 godkendelser kan medføre en national indberetningspligt til EF-kommissionen,  

 skal miljøstyrelsen underrettes i de enkelte tilfælde.
Amtsrådets  

 indberetning til miljøstyrelsen skal foruden begrundelse for godkendelsen  

 indeholde oplysning om forsyningens omfang, dvs. størrelsen af  

 indvindingsmængden og den befolkningsmængde, der forsynes.
Kopi af  

 indberetning bør sendes til kommunalbestyrelsen og embedslægeinstitutionen.  

 Godkendelsen vil undertiden kunne gives i forbindelse med behandlingen af  

 tilladelse til en indvinding eller et indvindingsanlæg.
Kontrol med vandets kvalitet I EF-direktivet er der givet regler for, hvor ofte der skal foretages  

 kvalitetsundersøgelse af drikkevand m. v., og hvor omfattende denne kontrol  

 skal være.
Direktivet giver medlemsstaterne mulighed for at træffe nærmere  

 bestemmelser.
Bekendtgørelsens regler på dette område er udarbejdet på  

 grundlag af direktivet under hensyn til mulighederne for og ønskerne om at  

 tage specielle hensyn til danske forhold.
1. Anlæg, der skal være under regelmæssigt tilsyn Disse anlæg er opregnet i bekendtgørelsens § 5, stk. 1, der er opdelt i  

 litra a-g.
Under litra a falder vandforsyningsanlæg, der leverer vand til  

 husholdningsbrug til mere end 2 husholdninger - også når alle husstandene bor  

 i en enkelt ejendom.
Om en ejendom samtidig har mere end 2 husholdninger vil undertiden afhænge  

 af et skøn.
Husholdninger med hver sit køkken må betragtes som flere  

 husholdninger.
Derimod vil den omstændighed, at en familie har flere  

 logerende med adgang til kogeplade, ikke bringe forholdet ind under  

 bestemmelsen.
At en ejendom i årets løb successivt bebos af flere husholdninger, således  

 som det f. eks. ofte sker ved sommerhusudlejninger, medfører ikke, at  

 ejendommen er underkastet fast kvalitetstilsyn.
Hvis en kommunalbestyrelse  

 imidlertid finder det ønskeligt at inddrage sådanne ordninger under en  

 regelmæssig kvalitetskontrol, kan det ske i medfør af § 5, stk. 2.
 Litra b omfatter vandforsyningsanlæg for institutioner og  

 vandforsyningsanlæg til brug for hoteller eller pensionatsvirksomheder,  

 campingpladser o. lign.
Det kan undertiden afhænge af et skøn, hvad der forstås ved en  

 pensionatsvirksomhed.
Der må være tale om en længerevarende virksomhed og  

 endvidere en virksomhed af et vist omfang, således at bestemmelsen f. eks.  

 ikke omfatter en husholdning, der optager enkelte personer som logerende.
 Bestemmelsen omfatter ikke kantiner, der imidlertid i væsentlig grad vil  

 være dækket af reglerne i litra c-e om erhvervsvirksomheders vandforsyning.
 Litra c omfatter vandforsyningsanlæg for virksomheder, der behandler eller  

 sælger levnedsmidler, herunder restaurations-, cafeteria, eller  

 udskænkningsvirksomheder o. lign.
 Litra d omfatter vandforsyningsanlæg på virksomheder, som fremstiller  

 produkter, der stiller særlige sundhedsmæssige krav til vandforsyningen, f.  

 eks. medicinalfabrikker.
I litra e er der truffet bestemmelse om kvalitetskontrol med vandet på  

 erhvervsvirksomheder af hensyn til de ansattes benyttelse af vandet til  

 konsum og personlig hygiejne.
Bestemmelsen vedrører således ikke  

 vandforsyningsanlæg, hvor installationen giver sikkerhed for, at vandet ikke  

 benyttes til konsum og personlig hygiejne.
Det er en forudsætning, at  

 virksomheden har et fast personale på mere end 5; hvis personalet overstiger  

 500, skal tilsynets intensitet stige, jfr. bekendtgørelsens § 8.
Kommunalbestyrelsen vil antagelig i en række tilfælde være klar over, om  

 en virksomhed med eget vandforsyningsanlæg har et fast personale på mere end  

 5 eller mere end 500. I tvivlstilfælde kan der blive tale om at rette  

 henvendelse til virksomheden eller vedkommende arbejdstilsynskreds.
For  

 virksomheder under tilsyn kan oplysningerne korrigeres under tilsynsbesøgene.
Litra f omfatter de nødvandforsyningsanlæg, som bl. a. findes på  

 forskellige sygehuse, på skoler, der skal kunne fungere som sygehuse i  

 katastrofesituationer, og på forskellige virksomheder.
Hvis sådanne  

 vandforsyningsanlæg skal være brugelige i en nødsituation, bør de være i  

 drift forholdsvis ofte, f. eks. 1 time om ugen, dog uden tilkobling til  

 institutionens vandforsyningsinstallationer.
Hver gang anlægget tages i brug  

 til drikkevandsforsyningsformål, bør vandets bakteriologiske kvalitet  

 undersøges.
 Litra g omfatter vandforsyningsanlæg til vanding og vaskning af spiselige  

 gartneriafgrøder.
Bestemmelsen medfører, at kommunalbestyrelsen må skaffe sig oplysning om,  

 på hvilke gartnerier med egen vandforsyning i kommunen der dyrkes afgrøder af  

 den nævnte art.
Kommunalbestyrelsen kan eventuelt skaffe sig disse  

 oplysninger ved henvendelser til gartnerne, ved inspektion eller ved  

 annoncering med opfordring til, at de gartnerier, som omfattes af  

 bestemmelsen, anmeldes til kommunen.
For gartnerier, der herved kommer under  

 tilsyn, kan oplysningerne korrigeres under tilsynsbesøgene.
2. Anlæg, der kan inddrages under regelmæssigt tilsyn Efter § 5, stk. 2, kan kommunalbestyrelsen bestemme, at også andre anlæg  

 end de, der omfattes af § 5, stk. 1, skal underkastes regelmæssigt tilsyn med  

 vandkvaliteten.
Bestemmelsen kan f. eks. tænkes anvendt på kollektiver og på  

 sommerhuse og bondegårdsferieordninger med udlejning til et større antal  

 familier årligt.
Normalt tænkes bestemmelsen derimod ikke anvendt på  

 markvandingsanlæg.
3. Arten af de undersøgelser, der omfattes af tilsynet, og bedømmelsen af undersøgelses resultaterne Arten af undersøgelserne er i § 6 fastsat på grundlag af EF-direktivet.
De  

 undersøgelser, som almindeligvis indgår i kontrollen, falder i 3 grupper, der  

 er gengivet på bilagene 1-3 til bekendtgørelsen.
 Den første gruppe, »begrænset kontrol«, omfatter et begrænset  

 undersøgelsesprogram, navnlig undersøgelse for fæcale colibakterier og  

 kimtal.
Den anden gruppe, »normal kontrol«, er noget mere omfattende.  

 Den svarer nærmest til den vandundersøgelse, der i Danmark hidtil har været  

 kendt som »bakteriologisk og lille kemisk«.
Den er dog udvidet med  

 en bestemmelse af vandets indhold af fluorid i de tilfælde, hvor man under  

 hensyn til anlæggets ringe størrelse ikke foretager den udvidede kontrol, der  

 omfatter fluoridbestemmelse, mindst 1 gang årligt.
Den tredie gruppe, »udvidet kontrol«, er mere omfattende end de  

 to andre grupper.
Den svarer nærmest til, hvad der hidtil i Danmark har været  

 kendt som »bakteriologisk og fuldstændig kemisk undersøgelse«.
Kommunalbestyrelsen kan beslutte, at undersøgelserne efter bilag 1-3 skal  

 suppleres med de særlige undersøgelser, som nævnes i bilag 4, og eventuelt  

 med andre særlige undersøgelser.
Der kan således være spørgsmål om at påbyde  

 undersøgelser for f. eks. giftige kemikalier og tunge metaller, hvor der i  

 nærheden af vandforsyningsanlægget ligger eller har ligget en virksomhed  

 eller deponeringsplads, der kan føre til forurening af grundvandet med  

 sådanne stoffer.
I så fald kan det pålægges virksomheden at betale de særlige  

 undersøgelser, jfr. bekendtgørelsens § 14. Der kan endvidere være spørgsmål  

 om at foretage undersøgelse for detergenter og bor, hvis der ligger  

 nedsivningsanlæg i nærheden af indvindingsanlægget.
I tilfælde af smittefare  

 kan der også være tale om at påbyde undersøgelser for særlige smitstoffer.
Efter tilsynsbekendtgørelsens § 7, stk. 4, § 8, stk. 2, § 9, stk. 2 og §  

 10, stk. 3, kan kommunalbestyrelsen med hensyn til tilsynet efter § 5, stk.  

 1, beslutte, at nogle af de undersøgelser, der kun er optaget på et bilag for  

 mere indgående kontrol, også skal foretages i forbindelse med alle eller  

 nogle af de undersøgelser, som udføres under en mindre indgående kontrol.
Der  

 kan f. eks. være spørgsmål om at foretage kloridundersøgelser i forbindelse  

 med den normale kontrol i områder, hvor der er fare for forøget saltindhold i  

 grundvandet.
4. Undersøgelsernes hyppighed EF-direktivet arbejder med 2 grader af undersøgelseshyppighed.
I  

 bekendtgørelsen findes reglerne herom i § 6, stk. 3, og i bilagene 5 og 6,  

 hvor bilag 5 har den største undersøgelseshyppighed, medens bilag 6 fastlæger  

 en mindre undersøgelseshyppighed for anlæg, som på nærmere angiven måde har  

 haft tilfredsstillende vandkvalitet i de foregående 2 år.
I 2-årsperioden kan  

 medregnes tidsrum, der ligger forud for bekendtgørelsens ikrafttræden, selv  

 om undersøgelserne i et sådant tidsrum ikke fuldt ud har haft den  

 udstrækning, som bekendtgørelsen kræver.
 Nærmere regler om hyppigheden af de enkelte undersøgelser for de  

 forskellige former for anlæg er givet i §§ 7-11.
§ 7  omfatter de hygiejnisk vigtigste  

 vandforsyningsanlæg efter § 5, stk. 1, litra a-d.
Undersøgelseshyppigheden  

 fastlægges efter bilag 5 og bilag 6, jfr. bekendtgørelsens § 7, stk. 2, som  

 regel på grundlag af den vandmængde, som vandforsyningsanlægget har indvundet  

 i det foregående kalenderår.
Kommunalbestyrelsen kan ofte aflæse dette tal af  

 indberetningen til kommunalbestyrelsen om årsindvindingen, jfr.  

 bekendtgørelsens § 21. Er anlægget ikke indberetningspligtigt, eller  

 foreligger der ikke tilstrækkelige oplysninger om forholdene, eller ventes  

 forholdene ændret væsentligt fremover, fastsættes hyppigheden af  

 kommunalbestyrelsen efter et skøn over vandmængden.
Hvis en vandforsyning, f. eks. en kommunal vandforsyning, har flere  

 vandværker, som er koblet sammen til et sammenhængende distributionsanlæg, må  

 værkerne i henseende til § 7 betragtes som et vandforsyningsanlæg.
Er  

 værkerne ikke koblet ledningsmæssigt sammen, idet f. eks. nogle af værkerne  

 er enkeltstående landsbyværker, må undersøgelseshyppigheden efter § 7  

 fastsættes for hvert værk for sig.
Undertiden kan forholdet være det, at en  

 ledningsforbindelse mellem værkerne ikke er beregnet til i almindelighed at  

 gøre dem til en distributionsmæssig enhed, men kun at give mulighed for  

 levering fra det ene værk til det andet i ekstraordinære situationer.
I dette  

 tilfælde bør undersøgelseshyppigheden efter § 7 normalt også beregnes for  

 hvert værk for sig.
Særlig komplicerede kan forholdene være i tilfælde, hvor en kommunal  

 vandforsyning helt eller delvis forsyner et større antal kommuner.
Københavns  

 Vandforsyning er f. eks. den eneste almene vandforsyning for Københavns  

 kommune; herudover leverer vandforsyningen vand til et stort antal andre  

 kommuner, der samtidig får vand til almen vandforsyning fra deres egne  

 værker.
Det afgøres ikke i selve bekendtgørelsen, hvorledes  

 undersøgelseshyppigheden skal opgøres i et sådant system, men bekendtgørelsen  

 gør det muligt for kommunalbestyrelserne at bestemme, at alle vandværkerne,  

 både de, der leverer til flere kommuner, og de, der alene leverer til en  

 enkelt kommune, med hensyn til undersøgelseshyppigheden skal betragtes som et  

 samlet hele.
Kommunalbestyrelserne må i så fald opdele undersøgelsestallet på  

 de enkelte kommuners ledningsnet, jfr. § 7, stk. 3. Kommunalbestyrelserne kan  

 også bestemme, at en del af værkerne skal betragtes som et hele, medens  

 undersøgelsestallet for andre værker fortsat skal opgøres særskilt.
Det vil  

 f. eks. kunne virke urimeligt, at undersøgelsesantallet for en kommunes  

 vandforsyning skal nedsættes, fordi kommunen går over til udover vandet fra  

 sin egen vandforsyning at aftage et mindre kvantum vand fra andet  

 fællesanlæg.
 Efter § 7, stk. 4, kan kommunalbestyrelsen udover bestemmelser om  

 supplering af undersøgelserne træffe bestemmelse om en forøgelse af  

 undersøgelseshyppigheden, når udfaldet af tidligere undersøgelser, anlæggets  

 særlige udsættelse for forurening eller andre forhold taler for det - f. eks.  

 anlæggets udstrækning, der kan rimeliggøre et større antal  

 prøveudtagningssteder, jfr. § 12, stk. 2.
Efter § 7, stk. 5, kan kommunalbestyrelsen på den anden side nedsætte  

 hyppigheden af det offentliges undersøgelser, hvis den finder, at  

 vandforsyningsanlæggets egen driftskontrol er således tilrettelagt, at den  

 kan erstatte et tilsvarende antal offentlige undersøgelser.
Baggrunden for  

 denne bestemmelse er, at en række vandforsyningsanlæg allerede nu har deres  

 egen driftskontrolordning, hvor kvaliteten af deres vand undersøges med en  

 langt større hyppighed, end det hidtil har været forlangt af den offentlige  

 kontrol.
Dette gælder navnlig en række større offentlige vandforsyningsanlæg  

 til almen vandforsyning med så vidtstrakte anlæg, at anlægsledelsen finder  

 det ønskeligt at udtage hyppige prøver for at sikre sig, at vandforsyningen  

 til stadighed fungerer tilfredsstillende over hele systemet.
Også en række  

 industrivirksomheder med egen vandforsyning - herunder store  

 levnedsmiddelvirksomheder og medicinalfabrikker - har egen driftskontrol med  

 hyppige undersøgelser af deres vand.
Disse driftskontrolordninger er  

 betydningsfulde, og bekendtgørelsens § 16 indeholder en almindelig opfordring  

 til ejere af større vandforsyningsanlæg til at tilrettelægge en driftskontrol  

 med anlæggenes vandkvalitet.
Navnlig for større vandforsyningsanlæg, hvor også bekendtgørelsens  

 tilsynsordning kræver et stort antal årlige undersøgelser, vil det være  

 urimeligt at forlange, at alle disse undersøgelser skal foretages som et led  

 i en offentlig kontrol sideløbende med anlæggets egne undersøgelser.
Det er  

 med henblik på dette, at § 7, stk. 5, giver kommunalbestyrelsen mulighed for  

 at bestemme, at en del af de undersøgelser, der er nødvendige efter  

 bekendtgørelsen, skal kunne udføres som driftskontrolundersøgelser i stedet  

 for som undersøgelser, der er tilrettelagt efter bekendtgørelsens almindelige  

 regler.
Sådanne driftskontrolundersøgelser behøver ikke at blive foretaget på de  

 laboratorier, som er udpeget hertil som nævnt i bekendtgørelsens § 13, stk.  

 1, men de kan udføres på det laboratorium, som normalt foretager  

 driftskontrolundersøgelser for vandforsyningsanlægget, jfr. § 13, stk. 2.  

 Enkelte store vandforsyningsanlæg til almen vandforsyning har således deres  

 eget laboratorium til foretagelse af driftskontrollen, og disse laboratorier  

 vil også kunne udføre undersøgelserne efter § 7, stk. 5. Også forskellige  

 industrianlæg har egne laboratorier.
Tilsynsmyndigheden må imidlertid tage  

 stilling til, om laboratoriet er tilstrækkeligt udstyret til, at dets  

 undersøgelser kan lægges til grund.
Prøverne til undersøgelserne skal heller ikke nødvendigvis udtages gennem  

 den prøveudtagelsesordning, som er fastlagt for de regelmæssige  

 undersøgelser.
Også i så henseende må kommunalbestyrelsen imidlertid overveje  

 ordningens forsvarlighed og kan stille nærmere betingelser.
 Udtagelsesstederne for prøverne må derimod i overensstemmelse med den  

 almindelige regel i bekendtgørelsens § 12 ligge på vandforsyningsanlæggets  

 ledningsnet.
 Tidspunkterne for de prøver, der skal indgå i kommunalbestyrelsens  

 kontrol, må fastlægges af kommunalbestyrelsen i medfør af § 7, stk. 5.  

 Resultatet af undersøgelserne må indberettes til kommunalbestyrelsen, hvilket  

 ellers normalt kun er nødvendigt med hensyn til driftskontrolundersøgelser,  

 der viser uacceptabel vandkvalitet, jfr. bekendtgørelsens § 16, stk. 3.
 Man har fundet det rigtigt, at undersøgelserne under den offentlige  

 kontrol kun delvis kan udføres som driftsundersøgelser.
§§ 8-10 omfatter vandforsyningsanlæg for visse erhvervsvirksomheder,  

 nødvandforsyningsanlæg og gartnerier, jfr. § 5, stk. 1, litra e-g, og  

 fastsætter arten af undersøgelser og den normale undersøgelseshyppighed for  

 disse anlæg.
Det er forudsat, at gartnerierne under litra g ikke normalt har  

 et fast personale på mere end 5. Er dette tilfældet, og dersom vandet  

 benyttes af personalet til drikkebrug, madlavning eller hygiejne, vil  

 anlægget tillige henhøre under litra e, og undersøgelsernes art og hyppighed  

 må da ikke være mindre end fastsat i § 8.
 Også for anlæg under §§ 8-10 kan der være tale om at træffe bestemmelse om  

 forøgelse af undersøgelseshyppigheden efter § 7, stk. 4.
5. Udtagelse af vandprøver I bekendtgørelsens § 12, stk. 1, udtales det, at prøverne til  

 undersøgelserne skal udtages fra det vand, der leveres til forbrugerne.
Heri  

 ligger for det første, at prøverne skal udtages fra det behandlede vand og  

 ikke fra råvandet, men derudover, at prøverne i princippet skal udtages ved  

 forbrugsstedet, idet bekendtgørelsens kvalitetskrav gælder for vandet,  

 således som det aftappes og benyttes hos forbrugerne.
Det er selvfølgelig ikke muligt at foretage løbende kontrol med vandet på  

 alle forbrugssteder, og prøverne må derfor udtages som stikprøver.
Specielt  

 for almene vandforsyningsanlæg og andre fælles vandforsyningsanlæg udtales  

 det i § 12, stk. 2, at prøverne skal udtages i turnus på forskellige steder  

 af ledningsnettet efter kommunalbestyrelsens nærmere bestemmelse.
Navnlig for  

 vandværker med et stort ledningsnet er det vigtigt, at  

 prøveudtagningsstederne fordeles over ledningsnettet for at efterspore, om  

 der er forurening i ledningerne.
Det forhold, at der arbejdes med flere  

 prøveudtagningssteder, behøver ikke at bevirke, at tilsynet foretager flere  

 årlige undersøgelser end fastsat i § 7; arbejdes der med et stort antal  

 prøveudtagningssteder, kan der dog være grund til at forøge antallet af  

 årlige undersøgelser for at komme igennem de forskellige udtagningssteder  

 indenfor en rimelig tid, jfr. bemærkningerne til § 7, stk. 4. Da formålet er  

 at sikre vandkvaliteten hos forbrugerne, kunne det være ønskeligt at udtage  

 prøverne fra haner hos forbrugerne, og § 12, stk. 2, gør det også muligt for  

 kommunalbestyrelserne at træffe bestemmelse om, at prøverne skal tages inde  

 hos forbrugerne.
Af praktiske grunde vil man dog ofte foretage den løbende  

 prøveudtagning på haner, der opsættes nær ledningsnettet i udvalgte  

 ejendomme, således at prøver inde hos forbrugerne kun udtages, når der er  

 særlig mistanke om forurening.
Bortset fra ordninger efter § 7, stk. 5, skal kommunalbestyrelsen godkende  

 prøveudtagningsordningen, jfr. § 12, stk. 3. Prøveudtagningen kan overlades  

 til personale ved det undersøgende laboratorium, eller kommunalbestyrelsen  

 kan arbejde med sit eget prøveudtagningspersonale, der eventuelt kan være  

 personale, som også foretager det tekniske tilsyn med  

 vandforsyningsanlæggene.
I en række tilfælde kan det være forsvarligt at  

 overlade prøveudtagningen til vandforsyningsanlægget selv.
Det må ved  

 indsendelsen af prøverne nøje angives, hvor vedkommende prøve er udtaget.
6. Foretagelse af og betaling for undersøgelserne I § 13, stk. 1, er det bestemt, at undersøgelserne skal foretages på et af  

 de laboratorier, der er godkendt eller autoriseret til at foretage de  

 pågældende undersøgelser i medfør af vandforsyningslovens § 61 eller lov nr.  

 144 af 21. marts 1973 om statens tekniske prøvenævn (som ændret ved lov nr.  

 45 af 11. februar 1976). Som det er anført i § 13, stk. 2, gælder dette dog  

 ikke for undersøgelser, der udføres som led i anlæggets driftskontrol i  

 medfør af § 7, stk. 5.
 Det er vandforsyningsanlægget, der vælger det laboratorium, som skal  

 udføre undersøgelserne, jfr. § 5, stk. 3.
§ 14  bestemmer i overensstemmelse med  

 vandforsyningslovens § 60, stk. 3, at udgifterne ved prøveudtagninger og  

 undersøgelser betales af vandforsyningsanlæggets ejer.
Betalingen sker efter  

 nuværende praksis i almindelighed efter en takst pr. udtagning og pr.  

 undersøgelse af vedkommende art.
Der er dog ikke noget i vejen for at  

 tilrettelægge betalingen på anden måde.
Hvis det må antages, at en  

 virksomhed, der ligger inden for vandforsyningsanlæggets opland, medfører en  

 særlig fare for forurening af vandet, kan kommunalbestyrelsen bestemme, at  

 virksomheden skal afholde udgifterne ved et udvidet tilsyn.
7. Andre undersøgelser Der kan undertiden opstå situationer, hvor kommunalbestyrelsen må foretage  

 undersøgelser af vandet i et vandforsyningsanlæg, som ikke er under  

 regelmæssigt tilsyn.
Disse undersøgelser dækkes ikke af vandforsyningslovens  

 § 60, stk. 3, og de må normalt betales af kommunalbestyrelsen.
En sådan  

 situation kan bl. a. fremkomme, hvor der er opstået sygdomstilfælde, som kan  

 give mistanke om, at smitten skyldes forurenet drikkevand.
Undersøgelserne  

 omtales i bekendtgørelsens § 15.
§ 15  omfatter, på samme måde som bekendtgørelsen i  

 det hele, kun de undersøgelser, som foretages i vandforsyningsanlæggets  

 driftsperiode, og ikke de særlige undersøgelser, som foretages i forbindelse  

 med vandforsyningsanlægs igangsættelse.
Her bør der i almindelighed i  

 forbindelse med tilladelsen kræves foretaget undersøgelser mindst svarende  

 til »udvidet kontrol«.
8. Driftskontrol med vandets kvalitet De større anlægs driftskontrol med vandkvaliteten er nævnt ovenfor i  

 afsnit 4.
 Driftskontrollen med kvaliteten kan undertiden have samme almindelige  

 sigte som det offentliges kvalitetstilsyn, men skal specielt tjene til at  

 sikre anlæggenes funktion.
 Driftskontrol med kvaliteten kan undertiden være foreskrevet af  

 kommunalbestyrelsen og kan delvis erstatte det offentliges kvalitetstilsyn.  

 Det må anses for rimeligt, at større vandforsyningsanlæg selv foretager  

 driftskontrol med kvaliteten som supplement til den offentlige kontrol.
 Regler om driftskontrol med kvaliteten er givet i bekendtgørelsens § 16.
I § 16, stk. 2, er der givet regler om, at resultaterne af  

 driftskontrollen med vandets kvalitet skal opbevares i mindst 5 år.
Det  

 bemærkes i denne forbindelse, at § 16, stk. 2, ligesom §§ 20 og 22 giver  

 regler om vandforsyningsanlæggets opbevaring af foreliggende oplysninger.  

 Derimod giver bekendtgørelsen ikke regler om myndighedernes opbevaring af  

 oplysninger, idet dette må afhænge af almindelige arkiveringsregler.  

 Kommunalbestyrelsen bør dog opbevare sit materiale mindst 5 år.
 § 16,  stk. 3, pålægger vandforsyningsanlægget at  

 underrette kommunalbestyrelsen om resultaterne af driftskontrol med vandets  

 kvalitet, når resultaterne viser, at vandets kvalitet ikke er i  

 overensstemmelse med bekendtgørelsens krav.
9. Forholdsregler mod utilfredsstillende vandkvalitet Efter § 17, stk. 1 og 2, træffer kommunalbestyrelsen afgørelse om,  

 hvorvidt, og da hvorledes der skal træffes foranstaltninger til forbedring af  

 vandkvaliteten efter de regler eller muligheder som lovgivningen, f. eks.  

 vandforsyningslovens § 62, giver for en sådan indskriden.
Det vil ved  

 overskridelse af de bakterologiske kvalitetskrav i almindelighed være  

 rimeligt i første omgang at kræve nye prøver.
Hvis overskridelsen er  

 væsentlig, eller hvis der er påvist fæcalcoli, bør der for drikkevandsanlæg  

 straks gives kogepåbud samtidig med, at der foretages nye prøver, herunder  

 prøver på råvandsanlæg og hovedanlæg for at lokalisere årsagen.
Når årsagen  

 er klarlagt, kan der være spørgsmål om at forbyde, at anlægget fortsat bruges  

 i sin bestående tilstand.
Drejer det sig om en uvæsentlig fejl, kan det på  

 den anden side være forsvarligt ikke at foretage yderligere skridt, navnlig  

 hvis det drejer sig om anlæg til forsyning af enkeltejendomme, og en ændring  

 vil medføre store vanskeligheder.
Ved vurdering af, om de kemiske analyser overskrider de højst tilladelige  

 værdier, må der tages hensyn til de nøjagtigheder, det er muligt at opnå ved  

 de anvendte analysemetoder.
En lang række af de anførte parametre er blevet  

 interkalibreret på alle danske laboratorier, der udfører analyser som led i  

 tilsynet med vandforsyningsanlæggene.
Ud fra rapporterne kan der hentes  

 oplysninger om de anvendte metoders præcision og nøjagtighed på forskellige  

 koncentrationsniveauer.
Analyseusikkerheder giver sig til kende ved både højere og lavere værdier  

 end vandprøvens rigtige indhold.
Ved vurderingen af analyseresultaternes  

 mulige overskridelse af den højst tilladelige værdi er det vigtigt at lægge  

 mærke til, om analyseværdierne altid ligger nær de højst tilladelige værdier,  

 eller om det blot er en enkelt værdi, der ligger højere.
En vurdering af, om  

 vandet kan opfylde kravene, bør derfor også tage hensyn til  

 gennemsnitsværdier af flere målinger.
Fenol hører til den eneste parameter, hvor kravværdien er sat så lavt, at  

 den i Danmark almindelige anvendte metode til fenolbestemmelse ikke er  

 tilstrækkelig til at eftervise, om kravværdien kan overholdes.
Er der  

 mistanke om fenolindhold i drikkevandet som følge af en afvigende smag på  

 vandet, og analysen ikke viser noget fenolindhold, bør der udføres en nærmere  

 undersøgelse herfor hos speciallaboratorier.
Også en række andre parametre  

 nævnt under supplerende undersøgelser: polycykliske aromatiske kulbrinter,  

 pesticider og andre organiske klorforbindelser kræver undersøgelse på  

 speciallaboratorium.
 I § 17, stk. 3, er anført, at hvis der er tale om en vandforsyning til en  

 virksomhed - ofte en levnedsmiddel- eller lægemiddelvirksomhed -, der er  

 godkendt af en central myndighed, skal denne myndighed underrettes om de  

 foranstaltninger, der er iværksat efter § 17, stk. 1 og 2.
Kontrol med vandforbruget 1. Kontrolpligtens omfang Efter vandforsyningslovens § 58 er som hovedregel alle  

 vandindvindingsanlæg inddraget under lovens kontrolordning med de indvundne  

 vandmængder.
Miljøministeren kan dog bestemme, at visse anlæg skal være  

 fritaget for kontrollen.
Efter forslagets bemærkninger til § 58 tænkes der  

 herved især på anlæg, der kun forsyner en enkelt husholdning.
I bekendtgørelsens § 18, stk. 1, er det bestemt, at alle almene  

 vandforsyningsanlæg falder ind under kontrolordningen.
Det samme gælder alle  

 enkeltindvindingsanlæg, der kræver tilladelse efter vandforsyningslovens § 20  

 - eller som er tilladte efter tilsvarende tidligere bestemmelser.
 Efter bekendtgørelsens § 18, stk. 2, overlades det til kommunalbestyrelsen  

 at bestemme, om andre anlæg, som efter deres art ville falde ind under lovens  

 § 19, skal inddrages under kontrolordningen.
 Kontrolordningen omfatter ikke de anlæg til forsyning af enkelte  

 husholdninger, som i medfør af vandforsyningslovens § 18, stk. 2, er fritaget  

 for at søge indvindingstilladelse.
Kontrol med vandforbruget vil til dels omfatte andre anlæg end de, der  

 efter bekendtgørelsens kapitel 3 er omfattet af kontrollen med vandets  

 kvalitet.
Eksempelvis vil visse små, ikke almene fælles vandforsyningsanlæg  

 være omfattet af kvalitetskontrollen, men ikke af forbrugskontrollen, og  

 omvendt vil markvandingsanlæg være omfattet af forbrugskontrollen, men ikke  

 af kvalitetskontrollen.
2. Målinger af den indvundne vandmængde § 19,  stk. 1, fastslår i overensstemmelse med  

 vandforsyningslovens § 58, stk. 2, at måleanordningens karakter bestemmes af  

 tilladelsesmyndigheden, og at tilladelsesmyndigheden til enhver tid kan ændre  

 sin afgørelse.
For stationære anlæg, der benyttes hele året, herunder alle almene  

 vandforsyningsanlæg, må man regne med, at tilladelsesmyndigheden i  

 almindelighed vil bestemme, at måling af indvindingen skal ske ved vandmåler.  

 Det vil være tilstrækkeligt, at måleren anbringes ved anlæggets  

 afgangsledning, selv om forbruget af vand til filterskylning m. v. derved  

 ikke registreres, men kun skønnes eller beregnes.
For meget små anlæg kan der  

 dog være tale om at nøjes med at anbringe en særlig elektricitetsmåler i  

 forbindelse med pumpen og anslå vandforbruget i forhold til  

 elektricitetsforbruget, idet der foretages en særlig prøve af, hvor mange m3  

 vand der indvindes pr. kWh i anlægget.
For markvandingsanlæg vil det i reglen  

 være uhensigtsmæssigt at forlange vandmålere, bl. a. fordi målerne vil kræve  

 et for disse anlæg besværligt tilsyn.
Her kan der være tale om at anbringe en  

 særlig elektricitetsmåler eller en driftstimetæller.
§ 19,  stk. 2, giver regler om måleanordningen i  

 tiden, indtil der er truffet bestemmelse efter stk. 1. De bestemmelser, der  

 må være truffet efter den hidtidige lovgivning, dvs. af en  

 tilladelsesmyndighed eller en kommunalbestyrelse, er fortsat gældende.
Hvis  

 der ikke er truffet en sådan bestemmelse, kan kommunalbestyrelsen træffe en  

 midlertidig bestemmelse om måleanordningen.
3. Indberetning og registrering af vandforbruget De nærmere regler om indberetninger og registrering findes i  

 bekendtgørelsens § 20.
 Det er indvindingen i kalenderåret, som skal indberettes og registreres.  

 Dette gør det nødvendigt, at indvindingen aflæses på et tidspunkt så nær  

 årsskiftet som muligt.
Ejerne af de indberetningspligtige anlæg skal indberette indvindingen i  

 kalenderåret til kommunalbestyrelsen.
Indberetningen skal ske inden det  

 følgende års 1. februar.
Kommunalbestyrelsen bør i et vist omfang undersøge,  

 om de indberettede indvindingsmængder kan antages at være pålidelige.
En  

 sådan undersøgelse bør ske, når særlige forhold giver grund til at tvivle om  

 tallenes pålidelighed, f. eks. når man fra det tekniske tilsyn er bekendt  

 med, at anlægget ikke foretager notater af indvindingsmængderne rettidigt,  

 eller at vandmåleren har været ude af funktion, eller når de  

 indvindingsmængder, som indberettes, gennem flere år har ligget tæt ved den  

 tilladte maksimumsindvinding også i tilfælde, hvor der måtte ventes at være  

 svingninger i forhold til den tilladte mængde.
Herudover kan der være tale om  

 stikprøvevise undersøgelser.
Kommunalbestyrelsen må rette i de indberettede  

 mængder, når undersøgelserne giver grund til det.
 Oplysningerne om indvindingsmængden skal for det første gøre det muligt  

 for tilladelsesmyndighederne at skønne over, om vandforsyningsanlæggene  

 holder sig til de tilladte mængder.
Herudover har de indberettede indvindingsmængder betydning for den  

 vandplanlægning, som foretages af kommunalbestyrelserne, amtsrådene og  

 hovedstadsrådet, jfr. lovens kapitel 3, idet det i den forbindelse er af  

 betydning at kunne beregne, hvor meget af vandressourcerne i et område der  

 allerede er beslaglagt.
Da det tillige er af betydning at kunne beregne, hvor  

 meget vand der i det pågældende område bruges til en række forskellige  

 anvendelser, f. eks. husforbrug pr. person, forbrug pr. fritidshus, forbrug  

 til vanding, og hvor meget vand der derfor må påregnes at medgå til nye  

 fremtidige forbrug i området, må oplysninger om indvindingsmængderne  

 suppleres med oplysninger om forbrugets omfang og art, jfr. bekendtgørelsens  

 bilag 7 og 8.
 Indvindingsmængderne har endvidere betydning for komunalbestyrelsernes og  

 amtsrådenes meddelelse af indvindingstilladelser, idet det også i så  

 henseende er væsentligt at kende det nuværende og kunne anslå det fremtidige  

 samlede vandforbrug.
 Det er derfor af betydning, at en række forskellige myndigheder, navnlig  

 kommunalbestyrelser, amtsråd og miljøministeren, altid med kort varsel kan få  

 oplysning om vandforbrug opgjort lokalt for større eller mindre områder,  

 opgjort efter en række forskellige former for vandforbrug og også opgjort f.  

 eks. for årligt tilkomne nye anlæg og forsyninger.
For at tilvejebringe en sådan lettere oversigt over indvindingsmængderne  

 bestemmes det i § 21, stk. 2, at kommunalbestyrelserne inden den 1. april  

 skal videresende de indberettede tal med korrektioner, som  

 kommunalbestyrelserne har foretaget, til amtsrådet og endvidere til et  

 særligt register, hvis et sådant udpeges af miljøministeren.
Tanken hermed  

 har været, at det på grund af den store mængde tal, som skal samles, og de  

 forskellige synspunkter, tallene skal bearbejdes efter, må være det mest  

 praktiske, at tallene samles i et register, der er fælles for hele landet.
Om registeret bestemmer § 21, stk. 3, at registeret på begæring skal  

 meddele de indberettede oplysninger om årsindvindingerne til  

 kommunalbestyrelser, amtsråd og andre myndigheder, opgjort efter anlæggenes  

 forskellige områder og karakter m. v.
Der skal ikke gives nogen betaling for  

 indsendelsen af oplysninger til registeret, men registeret skal kunne  

 forlange gebyr for meddelelse af oplysninger fra registeret efter takster,  

 der skal være godkendt af miljøstyrelsen 4. Pejlinger af grundvandsstanden Vandforsyningsanlæg, der indvinder grundvand, og som efter deres art  

 kræver tilladelse efter vandforsyningslovens § 20, er erstatningspligtige for  

 skader, som voldes i bestående forhold som følge af deres sænkning af  

 grundvandsstanden, jfr. lovens § 23.
Det kan under en sådan erstatningssag være vanskeligt at afgøre, om den  

 sænkning af grundvandsstanden, der har medført skade på den  

 erstatningssøgendes ejendom, skyldes vandforsyningsanlæggets indvinding.
Det  

 kan være en støtte for bedømmelsen, hvis der er foretaget regelmæssige  

 pejlinger af vandstanden omkring anlægget, og anlæggenes  

 indvindingstilladelser pålægger ofte anlæggene pligt til at foretage sådanne  

 pejlinger, jfr. lovens § 22, stk. 3.
 Herudover kan pejlingen have betydning for bedømmelsen af anlæggets  

 almindelige indvirkning på omgivelserne.
 Det vil i indvindingstilladelserne ofte være fastsat, at pejling af  

 vandstanden i en indvindingsboring skal foretages såvel i ro som under  

 pumpning.
 Pejlingerne er et led i anlæggenes driftskontrol med deres indvinding, og  

 en bestemmelse om pejlingerne er optaget i bekendtgørelsens § 22.
5. Forholdsregler mod overskridelse af  

 indvindingstilladelser Efter § 23 bestemmer tilladelsesmyndigheden, hvorvidt og da hvorledes der  

 skal skrides ind i anledning af overskridelse af de tilladte vandmængder  

 efter de regler og muligheder, som lovgivningen giver for en sådan  

 indskriden, f. eks. forhandling med anlæggets ejer, rejsning af sag om  

 eventuel tilladelse til forøget indvinding, eller anmeldelse til politiet  

 efter vandforsyningslovens § 84. Tilladelsesmyndigheden må vurdere, om der er  

 tale om en uvæsentlig, forbigående overskridelse, eller om der bør stilles  

 krav til anlægget om at søge den forøgede indvinding godkendt.
Tilsyn med det tekniske anlæg Tilsyn med vandforsyningsanlæggenes tekniske anlæg foregik tidligere i det  

 væsentlige som en driftskontrol og navnlig på de større vandforsyningsanlæg.  

 Det er imidlertid ønskeligt at få etableret et regelmæssigt teknisk tilsyn  

 også med mindre anlæg.
Et sådant tilsyn vil bl. a. kunne klarlægge  

 forskellige forureningsfarlige fejl, f. eks. ved vandforsyningsanlæggenes  

 boringer, behandlingsanlæg m. v. og ved anlæg til afledning af spildevand, og  

 det vil være af betydning at få sådanne fejl rettet, før forureningen  

 indtræder.
 Tilsynet vil endvidere kunne give en større sikkerhed for, at anlæggene  

 passes, herunder renholdes, på tilfredsstillende måde.
1. Tilsynets omfang og hyppighed Efter bekendtgørelsens § 24, stk. 1, skal der mindst 1 gang årligt føres  

 tilsyn med anlæg, hvis vand er under regelmæssig kvalitetskontrol efter  

 bekendtgørelsens § 5, stk. 1, litra a.
Grunden til, at der er lagt vægt på at få et regelmæssigt, teknisk tilsyn,  

 er, at man ved dette tilsyn, som bør udføres af personale med kendskab til  

 vandforsyningsteknik, vil have mulighed for at forebygge, at der opstår  

 forureningsrisiko for vandforsyningen.
Dette er især af betydning for mindre  

 vandværker, som ofte drives af personer uden vandteknisk baggrund.
Efter bekendtgørelsens § 25, stk. 1, skal tilsynet bl. a. omfatte  

 anlæggenes indretning og funktion og deres vedligeholdelses- og  

 renholdelsestilstand.
Til hjælp for tilsynet er en skematisk tilsynsrapport  

 optaget som bilag til dette cirkulære.
For vandforsyningsanlæg til almen vandforsyning bør tilsynet endvidere  

 være opmærksom på ledningsnettet.
Tilsynet bør herved sikre sig, at der så  

 vidt muligt findes en ajourført plan over vandværkets ledningsnet, idet  

 kendskab til ledningsnettet er af stor betydning, hvis der opstår forurening  

 af dele af ledningsnettet.
Tilsynet bør endvidere være opmærksom på, om der  

 foreligger forhold, som tyder på utætheder i ledningsnettet.
Som sådanne  

 forhold kan nævnes et særligt højt forbrug pr. indbygger, et særligt højt  

 natforbrug eller en væsentlig forskel mellem den mængde vand, der måles som  

 udpumpet fra vandforsyningsanlægget og den mængde vand, der måles som leveret  

 til forbrugerne.
Er der tegn på utæthed i ledningsnettet, må vandværket  

 opfordres til at lade fejlen lokalisere og lade forholdet udbedre.
Efter bekendtgørelsens § 25, stk. 2, skal tilsynet endvidere påse, at der  

 føres driftskontrol, hvor dette er påbudt, og at resultaterne af kontrollen  

 opbevares.
Der er tale om dels driftskontrol med vandets kvalitet, dels om  

 intern kontrol med indvindingens omfang og dels om vandforsyningsanlæggets  

 pejling af vandstande, hvor dette er påbudt i indvindingstilladelsen.
Med  

 hensyn til registreringen af indvindingsmængden bør tilsynet sikre sig, at  

 måleanordningen fungerer tilfredsstillende, og at aflæsningen sker på de  

 fastsatte tidspunkter.
 Hvad særligt angår nødvandforsyningsanlæg bør tilsynet forhøre sig om,  

 hvorvidt de prøvekøres i rimeligt omfang, jfr. ovenfor angående § 5, stk. 1,  

 litra f.
 For anlæg, der ikke omfattes af § 24, stk. 1, herunder vandingsanlæg,  

 bestemmer kommunalbestyrelsen, om og da hvor ofte der skal føres tilsyn med  

 det tekniske anlæg, jfr. § 24, stk. 2.
2. Forholdsregler overfor mangler ved  

 vandforsyningsanlæggenes indretning og drift Efter § 26 bestemmer kommunalbestyrelsen, hvorvidt og da hvorledes der  

 skal skrides ind overfor sådanne mangler.
Nogle mangler kan være så  

 alvorlige, at der kan gives pålæg om ændring af forholdet, medens der i andre  

 tilfælde alene kan blive tale om henstillinger til anlæggets ledelse.
Forskellige bestemmelser Bekendtgørelsens § 27 om kommunalbestyrelsernes ret til inspektion og til  

 at forlange oplysninger om vandforsyningsanlæggene bygger på  

 vandforsyningslovens §§ 64 og 67, som bestemmelsen henviser til.
I bekendtgørelsens § 28 er der givet regler om udsendelse af attester om  

 vandanalyser og udsendelse af tilsynsrapporter.
Hvis amtsrådet eller  

 embedslægeinstitutionen kun ønsker at få de attester og rapporter, der viser  

 betænkelige forhold, kan der træffes aftale om indskrænkning af  

 underretningspligten.
§ 29  giver regler om underretning om afgørelser om  

 indskriden over for forhold, der opdages ved tilsynet.
Det vil ofte være  

 kommunalbestyrelsen, som træffer en sådan afgørelse.
Det følger i så fald af  

 vandforsyningslovens § 63, stk. 1, og § 72, stk. 2, at amtsrådet og  

 embedslægeinstitutionen skal have underretning.
Der kan dog også være tale  

 om, at afgørelsen træffes af amtsrådet, nemlig hvis der er tale om  

 overskridelse af den tilladte indvindingsmængde for et anlæg, hvis indvinding  

 kræver tilladelse fra amtsrådet, eller hvis der foreligger overtrædelse af  

 andre vilkår i en sådan tilladelse, f. eks. vilkår om særlig kontrol med  

 vandets sammensætning.
Pligten til at give underretning om afgørelserne  

 gælder kun, når afgørelsen går ud på, at der skrides ind, derimod ikke, når  

 afgørelsesmyndigheden beslutter sig til ikke at reagere.
Ligesom med hensyn  

 til § 28 kan der træffes aftale om indskrænkning af underretningspligten.
