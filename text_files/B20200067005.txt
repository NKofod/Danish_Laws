Bekendtgørelse om fravigelse af regler for folkehøjskolers kursusafholdelse som led i forebyggelse og afhjælpning i forbindelse med covid-19 I medfør af § 10 i lov nr. 241 af 19. marts 2020 om midlertidige foranstaltninger på børne- og undervisningsområdet og på folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 fastsættes:
 § 1. Formålet med denne bekendtgørelse er at sikre, at folkehøjskolerne ved genåbning efter nedlukning som led i forebyggelse og afhjælpning i forbindelse med covid-19, kan tilrettelægge og planlægge kurser i overensstemmelse med sundhedsmyndighedernes retningslinjer.
 § 2. For kurser, der afholdes i perioden fra og med den 27. maj 2020 til og med den 31. juli 2020, kan folkehøjskolens ledelse anmode om Slots- og Kulturstyrelsens godkendelse til undtagelsesvist ved særlige omstændigheder, jf. § 1, at kunne fravige reglerne om mindstetimer for undervisning pr. kursusuge, i henhold til bekendtgørelse om tilskud m.v. til folkehøjskolers § 12, stk. 1, jf. lov om folkehøjskoler § 14, stk. 6.
 § 3. Bekendtgørelsen træder i kraft ved bekendtgørelse i Lovtidende.
 Stk. 2. Bekendtgørelsen har kun virkning for skoleåret 2019/2020.
 Stk. 3. Bekendtgørelsen ophæves den 1. august 2020.
