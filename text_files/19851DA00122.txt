Nr BTB 122 Betænkning over Forslag til folketingsbeslutning om økonomiske midler til  

 forskning i sygdommen AIDS   

 Nr B 122 1985-86, 1. samling Afgivet af kommunaludvalget Afgivet: 19860516 Udvalget har behandlet beslutningsforslaget i en række møder og har herunder stillet spørgsmål til indenrigsministeren og undervisningsministeren, som disse har besvaret skriftligt.
Endvidere har udvalget under alm. del stillet nogle spørgsmål med tilknytning til beslutningsforslaget til de 2 ministre.
Disse spørgsmål er ligeledes besvaret skriftligt.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et mindretal (socialdemokratiets og socialistisk folkepartis medlemmer af udvalget) forslaget til vedtagelse med det stillede ændringsforslag, idet det bemærkes, at partiet venstresocialisterne, som er medforslagsstiller, men som ikke har medlemmer i udvalget, har tilsluttet sig denne indstilling.
 Mindretallet ønsker at bemærke følgende:
Statens lægevidenskabelige Forskningsråd har i forbindelse med undervisningsministerens besvarelse af udvalgets spørgsmål givet udtryk for, at »antallet af AIDS-forskere og antallet af ikke, bevilgede projekter er betydeligt større, end rådet oprindelig havde forventet«.
Dette er helt i overensstemmelse med mindretallets indtryk af, at mange forskere undlader at søge støtte til nødvendige projekter, fordi de begrænsede midler får dem til at opgive på forhånd.
De prioriterer derfor andre økonomiske kilder, selv om det indebærer, at de er nødt til at skrive adskillige ansøgninger for tilsammen at fremskaffe de nødvendige økonomiske midler.
Mindretallet finder det fortsat helt uacceptabelt, at højt uddannede danske forskere skal bruge deres tid på at skrive ansøgninger, når der er penge og menneskelige lidelser at spare ved at prioritere forskningen og oplysningsarbejdet.
Derfor er det vigtigt, at der tilvejebringes økonomiske midler til den nødvendige forskning.
I den forbindelse er regeringens tilsagn om at imødekomme ansøgningen om 6 mill. kr. et helt nødvendigt, men ikke tilstrækkeligt bidrag.
Det anbefales derfor, at der stilles en større økonomisk ramme til rådighed, så en større del af ansøgningerne kan imødekommes også i de kommende år og med en minimal indsats af skrivebordsarbejde i form af ansøgninger.
Det bør overvejes, om f.eks. et beløb på 1 mill. kr. af den økonomiske ramme kan stilles til rådighed for kommissionen til belysning af bøssers og lesbiskes livsvilkår, idet det må antages, at en forbedring f.eks. i form af større oplysning vil begrænse smitterisikoen for sygdommen AIDS.
Et andet mindretal (det konservative folkepartis, venstres, kristeligt folkeparti og de frie demokraters medlemmer af udvalget) indstiller forslaget til forkastelse ved 2. (sidste) behandling med følgende bemærkninger:
AIDS er en farlig og dybt alvorlig sygdom.
Som led i en langsigtet indsats til bekæmpelse af sygdommen AIDS er der iværksat en lang række initiativer, der navnlig retter sig mod det forebyggende arbejde i form af overvågning af og øget oplysning og rådgivning om sygdommen, dens udvikling og smittespredningen.
Herudover er der behov for midler til forskning i sygdommen både på det grundvidenskabelige område og med henblik på forbedrede overvågnings- og behandlingsmetoder.
En sådan forskning er allerede i gang, dels i forbindelse med det kliniske arbejde på hospitaler, dels som særlige forskningsprojekter finansieret af offentlige og private forskningsmidler.
Statens lægevidenskabelige Forskningsråd har således i 1985 ydet over 1 mill. kr. i støtte til AIDS-forskning og har besluttet at stille yderligere ca. 5 mill. kr. til rådighed i de kommende 3 år.
Endvidere har regeringen givet tilsagn om at imødekomme en ansøgning fra Statens lægevidenskabelige Forskningsråd om en bevilling på 6 mill. kr. til forskning inden for alle aspekter af AIDS-sygdommen.
Rådet har tilkendegivet, at et sådant bidrag vil imødekomme et behov for en nødvendig og kraftig styrkelse af AIDS-forskningen.
Desuden kan henvises til, at der i EF-regie er et samarbejde om AIDS-forskning under etablering.
Ved fordelingen af midler til AIDS-forskning bør der lægges vægt på, at det sker ud fra en samlet forskningsmæssig prioritering.
På denne baggrund skønnes de midler, der med regeringens seneste initiativ bliver stillet til rådighed for AIDS-forskning, at være tilstrækkelige til at fremme væsentlige og kvalitetsbetonede dele af dansk AIDS-forskning.
Et tredje mindretal (det radikale venstres medlem af udvalget) mener, at nødvendige beløb til AIDS-forskning bør fremskaffes, men ikke uden nærmere angivelse af projekter m.v.
Mindretallet indstiller derfor forslaget til forkastelse ved 2. (sidste) behandling.
Mindretallet har i øvrigt bemærket den redegørelse, der er kommet fra indenrigsministeren om det arbejde, der er i gang i 1986 på AIDS-området, og undervisningsministeriets redegørelse for Statens lægevidenskabelige Forskningsråds oversigt over planlagte forskningsprojekter.
Det er mindretallets opfattelse, at den sidstnævnte oversigt vil være et godt grundlag for det videre arbejde med prioritering af AIDS-forskningen.
ÆNDRINGSFORSLAG Af et mindretal (SF), tiltrådt af et mindretal (S):
Til teksten Teksten affattes således:
»Folketinget opfordrer regeringen til at sikre, at der til forskning i sygdommen AIDS stilles et beløb på 10-15 mill. kr. til rådighed pr. år over en 2-3 årig periode til almindelig projektstøtte samt yderligere 10 mill. kr. til meget kostbart apparatur samt til sikring af laboratorierne.
Administrationen af midlerne varetages af Statens lægevidenskabelige Forskningsråd eller den af rådet nedsatte koordineringsgruppe for forskning i sygdommen AIDS.« BEMÆRKNINGER Efter at undervisningsministeren under forslagets 1. behanding gav tilsagn om foreløbig bevilling af 6 mill. kr. til oprindelig afviste projekter, har mindretallet justeret det oprindelige beslutningsforslag.
Man har herunder lagt vægt på, at Statens lægevidenskabelige Forskningsråd over for udvalget har vurderet, »at der vil være behov for ca. 10-15 mill. kr. årligt over en 2-3 årig periode til almindelig projektstøtte og ca. 10 mill. kr. til meget kostbart apparatur og betydelige midler til sikring af laboratorierne«.
Mindretallet ønsker med ændringsforslaget at sikre, at de nødvendige midler til at imødekomme det af rådet skønnede behov tilvejebringes.
Da der efter det oplyste er en vis ophobning af planlagte projekter, finder mindretallet, at der allerede i indeværende år skal afsættes 10-15 mill. kr. til forskning i sygdommen AIDS.
Karen Højte Jensen (KF) nfmd.
Flemming Jensen (KF) Lizzie Lichtenberg (KF) Lis Aaltonen (KF) Svend Heiselberg (V) Niels Anker Kofoed (V) Maisted (FD) Steffensen (KrF) Hanne Andersen (S) Dorte Bennedsen (S) Tove Lindbo Larsen (S) Lerke (S) Henning Rasmussen (S) fmd.
Taanquist (S) Agerschou (SF) Tommy Dinesen (SF) Ole Vig Jensen (RV) Partierne CD, VS og FP havde ikke medlemmer i udvalget.
