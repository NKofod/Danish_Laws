Bekendtgørelse om henlæggelse af visse af erhvervsministerens opgaver og beføjelser efter lov om testcentre for store vindmøller ved Høvsøre og Østerild til Erhvervsstyrelsen I medfør af § 25, stk. 1 og 2, i lov om testcentre for store vindmøller ved Høvsøre og Østerild, jf. lovbekendtgørelse nr. 1500 af 8. december 2015, som ændret ved lov nr. 705 af 8. juni 2018, fastsættes:
Henlæggelse af opgaver og  beføjelser § 1. Følgende opgaver og beføjelser, som er tillagt erhvervsministeren efter lov om testcentre for store vindmøller ved Høvsøre og Østerild, udøves af Erhvervsstyrelsen:
 1) Sikre, at den driftsansvarlige udfører afværgeforanstaltninger af hensyn til naturbeskyttelse i anlægsfasen og indgå aftale med den driftsansvarlige om at tørlægge søer og nedlægge anden beskyttet natur mod at etablere erstatningsnatur herfor, jf. lovens § 2 a.
 2) Sikre, at der udføres nødvendige kompensationsforanstaltninger og pålægge den driftsansvarlige at udføre nødvendige kompensationsforanstaltninger, jf. lovens § 2 b.
 3) Beslutte skovrydning og etablering af erstatningsskov af hensyn til anlæg og drift af testcentret i Østerild, jf. lovens § 5.
 4) Stille krav til den driftsansvarlige om bygningers ydre udformning, jf. lovens § 11, stk. 1 og 3, samt tillade fravigelse fra lovens krav til bygninger m.v., jf. lovens § 11, stk. 4.
 5) Fastsætte regler om standsning af vindmøllerne i perioder med lave vindhastigheder eller lave nattemperaturer for at beskytte lokale ynglebestande af flagermus, jf. lovens § 14 a.
 6) Iværksætte ekspropriation af fast ejendom for den driftsansvarlige, når det er nødvendigt, jf. lovens § 15, stk. 2-3, og få adgang uden retskendelse mod behørig legitimation til den pågældende ejendom, jf. lovens § 15, stk. 4.
 7) Fastsætte frist for den driftsansvarliges gennemførelse af det offentlige møde, som er nævnt i § 9, stk. 1, i lov om fremme af vedvarende energi, jf. lovens § 19.
Klageadgang § 2. Afgørelser, som Erhvervsstyrelsen træffer efter § 1 og regler udstedt i medfør heraf, kan ikke påklages til anden administrativ instans.
Ikrafttræden § 3. Bekendtgørelsen træder i kraft den 1. juli 2018.
