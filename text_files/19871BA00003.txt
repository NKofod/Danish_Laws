Nr BSF 3 Forslag til folketingsbeslutning om forbud mod at fremmede krigsskibe med  

 atomvåben opholder sig på dansk territorium Fremsat af Jørgen Tved (FK) Berlau (FK) Kurt Frederiksen (FK) Preben  

 Møller Hansen (FK) den 13. oktober 1987 Folketinget pålægger regeringen at skabe sikkerhed for, at fremmede krigsskibe med atomvåben om bord ikke anløber danske havne eller besejler dansk territorialfarvand.
BEMÆRKNINGER TIL FORSLAGET Danmark er normalt et atomvåbenfrit område.
Alle danske myndigheder har erklæret, at Danmark absolut ikke vil modtage eller opmagasinere atomvåben i fredstid.
Befolkningen har krav på, at alle fremmede magter respekterer danske beslutninger.
Beslutningsforslaget indebærer, at alle atommagter, hvis militære enheder besøger Danmark, skal garantere, at atomvåben ikke medbringes.
Af gode grunde er der ingen beviser på, at atommagter har haft atomvåben med ved besøg her i landet.
Men ved et flådebesøg i Århus i september 1985 blev det dog konstateret af en cand.scient., som havde medbragt en geigertæller, at der på et amerikansk krigsskib var en betydelig større radioaktivitet, end der er under helt normale omstændigheder på et skib.
Den pågældende cand.scient. var ikke i tvivl om, at skibet havde atomvåben om bord.
Et andet fortilfælde var et flystyrt ved Thule i 1968. Flyet havde brintbomber om bord og radioaktivitet blev frigjort med det til følge, at nogle af de mennesker, som deltog i oprydningen, blev skadet.
Forslagsstillerne mener, at Danmark skal være helt fri for atomvåben på alle tidspunkter - også når atommagter på den ene eller den anden måde besøger vort land.
Regeringen må ved passende kontrolforanstaltninger garantere, at befolkningens ønske i den henseende respekteres.
