Fremsat den 30. marts 2000 af  

 trafikministeren (Jacob Buksti) Forslag til Lov om ændring af  

 færdselsloven (Forsøg med hastighedsgrænser på  

 motorveje m.v.) § 1 I færdselsloven, jf. lovbekendtgørelse nr. 783 af 15. oktober  

 1999, foretages følgende ændringer:
 1. I § 43 indsættes som stk. 8:
 »Stk. 8. Uanset bestemmelserne i stk. 2, 1. pkt., og  

 stk. 3 kan trafikministeren træffe bestemmelse om udførelse  

 af forsøg med højere hastigheder på motorveje for de i  

 stk. 2 og 3 nævnte køretøjer.«.
 2. I § 44 indsættes som stk. 3 og 4:
»Stk. 3. Uanset stk. 1 kan politiet tillade kørsel  

 som led i erhvervsudøvelse fra nærmeste tilkørsel til  

 nærmeste frakørsel på motorveje over Storebælt og  

 Øresund med andre motordrevne køretøjer end de i  

 stk. 1 og 2 nævnte, hvis kørslen ikke med rimelighed kan  

 gennemføres på anden måde.
Der kan ikke gives tilladelse  

 til kørsel med knallert på de nævnte  

 vejstrækninger.
 Stk. 4. Trafikministeren kan fastsætte regler om  

 kørsel med motordrevne køretøjer på motorvej efter  

 stk. 3. Trafikministeren kan efter forhandling med justitsministeren  

 fastsætte bestemmelser om betaling for politimæssig assistance,  

 der efter politiets skøn er påkrævet ved  

 gennemførelse af sådan kørsel.«.
§ 2 Loven træder i kraft den 1. juli 2000.
Bemærkninger til lovforslaget Almindelige bemærkninger 1. Indledning Ved lovforslaget foreslås mulighed for at afholde  

 forsøg med højere hastighedsgrænser på motorveje  

 for køretøjer omfattet af de køretøjsbestemte  

 hastighedsgrænser samt mulighed for at køre med  

 langsomtkørende motordrevne køretøjer på  

 motorvejsstrækninger over Storebælt eller Øresund og de  

 nærmeste til- og frakørsler til disse.
 For så vidt angår forslaget om en bemyndigelse  

 for trafikministeren til at udføre forsøg med højere  

 hastighedsgrænser på motorveje bemærkes, at en  

 forhøjelse af den gældende hastighedsgrænse på 70  

 km/t på motorveje og motortrafikveje til 80 km/t for lastbiler og  

 små vogntog tidligere har været foreslået og diskuteret.  

 Det har bl.a. været diskuteret, hvilken effekt en forhøjelse af  

 hastighedsgrænsen ville have på bl.a. trafikafviklingen og  

 luftforureningen.
I 1997 vurderede et udvalg under Trafikministeriet de  

 mulige konsekvenser af at hæve hastighedsgrænsen for lastbiler og  

 vogntog på motorveje.
Senest er det med et privat lovforslag L 172  

 foreslået at ændre de gældende hastighedsgrænser for  

 kørsel på motorvej og motortrafikvej med lastbiler og vogntog.  

 Den foreslåede bestemmelse skal ses i lyset af bl.a. disse tidligere  

 drøftelser og forslag.
 Regeringen finder, at der bør tilvejebringes et  

 erfaringsgrundlag for, hvordan trafikafviklingen på motorveje vil  

 ændres som følge af en ændring af hastighedsgrænsen  

 for disse køretøjer, inden der træffes endelig beslutning  

 om en eventuel forhøjelse af hastighedsgrænsen.
 Forslaget om at udvide muligheden for, at politiet kan  

 tillade kørsel på motorvej over Storebælt eller  

 Øresund med langsomtkørende motordrevne  

 køretøjer er begrundet i, at visse transportopgaver efter  

 gældende lovgivning ikke eller kun med uforholdsmæssigt store  

 transportomkostninger til følge har kunnet gennemføres efter  

 åbningen af Storebæltsforbindelsen og formentlig heller ikke vil  

 kunne gennemføres efter åbningen af Øresundsforbindelsen  

 som følge af den ophørte eller indskrænkede  

 færgefart mellem henholdsvis Fyn og Sjælland og Sjælland og  

 Sverige.
2. Hastigheder   forsøg Baggrunden for forslaget om forsøg med  

 højere hastighedsgrænser er, at det tidligere har været  

 foreslået og drøftet, at den maksimale hastighedsgrænse  

 på 70 km/t for visse køretøjer skulle forhøjes til  

 80 km/t.
Det foreslås, at trafikministeren bemyndiges til at  

 træffe bestemmelse om forsøg med højere hastigheder  

 på alle motorveje.
Forslaget omfatter de køretøjer, hvor der  

 gælder en maksimal hastighedsgrænse på 70 km/t ved  

 kørsel på motorvej eller motortrafikvej.
Forslaget omfatter  

 således lastbiler og vogntog, herunder personbiler under 3.500 kg  

 tilkoblet påhængsvogn, sættevogn eller  

 registreringspligtigt påhængsredskab, herunder campingvogn  

 (små vogntog). Endvidere omfatter forslaget motorcykler med tilkoblet  

 påhængsvogn eller registreringspligtigt  

 påhængsredskab.
Det er hensigten forsøgsvis at indføre en  

 hastighedsgrænse på 80 km/t for de pågældende  

 køretøjer.
Der vil blive fastsat nærmere regler om den  

 ændrede hastighedsgrænse.
Der vil på visse  

 strækninger blive opsat yderligere målestationer til måling  

 af de pågældende køretøjers hastigheder.
 Endvidere påtænkes det på en del af  

 motorvejsstrækningerne, hvor det findes hensigtsmæssigt, og efter  

 nærmere drøftelse med Vejdirektoratet, Rådet for  

 Trafiksikkerhedsforskning og Rigspolitiet, at indføre  

 overhalingsforbud for de pågældende køretøjer.
I vurderingen af, hvilke strækninger der skal  

 vælges til forsøg med overhalingsforbud, vil indgå en  

 række modstående hensyn.
På den ene side den risiko, der er  

 for øvrige bilister i forbindelse med store køretøjer,  

 der overhaler, og på den anden side spørgsmålet om et  

 givet overhalingsforbud i særlig grad vil kunne medføre  

 øgede kødannelser og dermed risiko for bagendekollisioner samt,  

 at overhalende køretøjer skal passere flere tunge  

 køretøjer, inden overhaling kan afsluttes.
 Der er ikke taget stilling til, på hvilke  

 strækninger der skal indføres overhalingsforbud.
2.1. Gældende ret Det fremgår af bestemmelserne i færdselslovens  

 § 43, stk. 2 og 3, at for biler, hvis tilladte totalvægt  

 overstiger 3.500 kg (lastbiler), og for vogntog bestående af en lastbil  

 eller en bus, hvis tilladte totalvægt overstiger 3.500 kg, og et  

 registreringspligtigt påhængskøretøj må  

 hastigheden, uanset de gældende hastighedsgrænser på bl.a.  

 motorveje på 110 km/t og på motortrafikveje på 80 km/t,  

 aldrig overstige 70 km/t.
Tilsvarende gælder for biler med en tilladt  

 totalvægt på under 3.500 kg, hvis der til bilen er koblet  

 påhængsvogn, sættevogn eller registreringspligtigt  

 påhængsredskab, herunder campingvogn samt for motorcykler med  

 tilkoblet påhængsvogn eller registreringspligtigt  

 påhængsredskab.
For lastbiler og vogntog gælder endvidere,  

 at hastigheden i tættere bebygget område ikke må overstige  

 50 km/t, uanset om der er fastsat en højere lokal  

 hastighedsgrænse.
2.2. Gældende regler om hastighedsbegrænsere For så vidt angår hastighedsbegrænsere  

 fremgår det af Trafikministeriets bekendtgørelse nr. 116 af 14.  

 februar 1994 om installation og plombering af hastighedsbegrænsere i  

 lastbiler og busser, at lastbiler med en totalvægt over 12.000 kg, som  

 er indregistreret første gang den 1. januar 1988 eller senere, og  

 busser med en tilladt totalvægt over 10.000 kg indregistreret  

 første gang den 1. januar 1988 eller senere, som følge af  

 Rådets direktiv 92/6/EØF skal have installeret  

 hastighedsbegrænsere.
 Hastighedsbegrænseren i lastbiler skal være  

 indstillet således, at hastigheden ikke kan overskride  

 90 km/t, medens hastighedsbegrænseren i busser skal  

 være indstillet til højst 100 km/t.
 Det følger af bekendtgørelsen, at  

 hastighedsbegrænserne og deres forbindelser skal være beskyttet  

 mod uautoriseret justering eller energiafbrydelse ved at kræve  

 specialværktøj hertil og/eller ved hjælp af plombering.  

 Installation m.v. af hastighedsbegrænsere må kun udføres  

 af et autoriseret værksted (der er godkendt hertil) eller af  

 bilfabrikanter.
 Ifølge færdselslovens § 118  

 udmåles en skærpet bøde for overtrædelse af  

 bestemmelser om hastighedsbegrænseres funktion.
 Efter færdselslovens § 120 a kan et  

 køretøj tilbageholdes ved overtrædelse af bestemmelser om  

 hastighedsbegrænseres funktion.
Endelig skal førerretten i medfør af  

 færdselslovens § 125 a frakendes, hvis føreren af et  

 køretøj har ført køretøjet uden  

 hastighedsbegrænser, eller føreren har foretaget et  

 uautoriseret, konstruktivt indgreb i køretøjets  

 hastighedsbegrænser eller dens forbindelser, eller føreren  

 vidste eller burde have vidst, at der er foretaget et sådant indgreb.  

 Det samme gør sig gældende, hvis føreren har betjent  

 køretøjet på en sådan måde, at  

 hastighedsbegrænseren gøres uvirksom.
Frakendelsen sker  

 ubetinget   under formildende omstændigheder kan frakendelsen dog ske  

 betinget.
2.3. Bremselængde, standselængde og kollisionshastigheder  

 for personbiler og store vogntog Som følge af køretøjernes faktiske  

 bremseevne er bremselængden for lastbiler op til 32 tons samt for store  

 vogntog i størrelsesordenen 40 tons set i forhold til personbiler i  

 praksis som følger:
Personbiler Lastbiler Store vogntog 30 km/t 4 m 7 m 10 m 40 km/t 7 m 13 m 17 m 50 km/t 11 m 19 m 24 m 60 km/t 15 m 26 m 33 m 70 km/t 21 m 35 m 43 m 80 km/t 27 m 46 m 55 m 110 km/t 52 m 84 m 99 m Det fremgår, at bremselængden for  

 de tungeste vogntog ved en hastighed på 80 km/t stort set svarer til  

 bremselængden for personbiler ved 110 km/t.
Bremselængden for  

 lettere vogntog vil være kortere end de i skemaet anførte.
Standselængder for henholdsvis personbil og sololastbil (32 t) og  

 stort vogntog (48 t) fremgår af nedenstående skema.
Det  

 bemærkes, at førerens reaktionstid har forskellig betydning  

 afhængig af hastigheden, og at standselængden er den  

 strækning, som i praksis er relevant ved  

 afværgemanøvrer.
Standselængder, førerens reaktionstid er 1,5  

 sekund Personbil Sololastbil Stort vogntog Hastighed Bremseevne:
 funktionstid:
9 m/s2 0,00 s 6 m/s2 0,20 s 5,6 m/s2 0,50 s 30 km/t 16 m 20 m 23 m 40 km/t 24 m 29 m 33 m 50 km/t 32 m 40 m 45 m 60 km/t 40 m 51 m 58 m 70 km/t 50 m 65 m 73 m 80 km/t 61 m 79 m 89 m 90 km/t 72 m 95 m 106 m 110 km/t 98 m 130 m 144 m 120 km/t 112 m 149 m 166 m I nedenstående skema vises  

 kollisionshastigheden for de forskellige kombinationer af hastigheder og  

 køretøjstyper.
Skemaet tager udgangspunkt i standselængden for et  

 vogntog fra 70 km/t   73 meter.
Man skal forestille sig en situation, hvor et  

 sådant køretøj lige netop kan bringes til standsning.
Af  

 skemaet fremgår kollisionshastigheden for andre kombinationer af  

 hastighed og køretøj under den forudsætning, at  

 føreren opdager faren i en afstand af 73 meter, og at føreren i  

 alle tilfælde har samme reaktionstid (1,5 sekund). For de  

 kombinationer, hvor standselængden er under 73 meter, vil der  

 ikke ske en kollision, og kollisionshastigheden er derfor 0. I de  

 tilfælde hvor standselængden er over 73 meter sker der en  

 kollision, og kollisionshastigheden kan aflæses i diagrammet.
Kollisionshastigheder efter en afværgelængde  

 svarende til standselængde for et stort vogntog med 70  

 km/t Personbil Sololastbil Stort vogntog Hastighed Bremseevne:
 funktionstid:
9 m/s2 0,00 s 6 m/s2 0,20 s 5,6 m/s2 0,50 s 80 km/t 0 km/t 31 km/t 48 km/t 90 km/t 0 km/t 58 km/t 69 km/t 110 km/t 76 km/t 94 km/t 102 km/t 120 km/t 95 km/t 109 km/t 116 km/t 2.4. Hastighedsgrænser for lastbiler i andre  

 EU-lande Vejdirektoratets undersøgelse af  

 hastighedsgrænser for lastbiler i andre EU-lande viser, at  

 hastighedsgrænsen på motorveje for lastbiler er 80 km/t i 6 af  

 landene.
I 6 lande er hastighedsgrænsen på 90 km/t.
I  

 Storbritannien er hastighedsgrænsen 96 km/t, og i Irland, hvor der ikke  

 er motorveje, er hastigheden for disse køretøjer fastsat til 64  

 km/t.
Danmark er således eneste land med en hastighedsgrænse  

 på 70 km/t.
2.5. Udvalgsarbejde om konsekvenser af at hæve  

 hastighedsgrænsen for lastbiler og vogntog på motorveje I 1997 foretog et udvalg bestående af Rådet  

 for Trafiksikkerhedsforskning, Vejdirektoratet, Rigspolitiet og  

 Færdselsstyrelsen en vurdering af de mulige konsekvenser af at  

 hæve hastighedsgrænsen for lastbiler og vogntog på  

 motorveje.
Udvalget konkluderede bl.a., at hastighedsgrænsen  

 for lastbiler og vogntog bør være den samme.
Herudover  

 vurderedes det, at en ændring af hastighedsgrænsen ville  

 medføre, at de faktiske hastigheder for lastbiler og vogntog ville  

 nærme sig personbilernes hastigheder, hvilket i sig selv ville bidrage  

 til en formindsket uheldsrisiko.
Det vurderedes, at den umiddelbart  

 forøgede risiko ved større hastigheder dermed stort set ville  

 blive opvejet.
Endvidere anførte udvalget, at en ændring af  

 hastighedsgrænserne i værste fald ville medføre små  

 hastighedsforøgelser af en størrelsesorden op til 3 km/t for de  

 berørte køretøjskategorier, og at uheldstallene ville  

 påvirkes minimalt (max. 3 personskadeuheld om året). For så  

 vidt angår støjniveauet ville en ændring medføre en  

 ikke hørbar forskel på støjen fra lastbiler på 0,5  

 dB.
Endelig vurderede udvalget, at der ville ske en mindre forøgelse  

 af luftforureningen, når hastigheden blev ændret.
Der henvises  

 til lovforslagets afsnit 7 om miljømæssige konsekvenser.
 Udvalget har således vurderet, at de sikkerheds- og  

 miljømæssige konsekvenser alt i alt ville være  

 begrænsede.
 Herudover anbefalede udvalget bl.a., at brugen af lokalt  

 skiltede hastighedsgrænser for lastbiler samt overhalingsforbud for  

 lastbiler skulle fremmes på motorvejsstrækninger, hvor forholdene  

 måtte tale for det.
2.6. Trafikministeriets overvejelser Trafikministeriet har, på baggrund af de forslag og  

 drøftelser der tidligere har været om en forhøjelse af  

 hastighedsgrænserne for lastbiler og små vogntog, der maksimalt  

 må føres med 70 km/t på motorveje eller motortrafikveje,  

 overvejet hensigtsmæssigheden i at forhøje hastigheden for disse  

 køretøjer.
Ministeriet finder, at det vil være  

 hensigtsmæssigt at udføre et landsdækkende forsøg  

 med højere hastigheder på motorvejsnettet kombineret med  

 overhalingsforbud nogle steder, forinden der træffes beslutning om en  

 eventuel forhøjelse af hastighederne for disse køretøjer  

 på motorveje.
Ministeriet finder, at der alene kan tilvejebringes et  

 tilstrækkeligt vidensgrundlag ved at udføre forsøg  

 på hele motorvejsnettet.
Det er ikke tanken, at forsøget skal  

 udstrækkes til motortrafikveje eller til andre veje i  

 øvrigt.
 Formålet med forsøget er således at  

 få konstateret, hvilken ændring i faktisk hastighed dette  

 medfører. Ændringerne kan dels vedrøre  

 køretøjernes gennemsnitshastighed og dels spredningen i  

 hastighed mellem de berørte køretøjer.
Det bemærkes, at der forventes at ske en forholdsvis  

 begrænset ændring i den faktiske hastighed.
Dette sammenholdt med  

 de forholdsvis små uheldstal (ca. 50 lastbiler er hvert år  

 impliceret i personskadeuheld på motorvejsnettet) betyder, at det ikke  

 forventes at være muligt at måle en eventuel påvirkning af  

 uheldstallene.
 Ud fra generel viden om sammenhæng mellem hastighed  

 og risiko vil det muligvis efterfølgende været muligt indirekte  

 at vurdere de konstaterede hastighedsændringers betydning for  

 uheldstallene.
 Formålet med forsøget kombineret med  

 overhalingsforbud visse steder er at konstatere, om der hermed kan skabes en  

 mere glidende trafikafvikling.
3. Kørsel over Storebælt og Øresund Det foreslås, at politiet kan tillade kørsel  

 med langsomtkørende motordrevne køretøjer på  

 motorvej over Storebælt og Øresund.
Ifølge færdselslovens § 44 må  

 færdsel på motorvej samt på tilkørsels- og  

 frakørselsvej hertil kun ske med motorkøretøjer, det vil  

 sige en bil eller motorcykel, der hovedsageligt er indrettet til  

 selvstændigt at benyttes til personbefordring eller godstransport,  

 eller er indrettet til at trække andet køretøj eller  

 redskab, og som er konstrueret til en hastighed af over 40 km/t, eller er  

 indrettet til andre formål, og som er konstrueret til en hastighed af  

 over 30 km/t.
Knallerter anses dog ikke som motorkøretøj.
Det  

 fremgår endvidere af bestemmelsen, at køretøjet skal  

 kunne fremføres med en hastighed på mindst 40 km/t.
Endvidere  

 fremgår det af bestemmelsen, at politiet kan tillade kørsel med  

 blokvogne, der ikke er motorkøretøjer, hvis en transport ikke  

 med rimelighed kan gennemføres på anden måde.
 Baggrunden for forslaget er, at visse transportopgaver  

 efter gældende lovgivning ikke eller kun med uforholdsmæssigt  

 store transportomkostninger til følge vil kunne gennemføres  

 efter åbningen af Storebæltsforbindelsen og formentligt  

 også efter åbningen af Øresundsforbindelsen som  

 følge af den ophørte eller indskrænkede færgefart  

 mellem henholdsvis Fyn og Sjælland og Sjælland og Sverige.
Efter åbningen af Storebæltsforbindelsen har  

 der vist sig en række tilfælde, hvor erhvervslivet er blevet  

 belastet af de manglende færgeforbindelser mellem Fyn og  

 Sjælland.
I praksis betyder dette, at hvis de køretøjer,  

 der ønskes bragt over Storebælt, ikke opfylder kravene i  

 færdselslovens § 44, stk. 1, om at kunne køre 40 km/t,  

 eller hvis der ikke er tale om motorkøretøjer, skal disse  

 køretøjer enten anbringes på en blokvogn og transporteres  

 over eventuelt med politiassistance, sejles over med færger eller  

 transporteres på jernbaner.
De nuværende færgeruter er  

 beliggende langt fra Storebæltsforbindelsen.
Der er typisk forekommet problemer i forbindelse med  

 udførelse af entreprenøropgaver, hvilket vil sige kørsel  

 med store entreprenørmaskiner mellem landsdelene.
Endvidere har der  

 været problemer med cirkustransport mellem landsdelene samt  

 kørsel med landbrugsmaskiner.
 Der vil blive foretaget en afvejning af hensynet til  

 virksomhedernes transportproblemer og hensynet til færdselssikkerheden,  

 idet det nugældende forbud mod kørsel med andet end  

 motorkøretøjer og blokvogne er begrundet i  

 færdselssikkerhedsmæssige hensyn.
4. Administrative og økonomiske konsekvenser for stat, kommuner  

 og amtskommuner Lovforslagets § 1, nr. 1, (§ 43, stk. 8) om  

 forsøg med højere hastigheder på motorveje forventes at  

 koste ca. 400.000 kr. til etablering af 4 målestationer.
Hertil kommer  

 omkostninger på ca. 150.000 kr. pr. 10 km motorvej til skiltning, ved  

 etablering af et overhalingsforbud på visse strækninger.
Endelig  

 vil omkostningerne til en evaluering af forsøget andrage ca. 1 mio.  

 kr.
 Det bemærkes, at omkostningerne ved forsøget  

 vil blive afholdt af de på finansloven afsatte trafikpuljemidler.
 Politiets kontrolindsats på  

 forsøgsstrækningerne vil være en del af den almindelige  

 færdselskontrol og kræver ikke øget ressourceanvendelse  

 for politiet.
 Lovforslagets § 1, nr. 2, (§ 44, stk. 3 og  

 4) om kørsel over Storebælt og Øresund forventes alene at  

 medføre en mindre administrativ belastning af politiet ved behandling  

 af ansøgninger om tilladelse til at køre på  

 forbindelserne.
 Ingen dele af lovforslaget skønnes at have  

 administrative eller økonomiske konsekvenser for kommuner og  

 amtskommuner.
5. Administrative og økonomiske konsekvenser for  

 erhvervslivet Lovforslagets § 1, nr. 1, (§ 43, stk. 8) og  

 2 (§ 44, stk. 3 og 4) forventes at medføre positive  

 konsekvenser for erhvervslivet i form af tidsbesparelse ved kørsel med  

 højere hastigheder samt ved kørsel på motorveje over  

 Storebælt og Øresund.
Konsekvenserne forventes dog at være  

 af en mindre størrelsesorden.
Lovforslagets § 1, nr. 2, (§ 44, stk. 3 og  

 4) forventes at medføre positive økonomiske konsekvenser for  

 dele af erhvervslivet som følge af, at det på nuværende  

 tidspunkt ikke er muligt at udføre visse transporter på  

 vejforbindelserne.
Der vil foreligge en tids- og transportbesparelse for  

 disse virksomheder ved at kunne køre over Storebælt eller  

 Øresund i stedet for at skulle benytte færge eller jernbane.
 Ingen dele af lovforslaget skønnes at have  

 administrative konsekvenser for erhvervslivet.
6. Administrative konsekvenser for borgerne Lovforslaget forventes ikke at have administrative  

 konsekvenser for borgerne.
7. Forslagets miljømæssige konsekvenser For så vidt angår lovforslagets bestemmelse om  

 forsøg med øgede hastigheder for de køretøjer,  

 der er omfattet af de køretøjsbestemte hastighedsgrænser,  

 vurderes det, at forslaget ikke vil medføre en hørbar forskel  

 på støjen fra lastbiler.
En højere hastighed  

 medfører som hovedregel et højere energiforbrug.
Ud fra en  

 samlet betragtning vurderes det dog, at der overordnet set vil være  

 tale om en stort set uændret miljøbelastning.
 Lovforslaget forventes i øvrigt ikke at have  

 miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget har forinden fremsættelsen været  

 sendt til høring hos de i bilag 2 nævnte myndigheder og  

 organisationer.
10. Vurdering af konsekvenser af lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Nej Forsøget med højere hastigheder for tunge  

 køretøjer på motorveje anslås at medføre  

 udgifter på ca. 1,4 mio. kr.
Hertil kommer omkostninger på ca.  

 150.000 kr. pr. 10 km motorvej til skiltning med overhalingsforbud.  

 Udgifterne til forsøget afholdes af de på finansloven afsatte  

 trafikpuljemidler.
Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet Ved at give mulighed for at andre motordrevne  

 køretøjer kan køre over Storebælt og  

 Øresund, vil enkelte få en besparelse i form af  

 transportomkostninger.
 Forsøget med højere hastigheder på motorveje for tunge  

 køretøjer vil medføre en tidsbesparelse for  

 transporterhvervet.
Nej Administrative konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Forslaget indeholder ikke EU-retlige aspekter.
Bemærkninger til lovforslagets  

 enkelte bestemmelser Til § 1 Til nr. 1 Med den foreslåede nye § 43, stk. 8,  

 får trafikministeren bemyndigelse til at træffe bestemmelse om  

 forsøg med højere hastigheder på  

 motorvejsstrækninger for køretøjer omfattet af de  

 køretøjsbestemte hastighedsgrænser.
Bestemmelsen omfatter  

 lastbiler og vogntog, herunder biler under 3.500 kg med tilkoblet  

 påhængsvogn, sættevogn eller registreringspligtigt  

 påhængsredskab, herunder campingvogn, samt motorcykler med  

 tilkoblet påhængsvogn eller registreringspligtigt  

 påhængsredskab.
 Der gives hermed mulighed for at fravige bestemmelserne i  

 § 43, stk. 2, 1. pkt., og stk. 3, hvoraf fremgår, at de  

 pågældende køretøjer maksimalt må køre  

 70 km/t på bl.a. motorveje.
 Bemyndigelsen tænkes udnyttet således, at der  

 på motorvejsnettet indføres en hastighedsgrænse på  

 80 km/t for de pågældende køretøjer.
 Forsøget forventes at få en tidsmæssig  

 udstrækning på 2 år af hensyn til mulighederne for at  

 foretage en vurdering af det faktiske kørselsmønster og  

 trafikafviklingen.
Til brug for en evaluering af forsøget vil der  

 blive opsat yderligere målestationer.
Forsøget vil blive  

 evalueret efterfølgende.
 Der vil blive fastsat regler om forhøjelse af  

 hastighedsgrænsen for de pågældende  

 køretøjer.
På de strækninger, hvor der måtte blive  

 indført et overhalingsforbud, vil forbudet blive tilkendegivet ved  

 afmærkning.
Beslutningen, om på hvilke strækninger der skal  

 indføres et overhalingsforbud, vil blive truffet i samarbejde med  

 Vejdirektoratet, Rigspolitiet og Rådet for  

 Trafiksikkerhedsforskning.
 Det bemærkes i den forbindelse, at undladelse af at  

 efterkomme de anvisninger for færdslen, som gives ved  

 færdselstavler eller anden afmærkning, i medfør af  

 færdselslovens § 118, jf. § 4, straffes med bøde.
Til nr. 2 Ved forslagets nr. 2, der indebærer  

 indsættelse af § 44, stk. 3 og 4, foreslås det at  

 åbne mulighed for, efter tilladelse fra politiet, at der vil kunne  

 udføres kørsel med andre motordrevne køretøjer  

 på motorvej over Storebælt eller Øresund, ud over de  

 allerede tilladte motorkøretøjer (biler og motorcykler), der  

 kan køre minimum 40 km/t, og blokvogne.
Det følger af færdselslovens § 44,  

 stk. 1, at kørsel på motorveje kun må ske med  

 motorkøretøjer, der kan fremføres med en hastighed  

 på minimum 40 km/t.
I henhold til færdselslovens § 2, nr.  

 13, defineres et motorkøretøj som et køretøj, der  

 hovedsageligt er indrettet til selvstændigt at benyttes til  

 personbefordring eller godstransport.
Endvidere anses et motordrevet  

 køretøj, som er indrettet til at trække andet  

 køretøj eller arbejdsredskab, og som er konstrueret til en  

 hastighed af over 40 km/t, eller som er indrettet til andet formål, og  

 som er konstrueret til en hastighed af over 30 km/t, ligeledes for  

 motorkøretøj.  Motorkøretøjer inddeles i bil  

 eller motorcykel.
En knallert er ikke et motorkøretøj.
Efter stk. 2 kan politiet dog tillade kørsel  

 på motorvej med blokvogne, hvis en transport ikke med rimelighed kan  

 gennemføres på anden måde.
Blokvogne defineres efter  

 lovens § 2, nr. 3, som et motordrevet køretøj eller dertil  

 koblet køretøj, hvis vægt, akseltryk, dimensioner eller  

 øvrige konstruktion udelukker køretøjet fra  

 registrering, og som er beregnet til transport af særligt tungt eller  

 omfangsrigt gods.
 Efter at Storebæltsforbindelsen er åbnet, er  

 der ikke længere færgeforbindelse mellem Fyn og Sjælland.  

 Det betyder, at virksomheder, der anvender køretøjer  

 (langsomtkørende), som efter færdselslovens bestemmelser ikke  

 må føres på motorvej, er nødt til at benytte de  

 eksisterende færgeforbindelser eksempelvis mellem Jylland og  

 Sjælland, jernbaneforbindelsen mellem Fyn og Sjælland, eller  

 få transporteret køretøjerne på blokvogne med  

 øgede transportomkostninger til følge.
 Dette hensyn til virksomhederne skal naturligvis afvejes i  

 forhold til de færdselssikkerhedsmæssige hensyn, der er  

 baggrunden for det generelle forbud mod kørsel med  

 langsomtkørende motordrevne køretøjer på  

 motorvej.
Derfor foreslås det, at det lokale politi i lighed  

 med, hvad der gælder for blokvognskørsel på motorveje,  

 skal give tilladelse til sådan kørsel.
Politiet vil have  

 mulighed for at vurdere, hvornår på døgnet det af hensyn  

 til færdselssikkerheden og trafikafviklingen vil være mest  

 hensigtsmæssigt at udføre kørsel med disse  

 køretøjer.
Derudover vil køretøjerne af hensyn  

 til færdselssikkerheden skulle følges enten af en politieskorte  

 eller anden eskorte, ligesom det i dag er tilfældet med blokvogne.
 Det er hensigten, at der kun skal gives et fåtal af  

 tilladelser, og at disse kun skal gives til virksomheder, der kan  

 sandsynliggøre, at det vil være af væsentlig betydning for  

 virksomheden at benytte forbindelserne, navnlig under hensyn til  

 omkostningerne ved at skulle udføre kørslen med andre  

 forbindelser.
 Efter forslagets § 44, stk. 4, kan  

 trafikministeren fastsætte nærmere bestemmelser om, hvilke regler  

 der skal gælde for kørsel med sådanne  

 køretøjer, herunder under hvilke betingelser politiet kan give  

 tilladelse, f.eks. kørsel inden for bestemte tidspunkter af  

 døgnet, at der skal være politieskorte, eller at det tillades at  

 udføre kørslen med anden eskorte, samt med hvilken hastighed  

 køretøjet må fremføres enten begrundet i  

 sikkerheden for andre trafikanter eller af hensyn til motorvejenes  

 konstruktion.
 Endvidere kan politiet i samarbejde med broselskaberne og  

 vejmyndighederne fastsætte nærmere vilkår for disse  

 særtransporter.
Herudover bemyndiges trafikministeren til efter  

 forhandling med justitsministeren at fastsætte nærmere regler om  

 betaling for politimæssig assistance.
Bemyndigelsen  

 påtænkes udnyttet, således at politiets bistand vil  

 være omkostningsneutral.
Det vil sige, at politiet også vil kunne  

 kræve betaling for politiets egen benyttelse af den  

 pågældende faste forbindelse afholdt af den ansøgende  

 virksomhed.
 Det bemærkes, at efter lovens § 118,  

 stk. 2, skal der udmåles en skærpet bøde ved  

 overtrædelse af bl.a. bestemmelsen i § 44, stk. 1. Det  

 betyder, at hvis der udføres kørsel uden tilladelse over  

 Storebælt eller Øresund med de her omhandlede  

 køretøjer, vil der blive udmålt en skærpet  

 bøde.
Til § 2 Bestemmelsen fastlægger lovens  

 ikrafttrædelsestidspunkt.
 Det foreslås, at loven træder i kraft den 1.  

 juli 2000.
Bilag 1 Lovforslaget sammenholdt med gældende lov Gældende formulering Lovforslaget § 1 I færdselsloven, jf. lovbekendtgørelse nr. 783 af 15. oktober  

 1999, foretages følgende ændringer:
 § 43. For busser, hvis tilladte totalvægt overstiger  

 3.500 kg, og for ledbusser må hastigheden uanset § 42 aldrig  

 overstige 80 km i timen.
Stk. 2. For andre biler, hvis tilladte totalvægt  

 overstiger 3.500 kg (lastbiler), og for vogntog bestående af en lastbil  

 eller en bus, hvis tilladte totalvægt overstiger 3.500 kg, bortset fra  

 de i stk. 1 nævnte ledbusser, og et registreringspligtigt  

 påhængskøretøj må hastigheden uanset  

 § 42 aldrig overstige 70 km i timen.
I tættere bebygget  

 område må hastigheden ikke overstige 50 km i timen, uanset om der  

 er fastsat en højere lokal hastighedsgrænse.
 Stk. 3. For biler med en tilladt totalvægt på ikke  

 over 3.500 kg må hastigheden uanset § 42 aldrig overstige 70 km i  

 timen, hvis der er tilkoblet påhængsvogn, sættevogn eller  

 registreringspligtig påhængsredskab, herunder campingvogn.  

 Tilsvarende gælder for motorcykel, hvis der er tilkoblet  

 påhængsvogn eller registreringspligtigt  

 påhængsredskab.
 Stk. 4.  .
 Stk. 5.  .
 Stk. 6.  .
 Stk. 7.  .
 1. I § 43 indsættes som stk. 8:
 »Stk. 8. Uanset bestemmelserne i stk. 2, 1. pkt., og  

 stk. 3 kan trafikministeren træffe bestemmelse om udførelse  

 af forsøg med højere hastigheder på motorveje for de i  

 stk. 2 og 3 nævnte køretøjer.«.
 § 44. Færdsel på motorvej samt på  

 tilkørsels- og frakørselsvej til en sådan vej må  

 kun ske med motorkøretøjer, som på vandret vej kan og  

 må fremføres med en hastighed af mindst 40 km/t.
 Stk. 2. Uanset stk. 1 kan politiet tillade kørsel  

 med blokvogn, hvis en transport ikke med rimelighed kan gennemføres  

 på anden måde.
 2. I § 44, indsættes som stk. 3 og 4:
»Stk. 3. Uanset stk. 1 kan politiet tillade kørsel  

 som led i erhvervsudøvelse fra nærmeste tilkørsel til  

 nærmeste frakørsel på motorveje over Storebælt og  

 Øresund, med andre motordrevne køretøjer end de i  

 stk. 1 og 2 nævnte, hvis kørslen ikke med rimelighed kan  

 gennemføres på anden måde.
Der kan ikke gives tilladelse  

 til kørsel med knallert på de nævnte  

 vejstrækninger.
 Stk. 4. Trafikministeren kan fastsætte regler om  

 kørsel med motordrevne køretøjer på motorvej efter  

 stk. 3. Trafikministeren kan efter forhandling med justitsministeren  

 fastsætte bestemmelser om betaling for politimæssig assistance,  

 der efter politiets skøn er påkrævet ved  

 gennemførelse af sådan kørsel.«.
§ 2 Stk. 1. Loven træder i kraft den 1. juli 2000.
Bilag 2 Oversigt over myndigheder og organisationer, der er anmodet  

 om en udtalelse i anledning af lovforslaget:
