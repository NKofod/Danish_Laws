Nr BTB 87 Betænkning over Forslag til folketingsbeslutning om udarbejdelse af en  

 miljøteknisk vejledning for dambrugserhvervet   

 Nr B 87 1996-97, 1. samling Afgivet af Miljø- og Planlægningsudvalget Afgivet: 19970409 Udvalget har behandlet beslutningsforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller beslutningsforslaget  

 til vedtagelse uændret.
Et flertal inden for mindretallet (Venstres og Det Konservative  

 Folkepartis medlemmer af udvalget) har noteret sig, at miljø- og  

 energiministeren i forbindelse med beslutningsforslagets 1. behandling  

 fremlagde et udkast til en vejledning for godkendelse af dambrug.
Det  

 opfatter Venstre og Det Konservative Folkeparti som en indicering af, at  

 ministeren giver de to partier ret i, at dambrug i dag bliver reguleret på et  

 alt for usikkert grundlag.
Dambrugerne har svært ved konkret at få at vide, hvilke krav der stilles  

 for at få en miljøgodkendelse.
Tilsvarende er amterne som  

 godkendelsesmyndighed usikre på, hvordan de i forbindelse med en  

 miljøgodkendelse skal indregne de miljøforbedringer, der er sket på det  

 enkelte dambrug.
Derfor har amterne som godkendelsesmyndighed været nødt til  

 at holde sig til de af ministeren fastlåste foderkvoter.
Det er helt urimeligt, at amterne på den måde afskæres fra at honorere de  

 massive miljøforbedringer, der er sket fra dambrugerside.
Samtidig udelukkes  

 muligheden for at tilpasse dambrugernes produktionsmuligheder.
Den form for  

 produktionsbegrænsning er i modstrid med miljøbeskyttelsesloven, som ikke  

 fokuserer på produktionsstørrelse, men udelukkende på påvirkningen af  

 omgivelserne.
 Måling af udledningen er derfor den miljørigtige reguleringsmetode, som  

 kan give den enkelte dambruger nogle faste produktionsrammer og dermed et  

 sikkert retsgrundlag.
Ministeren lægger i sit udkast til en vejledning op til en godkendelse af  

 dambrug efter en analysemetode med 52 puljede prøver af udledningsvandet.
Det  

 er en positiv åbning, at et dambrug kan godkendes ud fra vandanalyser; men  

 når ministeren forlanger 52 prøver, må det enten skyldes en tilsidesættelse  

 af Dansk Ingeniørforenings anvisning for udledningsanalyser, eller at  

 ministeren forlanger en analysesikkerhed på 100 pct. på de bedste dambrug,  

 idet standardafvigelsen på disse er meget lille og derfor skulle kunne give  

 anledning til langt færre prøver.
Erhvervet diskrimineres herved i forhold  

 til andre erhverv og i forhold til offentlige udledere til vandløb, søer  

 eller havet.
Med de nuværende fastlåste forhold vil dambrugserhvervet lide en stille  

 død.
Dersom et flertal i Folketinget - uden at skele til miljøforbedringerne  

 på mange dambrug - har det politiske mål at fjerne dambrugserhvervet fra  

 landkortet, burde man sige det ærligt og samtidig foretage de nødvendige  

 konsekvensberegninger.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Jens Jørgensen (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
