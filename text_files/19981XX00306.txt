Skriftlig fremsættelse (25. februar 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 selskabsskatteloven og lov om skattefri virksomhedsomdannelse. (Fusion,  

 selskabsstiftelse og virksomhedsomdannelse med skattemæssig  

 tilbagevirkende kraft).
(Lovforslag nr.
L 189).
Lovforslaget skal give selskaber m.v. mulighed for  

 skatteretligt at gennemføre en skattepligtig fusion med virkning fra  

 en dato, der kan ligge op til 6 måneder forud for selskabernes endelige  

 vedtagelse af fusionen.
Selskabsretligt findes der allerede hjemmel hertil,  

 og med forslaget kan selskaberne nu opnå overensstemmelse mellem den  

 skattemæssige skæringsdato for fusionen og den  

 regnskabsmæssige skæringsdato.
Dette vil for selskaberne  

 være en administrativ lettelse.
Det foreslås endvidere med visse ændringer at  

 lovfæste gældende praksis, hvorefter en personligt ejet  

 virksomhed skattepligtigt kan overdrages til ejerens nystiftede selskab med  

 virkning fra en dato, der kan ligge op til 6 måneder forud for selve  

 stiftelsen af selskabet.
Det samme gælder et selskabs overdragelse af  

 en virksomhed til dets nystiftede datterselskab.
Det skal ifølge forslaget være en betingelse,  

  at ejeren senest 1 måned efter stiftelsen indsender kopi til  

 skattemyndighederne af stiftelsesdokumenterne samt dokumentation for, at  

 selskabet er anmeldt til registrering i Erhvervs- og Selskabsstyrelsen.
En  

 tilsvarende regel foreslås indsat i lov om skattefri  

 virksomhedsomdannelse.
Hensigten med fristen er, dels at begrænse den  

 periode, hvori der skattemæssigt kan spekuleres i, om indtægter  

 og udgifter skal henføres til ejeren personligt eller til et selskab,  

 dels at give skattemyndighederne mulighed for at gribe ind på et  

 tidligere tidspunkt end i dag, hvis ejerens dispositioner er udtryk for  

 skatteunddragelse.
 De nye regler skal gælde for fusioner,  

 selskabsstiftelser og omdannelser, der gennemføres den 1. juli 1999  

 eller senere.
 Idet jeg i øvrigt henviser til bemærkningerne  

 til lovforslaget skal jeg anbefale det til Folketingets velvillige  

 behandling.
