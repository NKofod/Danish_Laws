 Under henvisning til, at det ved lov nr. 286 af 18. juni 1951 om ændring  

 af reglerne om fortabelse af rettigheder som følge af straf er bestemt, at  

 spørgsmål om, hvorvidt et udvist strafbart forhold skal være til hinder for  

 udøvelse af en virksomhed, som kræver en særlig offentlig autorisation eller  

 godkendelse,efter straffelovens § 78, stk. 3 i visse tilfælde af  

 anklagemyndigheden skal indbringes for retten, skal jeg anmode om, at  

 samtlige sådanne sager indtil videre forelægges mig, ligesom jeg beder  

 forelagt alle sager, hvor der måtte foreligge spørgsmål om i medfør af  

 straffelovens § 79, således som den er ændret ved fornævnte lov, at påstå  

 nogen, som udøver en virksomhed, som kræver en sådan autorisation eller  

 godkendelse, frakendt retten til fortsat at udøve den pågældende virksomhed  

 eller til at udøve den under visse former såvel som sager, hvor der under  

 særlige omstændigheder måtte blive tale om frakendelse af retten til udøvelse  

 af anden virksomhed.
 Det tilføjes, at de herfra under 29. august 1940 og 16. januar 1941  

 udsendte cirkulærer vedrørende fortabelse af retten til at udøve virksomhed  

 som autoriseret sygeplejerske og tandlæge samt cirkulærer af 6. december 1943  

 og af 10. juli 1948, i det omfang disse omhandler spørgsmål, som nu falder  

 ind under den fornævnte lov om ændring af reglerne om fortabelse af  

 rettigheder som følge af straf, samtidig ophæves.
 Rigsadvokaten, København den 14. november 1951.
F.
Pihl.
 (Til samtlige statsadvokater, politidirektøren i København og samtlige  

 politimestre).
