Nr BSF 82 Forslag til folketingsbeslutning om sikring af hyrevognschauffører Fremsat af Erenbjerg (S) Ole Vagn Christensen (S) J.
K.
Hansen (S) Lerke  

 (S) Helge Mortensen (S) Joanna Rønn (S) Jimmy Stahr (S) Poul Søgaard (S) den 14. januar 1987 Folketinget pålægger regeringen at fremsætte lovforslag i indeværende folketingsår med henblik på at sikre hyrevognschauffører.
 På følgende områder bør der lovgives:
1. ALARMSYSTEMER Alle hyrevogne bør udstyres med en nødtast.
2. UDDANNELSE Der bør iværksættes et uddannelsesprogram for udøvere af hyrevognserhvervet.
BEMÆRKNINGER TIL LOVFORSLAGET ALMINDELIGE BEMÆRKNINGER De senere år er voldelige overfald på udøvere af hyrevognserhvervet blevet stadig hyppigere.
Disse overfald er ofte af særdeles farlig karakter.
I enkelte tilfælde med dødelig udgang.
Alene i perioden fra den 1. januar 1986 til den 31. marts 1986 er der fra 9 ud af 16 bestillingskontorer i Storkøbenhavn indsendt rapporter om 248 nødopkald fra hyrevognschauffører.
Disse tal viser helt klart, at udøvere af hyrevognserhvervet alt for ofte er ude for situationer, der nødvendiggør, at de må hidkalde hjælp.
Efter gældende praksis kan en hyrevognschauffør køre en kunde, der nægter at betale, til den nærmeste politistation for at få fastslået kundens identitet med henblik på at få betalingen inddrevet gennem et civilretligt søgsmål.
Ofte er manglende vilje eller evne til at betale for en tur det, der udvikler sig til voldelige overfald.
Det er i de senere år blevet et voksende problem, at passagerer ikke vil betale for en kørt tur, idet det efterhånden er en gængs opfattelse blandt visse grupper, at det er straffrit.
Som led i bestræbelserne for at sikre hyrevognschauffører bedre må mulighederne for at skærpe strafsanktionerne over for betalingsunddragere og voldsmænd nærmere undersøges.
BEMÆRKNINGER TIL DE ENKELTE PUNKTER Ad 1 De nuværende muligheder for at hidkalde hjælp i faretruende situationer lader meget tilbage at ønske.
Derfor bør hyrevogne udstyres med en nødtast, der ved aktivering udsender et signal, der registreres dels på bestillingskontoret, dels på politi-/ Falckstationer inden for en nærmere fastsat radius.
Signalet skal være af en sådan karakter, at man straks på en skærm eller gennem pejling kan fastslå hyrevognens opholdssted.
Ad 2 Forslagsstillerne er af den opfattelse, at det er særdeles vigtigt, at udøvere af hyrevognserhvervet bliver uddannet ikke blot til det rent praktiske i forbindelse med udøvelse af erhvervet, men også får en uddannelse, der tager sigte på kundepleje og psykologi, så man dermed i nogen grad kan undgå uønskede diskussioner og lignende, der kan udvikle sig til voldshandlinger.
Denne uddannelse skal hvile på det uddannelsesprogram, der er udarbejdet af Brancheudvalget for Uddannelse inden for Landtransportområdet.
