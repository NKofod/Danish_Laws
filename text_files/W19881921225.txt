 Ankestyrelsen tiltrådte, at hjælp efter bistandslovens § 42 ydet i  

 perioden 1. juli 1984 til 30. juni 1985 til sidste år af uddannelsen til  

 folkeskolelærer var ydet som delvis tilskud og delvis lån.
 Ankestyrelsen fandt, at spørgsmålet om ydelse af hjælp som tilskud/lån  

 måtte vurderes ud fra de regler, der gjaldt på det tidspunkt, hvor hjælpen  

 blev ydet.
De ændrede regler i Socialministeriets vejledning af 26. juni 1987  

 kunne ikke finde anvendelse, da lånet var forfaldent til tilbagebetaling, før  

 disse regler trådte i kraft.
Lånet var derfor ikke omfattet af  

 overgangsreglen i vejledningens pkt. 49.
 REDEGØRELSE FOR SAGEN:
K, der var enlig mor, fik bevilget hjælp efter bistandslovens § 42 i  

 perioden 1. juli 1984 til 30. juni 1985 til sidste år af uddannelsen til  

 folkeskolelærer.
Hun havde klaret de første år af uddannelsen uden hjælp.  

 Begrundelsen for ydelse af hjælpen var K's psykisk belastede situation som  

 følge af sag om seksuelt overgreb mod hendes datter begået af datterens far.
 AFGØRELSEN, DER KLAGES OVER:
 Kommunen ydede hjælpen som delvis tilskud og delvis lån.
 Kommunen fandt ikke, at situationen omkring K og datteren var af en sådan  

 karakter, at der på grund af begrænsede erhvervsmuligheder for hende efter  

 uddannelsens afslutning var grundlag for at nedsætte låneandelen eller yde  

 hele hjælpen som tilskud.
 KLAGEN TIL ANKESTYRELSEN:
 Afgørelsen blev anket af K, der bl.a. anførte, at hun var blevet bragt i  

 en situation, hvor hun ikke kunne færdiggøre sin uddannelse, og det var efter  

 hendes opfattelse urimeligt, at hun skulle bære de omkostninger, der var  

 forbundet med ikke at kunne færdiggøre uddannelsen.
 K bemærkede endvidere, at uddannelsen ikke var en højere uddannelse og  

 henviste som begrundelse herfor til sin indtjening.
 LOVGRUNDLAG:
 Bistandslovens § 42.
 Socialministeriets cirkulære af 30. marts 1976 om hjælp efter  

 bistandslovens § 42, som ændret ved cirkulære af 17. oktober 1980.
 Socialstyrelsens cirkulæreskrivelse nr. 546 af 6. december 1977 om hjælp  

 til uddannelse m.v. efter bistandslovens § 42.
 ANKESTYRELSENS AFGØRELSE:
 Ankestyrelsen tiltræder, at hjælpen efter bistandslovens § 42 med rette  

 efter de dagældende regler blev ydet som delvis tilskud og delvis lån, og at  

 K's uddannelse efter gældende regler er henført til de længerevarende  

 uddannelser.
 Ankestyrelsen skal i denne forbindelse bemærke, at sagen må vurderes ud  

 fra de regler, der var gældende på det tidspunkt, hvor K modtog hjælpen, og  

 som er omhandlet i Socialministeriets cirkulære af 30. marts 1976, som er  

 ændret ved cirkulære af 17. oktober 1980 og cirkulæreskrivelse af 6. december  

 1977 fra Socialstyrelsen.
 Ved Socialministeriets vejledning af 26. juni 1987 er der fastsat ændrede  

 regler, hvorefter hjælp også til færdiggørelse af uddannelse ydes som fuldt  

 tilskud i det første hjælpeår.
Ankestyrelsen finder imidlertid, at disse regler ikke kan finde anvendelse  

 vedrørende K's lån, da lånet var forfaldent til tilbagebetaling, før disse  

 regler trådte i kraft.
Lånet er derfor ikke omfattet af vejledningens  

 overgangsregel i punkt 49.
Ankestyrelsen tiltræder endelig, at der ikke på baggrund af K's erhvervsmuligheder efter endt uddannelse har været anledning til af særlige helbredsmæssige årsager at nedsætte låneandelen af den ydede hjælp eller eventuelt yde hele hjælpen som tilskud.
