Nr LSF 143 Forslag til Lov om ændring af lov om social service og lov om  

 retssikkerhed og administration på det sociale område (Anke over tilbud om  

 hjemmehjælp for personer, der er fyldt 67 år) Fremsat af Tom Behnke (FP) Kim Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Annette Just (FP) Johannes Sørensen (FP) den 16. december 1997 § 1 I lov nr. 454 af 10. juni 1997 om social service foretages følgende  

 ændring:
 1. § 75, stk. 3, ophæves.
§ 2 I lov nr. 453 af 10. juni 1997 om retssikkerhed og administration på det  

 sociale område foretages følgende ændring:
 1. § 34, stk. 1, affattes således:
»Kommunalbestyrelsen nedsætter et klageråd, der følger udviklingen på  

 området vedrørende personlig hjælp og pleje m.v. og medvirker til, at  

 opgaverne løses i overensstemmelse med kommunalbestyrelsens  

 målsætninger.« 2. I § 34, stk. 2, udgår »klager og«.
§ 3 Loven træder i kraft den 1. juli 1998.
Bemærkninger til lovforslaget Almindelige bemærkninger Ifølge lov om social service kan personer, som er under 67 år, indbringe  

 klager over tilbud efter lovens §§ 71 og 72 (hjemmehjælp) for det sociale  

 nævn efter reglerne i kapitel 10 i lov om retssikkerhed og administration på  

 det sociale område.
Personer, som er fyldt 67 år, kan indbringe afgørelser om  

 tilbud efter §§ 71 og 72 i lov om social service (hjemmehjælp) for klagerådet  

 i henhold til § 34, stk. 1, nr. 1, i lov om retssikkerhed og administration  

 på det sociale område.
Klagerådet »drøfter, vurderer og videreformidler  

 klager over afgørelser om tilbud efter §§ 71 og 72 ...«.
Klagerådet har  

 i modsætning til det sociale nævn ingen kompetence til at omgøre kommunens  

 beslutninger om hjemmehjælp.
 Forslagsstillerne finder, at loven er et udtryk for aldersdiskrimination  

 ved, at ældre, der er fyldt 67 år, er afskåret fra en reel ankemulighed på  

 hjemmehjælpsområdet.
Forslagsstillerne mener, at der i et retssamfund skal være lige mulighed  

 for alle borgere for at klage over afgørelser truffet af det offentlige.
Det  

 foreslås derfor, at bestemmelserne om, at ældre kun kan indbringe afgørelser  

 om hjemmehjælp for klagerådet, ophæves.
Herefter vil de ældre, som er fyldt  

 67 år, have de samme muligheder som personer under 67 år for at indbringe  

 afgørelser om hjemmehjælp for det sociale nævn.
Bemærkninger til lovforslagets enkelte bestemmelser Til § 1 § 75, stk. 3, i lov om social service foreslås ophævet, således at  

 bestemmelsen om, at tilbud efter §§ 71 og 72 i loven til personer, som er  

 fyldt 67 år, kan indbringes for klagerådet, ophæves.
Til § 2 Til nr. 1 § 34, stk. 1, nr. 1, i lov om retssikkerhed og administration på det  

 sociale område foreslås ophævet.
Bestemmelsen giver klagerådet mulighed for  

 at drøfte, vurdere og videreformidle klager over afgørelser om tilbud på  

 hjemmehjælpsområdet.
Til nr. 2 Som konsekvens af, at personer, der er fyldt 67, efter lovforslaget får  

 mulighed for at indbringe klager over tilbud om hjemmehjælp for det sociale  

 nævn, skal klagerådet ikke længere afgøre, hvilke klager der skal forelægges  

 for kommunalbestyrelsen.
Til § 3 Det foreslås, at loven træder i kraft den 1. juli 1998.
Skriftlig fremsættelse Tom Behnke (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om social service og lov om  

 retssikkerhed og administration på det sociale område. (Anke over tilbud om  

 hjemmehjælp for personer, der er fyldt 67 år).
(Lovforslag nr.
L 143).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
