Bekendtgørelse om ændring af bekendtgørelse om særlig støtte til almene boligorganisationers erhvervelse af beboelsesejendomme § 1 I bekendtgørelse nr. 1374 af 30. september 2022 om særlig støtte til almene boligorganisationers erhvervelse af beboelsesejendomme foretages følgende ændringer:
 1. Overalt i bekendtgørelsen ændres »Bolig- og Planstyrelsen« til: »Social- og Boligstyrelsen«.
 2. § 3, stk. 1, affattes således:
»Ansøgning om lån efter § 2 kan i perioden 2024-2031 indsendes af en almen boligorganisation til Social- og Boligstyrelsen inden for en ansøgningsperiode, som oplyses på styrelsens hjemmeside, med frist den 15. februar, 15. april, 15. juni, 15. september og 15. november.
Det samme gælder i 2023, dog med frist den 15. april, 15. juni, 15. september og 15. november.« 3. § 6, stk. 2, affattes således:
»Stk. 2. Social- og Boligstyrelsen afgør hvert år i perioden 2024-2031 efter den 15. februar, 15. april, 15. juni, 15. september og 15. november, om der kan gives tilsagn på grundlag af modtagne ansøgninger, såfremt der er resterende midler på årets bevilling.
Det samme gælder i 2023, dog således at afgørelse træffes efter den 15. april, 15. juni, 15. september og 15. november.
Social- og Boligstyrelsen kan i særlige tilfælde beslutte at fravige disse datoer, når der oplyses herom på styrelsens hjemmeside.« 4. I § 12 ændres »indenrigs- og boligministeren« til: »social- og boligministeren«.
§ 2 Bekendtgørelsen træder i kraft den 27. februar 2023.
