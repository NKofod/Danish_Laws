Regler I henhold til § 2, stk. 2, i loven om Arbejdsmarkedets Tillægspension  

 (ATP) kan personer, der som lønmodtagere i henhold til lovens § 2, stk. 1,  

 har været medlemmer af tillægspensionsordningen sammenlagt i mindst 3 år, og  

 som har optjent mindst 3 års anciennitet, efter eget ønske bevare deres  

 medlemskab, selv om de overgår til selvstændig erhvervsvirksomhed.
De nærmere  

 regler herom fastsættes af bestyrelsen for Arbejdsmarkedets Tillægspension.
 I medfør heraf fastsætter bestyrelsen for Arbejdsmarkedets  

 Tillægspension følgende regler, der har virkning fra 1. januar 1983.
Indgivelse af begæring § 1.  Stk. 1. Et medlem, der opfylder betingelserne i  

 ATP-lovens § 2, stk. 2, for som selvstændig erhvervsdrivende at bevare sit  

 medlemskab, og som også ønsker at fortsætte som medlem, skal indsende  

 begæring herom på en af ATP udfærdiget begæringsblanket.
 Stk. 2.  Begæringen skal indgives til ATP og være  

 ledsaget af fornøden dokumentation for, at medlemmet har etableret sig som  

 selvstændig erhvervsdrivende.
Bidragspligt § 2.  Stk. 1. En selvstændig erhvervsdrivende, som  

 bevarer medlemskabet, svarer bidrag fra den 1. i måneden efter, at begæringen  

 er indgivet.
 Stk. 2.  Der svares bidrag indtil udgangen af den måned,  

 hvori medlemmet fylder 67 år, med mindre medlemmet forinden fritages fra  

 medlemskab efter § 5, stk. 1, eller udelukkes fra medlemskab efter § 5, stk.  

 2.
 Stk. 3.  Der svares ikke bidrag for måneder, hvori  

 pågældende er ude af erhverv.
Bidragets størrelse § 3.  En selvstændig erhvervsdrivende betaler selv det  

 fulde bidrag, der udgør 97,20 kr. pr. måned, svarende til et kvartalsbeløb på  

 291,60 kr.
Indbetaling af bidrag § 4.  Stk. 1. Bidrag forfalder til betaling den 1.  

 januar, 1. april, 1. juli og 1. oktober for det forudgående kvartal med  

 sidste rettidige betalingsdag henholdsvis den 20. januar, 14. april, 14. juli  

 og 14. oktober.
 Stk. 2.  Indbetales bidraget ikke rettidigt, svares  

 rente af det skyldige beløb med 1 1/2 pct. pr. påbegyndt måned, regnet fra  

 den pågældende opkrævningsperiodes udløb.
 Stk. 3.  Indbetaling af bidrag sker ved benyttelse af et  

 forud udfyldt giroindbetalingskort, som ATP tilsender selvstændige medlemmer  

 ved hvert kvartals udløb.
Ophør af medlemskab § 5.  Stk. 1. En person, der som selvstændig  

 erhvervsdrivende har bevaret medlemskabet, har ret til at begære sig fritaget  

 for medlemskabet som selvstændig erhvervsdrivende med virkning fra udløbet af  

 den måned, hvori begæringen fremsættes.
Stk. 2.  En selvstændig erhvervsdrivende, der ikke  

 indbetaler skyldige bidrag, udelukkes fra fortsat medlemskab som selvstændig  

 erhvervsdrivende.
Udelukkelsen har virkning fra det tidspunkt, indtil hvilket  

 skyldige bidrag er betalt (eksklusionstidspunktet.).
 Stk. 3.  Bidrag, der med rette er indbetalt af en  

 selvstændig erhvervsdrivende i denne egenskab, kan ikke tilbagebetales.
Stk. 4.  En person, som efter begæring er fritaget for  

 medlemskab i henhold til bestemmelsen i stk. 1, eller som er udelukket fra  

 medlemskab i medfør af stk. 2, kan kun genindtræde som selvstændig  

 erhvervsdrivende, hvis han i tiden efter fritagelsen, henholdsvis  

 udelukkelsen, påny har været beskæftiget som lønmodtager i mindst 3 år og  

 under denne beskæftigelse har erhvervet mindst 3 års anciennitet som  

 lønmodtager.
ATP kan i særlige tilfælde tillade genindtræden, selv om disse  

 vilkår ikke er opfyldt.
Pensionsret § 6.  En person, der som selvstændig erhvervsdrivende  

 har bevaret medlemskabet, erhverver ret til tillægspension efter samme  

 regler, som gælder for lønmodtagere, jfr. kapitlerne III og IV i loven om  

 Arbejdsmarkedets Tillægspension.
 § 7.  Bestemmelserne i loven om Arbejdsmarkedets  

 Tillægspension og i de bekendtgørelser, der er udfærdiget i medfør af loven,  

 finder - med mindre andet følger af nærværende regler - tilsvarende  

 anvendelse for selvstændige erhvervsdrivende, der vælger at bevare  

 medlemskabet efter lovens § 2, stk. 2.
Kommentar til foranstående regler I.
ALMINDELIGE BEMÆRKNINGER Som hovedregel omfatter tillægspensionsordningen kun lønmodtagere; der er  

 ikke mulighed for, at selvstændige erhvervsdrivende kan  indtræde som  

 medlemmer af ordningen.
Derimod er der i loven om Arbejdsmarkedets  

 Tillægspension åbnet adgang for selvstændige erhvervsdrivende til på nærmere  

 vilkår at bevare et medlemskab, de har erhvervet under beskæftigelse  

 som lønmodtagere.
 Medlemmer, der overgår til selvstændig erhvervsvirksomhed, må for at kunne  

 bevare medlemskabet opfylde betingelserne i lovens § 2, stk. 2.
Her i afsnit I omhandles under A den personkreds, som ATP-lovens § 2, stk.  

 2, tager sigte på.
Under B er optaget nogle bemærkninger om forholdet til ATP  

 for personer, som ved overgang til selvstændig erhvervsvirksomhed enten ikke  

 opfylder betingelserne for at bevare medlemskabet, eller som ikke ønsker at  

 benytte sig af denne adgang til fortsat medlemskab.
Afsnit II indeholder  

 bemærkninger til de enkelte bestemmelser.
A.
AFGRÆNSNING AF PERSONKREDSEN For at en person, der overgår til selvstændig erhvervsvirksomhed, skal  

 have mulighed for at bevare medlemskabet, må følgende tre betingelser være  

 opfyldt:
 BETINGELSE 1:
 Han skal som lønmodtager have været medlem af ordningen sammenlagt i  

 mindst 3 år.
 Dette betyder, at pågældende som lønmodtager skal have været  

 tilsluttet ordningen i mindst 3 år (36 måneder). Der kræves ikke en  

 sammenhængende beskæftigelsesperiode, ligesom det ikke er nødvendigt, at han  

 i 3 år har været beskæftiget som lønmodtager i et sådant omfang, at der for  

 hele perioden har skullet indbetales bidrag for ham (jfr. dog herved  

 betingelse 2 om erhvervelse af den fornødne anciennitet). Perioder, hvori  

 pågældende på grund af f.eks. sygdom eller arbejdsløshed har været uden  

 beskæftigelse, medregnes således.
 BETINGELSE 2:
 Han skal have erhvervet mindst 3 års anciennitet som medlem af  

 ordningen.
 Efter § 8 i loven om Arbejdsmarkedets Tillægspension opnås 1 års  

 anciennitet af medlemmer, der ikke er fyldt 60 år, ved indbetaling af fuldt  

 bidrag for 11 måneder (44 uger) og af medlemmer, der er fyldt 60 år, ved  

 indbetaling af fuldt bidrag for 9 måneder (36).
 Eksempelvis har en lønmodtager, der ikke er fyldt 60 år, således erhvervet  

 de fornødne 3 års anciennitet, når der er indbetalt et samlet bidragsbeløb,  

 svarende til fuldt bidrag for 33 måneder.
 BETINGELSE 3:
 Han skal overgå til selvstændig erhvervsvirksomhed.
 Adgangen til at bevare medlemskabet mod selv at betale det samlede bidrag  

 er begrænset til personer, der overgår til selvstændig erhvervsvirksomhed.  

 Adgangen omfatter således ikke personer, der går ud af erhverv; eksempelvis  

 kan en lønmodtager, der overgår til at være hjemmearbejdende husmor, således  

 ikke vælge at fortsætte det hidtidige medlemskab.
En overgang til selvstændig erhvervsvirksomhed vil normalt betyde, at  

 pågældende ophører med at være beskæftiget som lønmodtager.
Betingelsen kan  

 imidlertid være opfyldt, selv om lønmodtagerbeskæftigelsen delvis bevares  

 også efter etableringstidspunktet.
 Tidspunktet for etableringen som selvstændig er uden betydning.
 Ved »selvstændig erhvervsvirksomhed« forstås selvstændigt,  

 indtægtsgivende arbejde af erhvervsmæssig karakter.
 Til begrebet kan således ikke alene henregnes selvstændig virksomhed, der  

 resulterer i egentlig materiel produktion (virksomhed som gårdejer,  

 fabrikant, håndværksmester m.v.) og virksomhed i de liberale erhverv  

 (advokat, læge, revisor m.v.), men også visse former for immateriel  

 virksomhed (f.eks. som forfatter eller som kunstmaler). Det er uden  

 betydning, om den erhvervsdrivende beskæftiger fremmed arbejdskraft.
 Endvidere betragtes medhjælpende ægtefæller som selvstændige  

 erhvervsdrivende i ATP-lovens forstand, når de i væsentligt omfang deltager i  

 driften af ægtefællens eller den fælles erhvervsvirksomhed, og dette  

 manifesterer sig ved, at ligningsmyndighederne sætter dem særskilt i skat af  

 en del af fællesindkomsten.
 Udenfor falder personer, der alene har indtægter, der ikke hidrører fra  

 erhvervsmæssigt arbejde (f.eks. kapitalindtægter).
Der vil praksis forekomme tilfælde, hvor der opstår tvivl, om en person  

 under udøvelsen af en bestemt virksomhed skal betragtes som selvstændig  

 erhvervsdrivende eller som værende ude af erhverv.
I sådanne tvivlstilfælde  

 vil bl.a. størrelsen af indtægten (d.v.s. det erhvervsmæssige nettooverskud)  

 af virksomheden være vejledende.
Der foreligger herefter ikke selvstændig  

 erhvervsvirksomhed, med mindre indtægten overstiger et mindstebeløb, beregnet  

 efter reglerne i ATP-lovens § 4, stk. 1 d), d.v.s. for 1982 et beløb på ca.  

 27.000 kr. på årsbasis.
--------- De forannævnte 3 betingelser skal alle være opfyldt, for at adgangen efter  

 lovens § 2, stk. 2, til at vælge at bevare medlemskabet kan benyttes.
Hvis  

 f.eks. betingelse 2 ikke er opfyldt på tidspunktet for etablering som  

 selvstændig, kan medlemmet først begære fortsat medlemskab, når han på  

 grundlag af en sideløbende lønmodtagerbeskæftigelse har erhvervet de fornødne  

 3 års anciennitet.
B.
SPECIELT OM SELVSTÆNDIGE, SOM IKKE BEVARER MEDLEMSKABET Lønmodtagere, der bliver selvstændige, er i denne egenskab undtaget fra  

 medlemskab, hvis de  enten ikke opfylder betingelserne for at kunne  

 bevare det,  eller ikke selv ønsker at bevare det, selv om  

 betingelserne herfor er opfyldt.
Sådanne selvstændige erhvervsdrivende har hverken ret eller pligt til at  

 indbetale bidrag i denne egenskab.
Der skal naturligvis altid indbetales  

 bidrag for disse personer efter de almindelige regler, i det omfang de  

 beskæftiges som lønmodtagere.
Dette gælder, hvad enten  

 lønmodtagerbeskæftigelsen er sideløbende med selvstændig erhvervsvirksomhed,  

 eller selvstændig erhvervsvirksomhed helt indstilles i perioder med  

 lønmodtagerbeskæftigelse.
Selvstændige erhvervsdrivende, der ikke kan eller ikke ønsker at bevare  

 medlemskabet, fortaber ikke den pensionsret, de har erhvervet på grundlag af  

 indbetalte bidrag for beskæftigelse som lønmodtagere.
De indbetalte bidrag er  

 sammen med eventuelle senere indbetalte bidrag afgørende for pensionens  

 størrelse.
 Det forhold, at en selvstændig erhvervsdrivende ikke kan eller ikke ønsker  

 at bevare medlemskabet, medfører derfor ikke, at de bidrag, der er indbetalt  

 for ham, kan tilbagebetales.
II.
BEMÆRKNINGER TIL DE ENKELTE BESTEMMELSER Til § 1.
En selvstændig erhvervsdrivende, som ønsker at bevare medlemskabet, må  

 skrive herom til ATP på en særlig blanket.
Herved markerer den pågældende,  

at han ønsker at bevare medlemskabet,  at han opfylder  

 betingelserne herfor, og  at han har gjort sig bekendt med ATP's  

 regler for selvstændiges fortsatte medlemskab.
Begæringen skal ledsages af den nødvendige dokumentation for, at der er  

 tale om selvstændig erhvervsvirksomhed.
Som eksempler på sådan dokumentation  

 kan nævnes kontrakt om køb af en bestående virksomhed, skifteretsudskrift  

 (ved arv af en virksomhed), udskrift af firmaregister o.lign., ligesom et  

 næringsbrev eller en kontrakt om leje af forretningslokaler efter  

 omstændighederne vil være fyldestgørende dokumentation.
 Til § 2.
 Bidragspligten som selvstændig indtræder fra den 1. den måned, der  

 efterfølger tidspunktet for ansøgningens modtagelse.
 Bidragspligten som selvstændig vedvarer , så længe den  

 selvstændiges medlemskab består.
Bidragspligten som selvstændig ophører med udgangen af den måned,  

 hvori medlemmet fylder 67 år.
Afgår medlemmet ved døden inden da, ophører  

 bidragspligten fra og med det kvartal, hvori dødsfaldet indtræffer.
Hvis  

 medlemmet efter begæring udtræder af ordningen, ophører bidragspligten med  

 udgangen af den måned, hvori begæringen er fremsat.
Hvis medlemmet  

 ekskluderes fra medlemskab som selvstændig, ophører bidragspligten fra  

 eksklusionstidspunktet.
For perioder, hvori et medlem er ude af erhverv, hverken kan eller skal  

 der indbetales bidrag.
Der regnes kun med hele måneder, og der svares således  

 bidrag til og med udgangen af den måned, hvori pågældende udtræder af  

 erhverv.
Begynder et sådant medlem igen selvstændig erhvervsvirksomhed,  

 svares atter bidrag fra og med begyndelsen af den måned, der efterfølger det  

 tidspunkt, hvor han igen etablerer sig.
Et medlem, som træder ud af erhverv, må ved udtrædelsen give ATP skriftlig  

 meddelelse herom.
Tilsvarende meddelelse må afgives, hvis han igen etablerer  

 sig som selvstændig erhvervsdrivende.
 Til § 3.
Bidraget for selvstændige erhvervsdrivende er af samme størrelse som det,  

 der indbetales for fuldtidsbeskæftigede, månedslønnede lønmodtagere.
Bidraget  

 udgør altså fuldt månedsbidrag, 97,20 kr., i 12 måneder om året, svarende til  

 et kvartalsbeløb på 291,60 kr.
Den selvstændige må selv fuldt ud udrede dette  

 bidrag.
For selvstændige erhvervsdrivende, der har sideløbende beskæftigelse som  

 lønmodtagere, skal der tillige indbetales bidrag for  

 lønmodtagerbeskæftigelsen.
Bidraget indbetales af arbejdsgiveren og beregnes  

 efter ATP-lovens almindelige regler.
 Til § 4.
Bidraget indbetales ved benyttelse af et forud udfyldt  

 giroindbetalingskort, der kort tid før hver indbetalingstermin udsendes til  

 de selvstændige medlemmer på deres privatadresse.
Der kan kun indbetales  

 bidrag over det på giroindbetalingskortet anførte postgirokontonummer, nemlig  

 1 65 88 08, der er en særlig postgirokonto for selvstændige medlemmers  

 bidrag.
 ATP foretager hvert kvartal en kontrolopgørelse over de bidrag, som er  

 indbetalt for det forløbne kvartal.
 Viser denne opgørelse, at der for en selvstændig er indbetalt mere end  

 fuldt kvartalsbidrag (291,60 kr.), tilbagebetales det overskydende beløb, for  

 så vidt det hidrører fra pågældendes egne indbetalinger i hans egenskab af  

 selvstændig.
Viser kontrolopgørelsen, at der er indbetalt mindre end fuldt  

 kvartalsbidrag, opkræver ATP det skyldige restbeløb.
Betales beløbet stadig  

 ikke, udsætter pågældende sig for at blive ekskluderet fra medlemskab som  

 selvstændig i henhold til bestemmelsen i reglernes § 5, stk. 2.
 Til § 5.
En selvstændig erhvervsdrivende, der har bevaret medlemskabet, kan frit  

 udtræde af ordningen.
Meddelelsen herom til ATP skal være skriftlig, men der  

 kræves ingen særlig form.
Udtrædelsen regnes fra udløbet af den måned, hvori begæringen er fremsat.  

 Udtrædelse som selvstændigt medlem har i øvrigt den retsvirkning, at der fra  

 udtrædelsestidspunktet hverken kan eller skal betales bidrag i denne  

 egenskab.
Indbetalte bidrag tilbagebetales ikke, men danner sammen med  

 indbetalte lønmodtagerbidrag grundlag for beregning af pensionens størrelse.
Stk. 2  indeholder regler for eksklusion af ordningen  

 som selvstændigt medlem.
Det fremgår heraf, at selvstændige medlemmer, der  

 ikke indbetaler skyldige bidrag, udelukkes fra fortsat medlemskab.
Ekskluderes en person, tilbagebetales de indbetalte bidrag ikke.
De danner  

 sammen med indbetalte lønmodtagerbidrag grundlag for beregning af pensionens  

 størrelse.
 I stk. 4 er fastsat de betingelser, hvorunder en person, som er udtrådt  

 eller ekskluderet af ordningen, kan genindtræde i ordningen.
 Betingelserne er de samme, som gælder ved førstegangsindtrædelse som  

 selvstændig erhvervsdrivende, idet dog kravene om 3 års lønmodtagermedlemskab  

 og 3 års anciennitet skal opfyldes på grundlag af lønmodtagerbeskæftigelse,  

 der ligger efter det tidspunkt, fra hvilket udtrædelsen eller eksklusionen  

 har virkning.
 Til § 6.
 Selvstændige erhvervsdrivende, der har bevaret medlemskabet, opnår  

 pensionsret efter samme regler, som gælder for lønmodtagere.
 Egenpension beregnes efter de almindelige regler i ATP-lovens § 6  

 (medlemmer, der som lønmodtagere er indtrådt i ordningen før 1. april 1965)  

 og § 7 (øvrige medlemmer). Ved afgørelsen af, om en selvstændig  

 erhvervsdrivendes tillægspension skal beregnes efter § 6 eller efter § 7,  

 lægges til grund, hvornår han som lønmodtager første gang blev omfattet af  

 ordningen. - I øvrigt henvises til arbejdsministeriets bekendtgørelse af 18.  

 september 1981 vedrørende lov om ATP (om forhøjelser af ydelser og bidrag).
 Tillægspension i form af ægtefællepension efter »selvstændige«  

 medlemmer beregnes efter de almindelige regler herom i ATP-lovens kapitel IV.
 Til § 7.
 Med mindre andet følger af foranstående regler, finder bestemmelserne i  

 loven om Arbejdsmarkedets Tillægspension med tilhørende bekendtgørelser  

 tilsvarende anvendelse for selvstændiges medlemskab.
 Hillerød, den 13. december 1982.
