Skriftlig fremsættelse (15. marts 2018) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om kystbeskyttelse, lov om miljøvurdering af planer og programmer og af konkrete projekter (VVM), lov om naturbeskyttelse, lov om jagt og vildtforvaltning og forskellige andre love (Ny kompetencefordeling og forenkling af sagsbehandling i forbindelse med kystbeskyttelse m.v.) (Lovforslag nr.
L 187) Stigende regnmængder samt storme med efterfølgende stormflod til følge forventes at forekomme hyppigere i fremtiden.
Regeringen har derfor besluttet at gennemføre en række nye initiativer, som yderligere understøtter kommuner og grundejere i etablering af omkostningseffektiv og helhedsorienteret beskyttelse mod oversvømmelse og erosion, hvor der er behov.
En del af forslagene til initiativer indgår i økonomiaftalen med kommunerne for 2018 (ØA), herunder det initiativ om én indgang, som nærværende lovforslag bl.a. udmønter.
 Det foreslås, at beslutningskompetencen ved meddelelse af tilladelse efter kystbeskyttelsesloven til udførelse af kystbeskyttelsesforanstaltninger som hovedregel samles hos kommunerne (én indgang).
Endvidere foreslås, at sagsprocessen for kommunale fællesprojekter forenkles, og at en række dispensationer og tilladelser efter anden lovgivning erstattes af og inkluderes i kystbeskyttelsestilladelsen.
Det drejer sig bl.a. om afgørelser efter naturbeskyttelsesloven om fredninger, sø- og åbeskyttelseslinjen, skovbyggelinjen, og afgørelser efter skovloven vedrørende fredskov og beskyttet natur.
 De hensyn, som disse regler varetager og således inkluderes i kystbeskyttelsestilladelsen, skal fortsat varetages, og de skal indgå i vurderingen af, om der skal gives tilladelse til kystbeskyttelsesforanstaltningen efter kystbeskyttelsesloven.
Forslagene indebærer en reduktion af antallet af mulige afgørelser, der kan påklages.
Det foreslås endvidere, at kommunens kystbeskyttelsestilladelse kan påklages til Miljø- og Fødevareklagenævnet for så vidt angår retlige forhold.
Dog foreslås det, at Miljø- og Fødevareklagenævnets prøvelse udvides til fuld prøvelse for afgørelser om tilladelse til kystbeskyttelse i sager om de kommunale fællesprojekter.
Det foreslås videreført, at Kystdirektoratet afgiver en vejledende udtalelse til kommunerne om den ønskede kystbeskyttelsesforanstaltnings tekniske og miljømæssige kvalitet, og at der fastsættes en frist for udtalelsen på 4 uger.
Det vil efter 5 år blive evalueret, i hvilket omfang kommunerne følger Kystdirektoratets kysttekniske rådgivning for de kommunale fællesprojekter.
Endvidere er der indsat et krav om, at når et kystbeskyttelsesprojekt kræver rydning af fredskov, indeholder lovforslaget et krav om erstatningsskov, som Miljøstyrelsen bistår med.
Der skal i en bekendtgørelse fastsættes nærmere regler herom.
 Endeligt foreslås, at tilladelses- og håndhævelseskompetencen samles hos kommunerne for så vidt angår visse bade- og bådebroer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
