I en sag om iværksættelse af hjælpeforanstaltninger efter  

 bistandslovens § 33, stk. 1, nr. 3, jfr. § 36, over for en 29-årig person P,  

 fandt Ankestyrelsen, at P's alder ikke var til hinder for iværksættelse af  

 foranstaltninger i medfør af de ovennævnte bestemmelser.
Ankestyrelsen fandt  

 endvidere, at tildeling af førtidspension ikke var til hinder for  

 iværksættelse af revalideringsforanstaltninger efter bistandslovens § 42  

 eller som alternativ hertil hjælpeforanstaltninger efter bistandslovens § 33,  

 stk. 1, nr. 1 og 3, jfr. § 36.
Ankestyrelsen fandt imidlertid, at iværksættelse af revalidering efter  

 de foreliggende oplysninger om P's helbredsmæssige situation ikke kunne anses  

 for at være hensigtsmæssigt.
Ankestyrelsen tiltrådte herefter nævnets  

 afgørelse om iværksættelse af foranstaltninger efter bistandslovens § 33,  

 stk. 1, nr. 3, jfr. § 36.
 REDEGØRELSE FOR SAGEN:
En 29-årig person P havde, siden hun var 16 år, været anbragt uden for  

 hjemmet med ophold på en ungdomspension.
P kom senere på efterskole, hvor hun  

 i 1976 afsluttede 10. klasse.
Fra efteråret 1978 havde P haft bopæl i en  

 ungdomsbolig.
Hun havde været indlagt på psykiatriske afdelinger flere gange,  

 senest fra december 1984. Hendes tilknytning til arbejdsmarkedet havde været  

 yderst begrænset.
 I april 1985 anmodede den psykiatriske hospitalsafdeling, hvor P var  

 indlagt, det sociale udvalg om at tage stilling til, om udvalget ville  

 iværksætte hjælpeforanstaltninger over for P med anbringelse i familiepleje.
I november 1985 gav det sociale udvalg afslag på ansøgningen.
Udvalget  

 henviste til, at revalideringsmulighederne måtte anses for udtømt, samt at  

 den foreslåede løsning ikke havde noget egentligt revalideringsmæssigt sigte.  

 Socialudvalget anmodede samtidig hospitalsafdelingen om at være P behjælpelig  

 med en ansøgning om førtidspension.
 AFGØRELSEN, DER KLAGES OVER:
 Amtsankenævnet besluttede at pålægge det sociale udvalg at iværksætte  

 hjælpeforanstaltninger i henhold til bistandslovens § 33, stk. 1, jfr. § 36,  

 over for P i form af anbringelse i familiepleje.
 Nævnet lagde vægt på de lægelige vurderinger, hvorefter P skønnedes at  

 kunne få udbytte af den trykhed og personlig støtte, som kunne gives i en  

 egnet familiepleje.
 KLAGEN TIL ANKESTYRELSEN:
Det sociale udvalg henviste til, at P siden december 1984 havde været  

 indlagt på en psykiatrisk afdeling, og at det fra hospitalsafdelingen var  

 erkendt, at P's erhvervsevne var nedsat til under 1/3, samt at P's lidelse  

 var stationær.
Endvidere havde amtskommunens socialcenter anbefalet, at der  

 blev rejst pensionssag for P.
Det sociale udvalg var derfor uenig i, at der  

 skulle iværksættes hjælpeforanstaltninger i henhold til bistandslovens § 33,  

 stk. 1, nr. 3. Endvidere var udvalget uenig i, at en 29-årig person kunne  

 betragtes som værende ung i henhold til denne bestemmelse, jfr.  

 Socialstyrelsens vejledning nr. 4 af 21. november 1984.
 SUPPLERENDE OPLYSNINGER EFTER ANKEN:
 Den psykiatriske afdeling anførte over for Ankestyrelsen, at anbringelse  

 af P i familiepleje fortsat fandtes at være en hensigtsmæssig foranstaltning  

 af terapeutiske grunde, uanset den rejste pensionssag.
 Det sociale udvalg oplyste, at P havde fået tilkendt førtidspension i  

 henhold til lov om social pension § 14, stk. 2, nr. 1, fra 1. august 1986.  

 Det oplystes endvidere, at P fortsat var indlagt på psykiatrisk afdeling.
 LOVGRUNDLAG:
 Lov om social bistand, § 33, stk. 1, og § 36.
 Socialstyrelsens vejledning nr. 4 af 21. november 1984 om forvaltningen af  

 bistandslovens bestemmelser om døgnforanstaltninger og privat familiepleje  

 for børn og unge.
 ANKESTYRELSENS AFGØRELSE:
 Ankestyrelsen finder, at tildeling af førtidspension ikke er til hinder  

 for iværksættelse af revalideringsforanstaltninger efter bistandslovens § 42  

 eller som alternativ hertil hjælpeforanstaltninger efter bistandslovens § 33,  

 stk. 1, nr. 1 og 3, jfr. § 36.
 Ankestyrelsen finder endvidere, at iværksættelse af revalidering efter de  

 foreliggende oplysninger om P's helbredsmæssige situation ikke kan anses for  

 at være hensigtsmæssigt.
 Endelig finder Ankestyrelsen, at der ikke er noget til hinder for at  

 iværksætte foranstaltninger efter § 33, stk. 1, nr. 2 og 3, jfr. § 36, over  

 for en 29-årig person.
 Ankestyrelsen tiltræder herefter amtsankenævnets afgørelse om  

 iværksættelse af foranstaltninger efter bistandslovens § 33, stk. 1, nr. 3,  

 jfr. § 36.
