 Dansk Typografforbund havde iværksat en konflikt over for staten, som  

 omfattede alt arbejde, som forbundets medlemmer udførte på de af staten  

 drevne trykkerier.
Forbundet sendte 1. sympatikonfliktvarsel omfattende »grafisk  

 arbejde til og fra staten« til en grafisk virksomhed. 7 dage senere  

 sendte Landsorganisationen i Danmark 2. sympatikonfliktvarsel omfattende  

 »arbejde til og fra staten« til virksomheden.
To dage senere  

 præciserede Landsorganisationen i Danmark, at arbejdet til og fra staten kun  

 vedrørte Post- og Telegrafvæsenet.
 Den grafiske virksomhed var ikke medlem af Dansk Arbejdsgiverforening,  

 man havde indgået en aftale med forbundet, som parterne var enige om at anse  

 som en sædvanlig tiltrædelsesoverenskomst.
 Da Landsorganisationen i Danmark i sit 2. varsel havde oplyst, at  

 forbundet havde besluttet at iværksætte sympatikonflikten, fandtes det ikke  

 ulovligt, at varslet var afsendt af Landsorganisationen i Danmark.
 Efter den overenskomst, som antoges tiltrådt ved den som  

 tiltrædelsesoverenskomst opfattede aftale, fandt Normen for regler om  

 behandling af faglig strid anvendelse mellem parterne.
I den foreliggende sag fandtes de aktionerende arbejderes  

 ansættelsesforhold ikke at være afbrudt ved iværksættelsen af  

 sympatikonflikten, hvorfor de varsler, der var afgivet og som opfyldte  

 kravene i Septemberforliget, hvortil der henvises i Normens § 11, ikke ansås  

 ulovlige.
Den iværksatte konflikt fandtes hverken efter sit omfang eller  

 virkning at gå videre end berettiget, og det kunne ikke afvises, at  

 sympatikonflikten havde mulighed for at øve indflydelse på hovedkonflikten.  

 Sympatikonflikten fandtes herefter i det hele retmæssig.
Under denne sag har J.H.
Schultz Grafisk A/S indklaget Landsorganisationen  

 i Danmark for Dansk Typograf-Forbund for Arbejdsretten i anledning af en  

 sympatikonflikt, som de indklagede har iværksat til støtte for den mellem  

 Dansk Typograf-Forbund og Finansministeriet verserende hovedkonflikt.
 Sagens nærmere omstændigheder er følgende:
Dansk Typograf-Forbund har iværksat konflikt over for staten.
Konflikten  

 omfatter alt arbejde, som forbundets medlemmer forud for konflikten udførte  

 på de af staten drevne trykkerier.
 Ved skrivelse af 2. juni 1987 til klageren meddelte forbundet følgende:
 »Vi skal herved meddele, at forbundet til støtte for den af forbundet  

 iværksatte konflikt over for Staten agter at forelægge sin kompetente  

 forsamling forslag om iværksættelse af sympatikonflikt.
 Sympatikonflikten vil komme til at omfatte grafisk arbejde til og fra  

 Staten.
Det nærmere omfang af konflikten vil blive meddelt ved fremsendelse af 2.  

 sympativarsel.« Denne skrivelse blev fulgt op af skrivelse af 9. juni 1987 fra  

 Landsorganisationen i Danmark til klageren.
I skrivelsen anføres:
 »Ved anbefalet skrivelse af 2. juni 1987 har Dansk Typograf-Forbund  

 meddelt, at forbundet - til støtte for en af forbundet iværksat konflikt over  

 for Staten - agter at forelægge sin kompetente forsamling forslag om  

 iværksættelse af sympatikonflikt.
Under henvisning hertil skal vi meddele, at de kompetente forsamlinger i  

 såvel forbundet som Landsorganisationen har besluttet at iværksætte  

 sympatikonflikten således, at ingen af forbundets medlemmer beskæftiget på  

 Deres virksomhed fra og med mandag, den 22. juni 1987 ved normal arbejdstids  

 begyndelse må udføre noget arbejde til og fra Staten.« Den 11. juni 1987 skrev Landsorganisationen følgende til klageren:
»I fortsættelse af Landsorganisationens skrivelse af 9. juni d.å.  

 vedrørende iværksættelse af sympatikonflikt fra og med den 22. juni d.å.,  

 skal vi for god ordens skyld præcisere, at arbejde til og fra staten kun  

 vedrører Post & Telegrafvæsenet.« Ved skrivelse af 12. juni 1987 protesterede klageren mod den varslede  

 konflikt.
I skrivelsen anføres blandt andet:
 »I en sådan forbindelse vil vi imidlertid allerede nu gøre opmærksom  

 på, at en så omfattende konflikt som den De tilsyneladende tilstræber at  

 iværksætte hos os, vil have overordentligt indgribende konsekvenser for os,  

 herunder konsekvenser som er ganske ude af proportioner til  

 sympatikonfliktens betydning for Dansk Typografforbund.
 Vi er derfor af den opfattelse, at en sådan sympatikonflikt vil være  

 ulovlig overfor os allerede efter almindelige arbejdsretlige regler.
Vi skal endvidere pege på, at en sådan sympatikonflikt strider mod den  

 indgående fredsaftale samt at vi iøvrigt ikke har tilsluttet os nogen  

 overenskomstklausul som hjemler adgang til at iværksætte sympatikonflikt.
I  

 denne forbindelse henvises særligt til at Hovedaftalen med den heri  

 nedfældede regel om retten til at iværksætte sympatikonflikt ikke er  

 gældende, idet vor tiltrædelsesoverenskomst ikke henviser til Hovedaftalen,  

 ligesom vi heller ikke senere har accepteret denne aftale som  

 overenskomstmæssigt gældende.
Den omstændighed at Hovedaftalen ikke er tiltrådt indebærer iøvrigt, at  

 der ikke kan varsles konflikt overfor os efter de i denne aftales hjemlede  

 sædvanlige konfliktvarslingsregler, men at en konflikt kun kan iværksættes  

 under overholdelse af de individuelle fratrædelsesvilkår (se nærmere Ole  

 Hasselbalchs »Kollektivarbejdsretten« side 228) og således at  

 opsigelserne afgives af vore medarbejdere direkte.
Deres medlemmer må altså i  

 givet fald sige deres stillinger op.
 Iøvrigt må vi med henblik på en sådan situation forbeholde os at indklage  

 Dansk Typografforbund for brud på den gældende fredsaftale.
Da der således synes at foreligge nogle misforståelser omkring  

 sympatikonfliktens gennemførelse, skal vi tillade os at foreslå et hurtigt  

 møde til afklaring af problemerne.' I skrivelse af 15. juni 1987 meddelte klageren, at man uanset den ved  

 skrivelsen af 11. juni 1987 meddelte begrænsning af sympatikonflikten,  

 fastholdt sin protest mod aktionen.
Virksomheden anmodede på ny om et hurtigt  

 møde til afklaring af de foreliggende problemer.
 Fællesmøde blev afholdt den 19. juni 1987. I protokollatet vedrørende  

 dette møde anføres blandt andet:
 »Virksomheden gjorde gældende, at man ikke var underlagt  

 hovedaftalens bestemmelser, og at sympatikonfliktens 2. varsel var ugyldig,  

 idet dette var fremsendt fra Landsorganisationen - og ikke fra  

 overenskomstparten, Dansk Typograf-Forbund.
 Fra arbejdstagerside blev det gjort gældende, at varslingen af  

 sympatikonflikten fulgte de regler, der var gældende i »Normen«, §  

 11, og dermed er lovligt varslet.
 Fra virksomhedens side gjorde man gældende, at Dansk Typograf-Forbund må  

 være forpligtet til at udsætte iværksættelse af den varslede sympatikonflikt  

 til efter en retslig prøvelse har fundet sted.
 Fra arbejdstagerside bestred man dette.
Fra virksomhedens side forbeholdt man sig at videreføre sagen til  

 Arbejdsretten som hastesag.' Sympatikonflikten blev herefter iværksat som varslet.
I konflikten  

 deltager 69 medlemmer af Dansk Typograf-Forbund.
 Nyt fællesmøde blev afholdt den 23. juni 1987, uden at enighed opnåedes.
 Klageren har herefter ved klageskrift af samme dato indbragt sagen for  

 Arbejdsretten.
 Klageren har nedlagt følgende påstande:
 Det den 9. og 11. juni 1987 afgivne varsel om sympatikonflikt kendes  

 ulovligt.
 Den nu iværksatte sympatikonflikt kendes overenskomststridig.
 De indklagede har påstået frifindelse.
 Om de overenskomstmæssige forhold er det oplyst, at der den 1. juli 1972  

 blev indgået følgende »tarif-underskrift« mellem klageren og Dansk  

 Typograf-Forbund:
»Undertegnede parter erklærer sig herved enige i som kontrakt at  

 antage den til enhver tid mellem Københavns Bogtrykkerforening og Dansk  

 Typograf-Forbund gældende tarif i arbejdsforholdet mellem medundertegnede  

 firma og dets arbejdere, ligesom firmaet ved det af tarifen omfattede arbejde  

 kun beskæftiger medlemmer af Dansk Typograf-Forbund.« Den 1. november 1984 blev der mellem klageren og de tekniske medarbejdere  

 i virksomheden organiseret i Fælleskluben JHS sluttet en husaftale.
I  

 husaftalen i pkt. 12 bestemmes, at de til enhver tid i de respektive  

 overenskomster gældende regler for opsigelse forlænges med en uge.
Ifølge § 6  

 i overenskomst af 1983 mellem på den ene side Københavns Bogtrykkerforening  

 og Danske Dagblades Forenings Forhandlingsorganisation og på den anden side  

 Dansk Typograf-Forbund gælder der fra arbejdsgiver- og arbejderside gensidige  

 opsigelsesfrister.
Fristerne afhænger af det tidsrum, hvori den pågældende  

 medarbejder har været beskæftiget i virksomheden.
Det længste  

 opsigelsesvarsel fra arbejderside er 5 uger.
 I husaftalen med supplerende aftale af februar 1981 er det bestemt, at  

 visse af de arbejdsopgaver, som klageren udfører for staten, nemlig udgivelse  

 af Lovtidende og fortryk af Folketingets forhandlinger, skal friholdes under  

 eventuelle arbejdskonflikter.
Klageren har endvidere oplyst, at 95% af virksomhedens omsætning er med  

 staten.
Hvor stor del heraf, der vedrører Post- og Telegrafvæsenet, er ikke  

 oplyst.
Det er endelig oplyst, at klageren ved skrivelse af 29. december 1971  

 udmeldte sig af Københavns Bogtrykkerforening og dermed af Dansk  

 Arbejdsgiverforening.
Udmeldelsen skete med virkning fra 1. juli 1972.
 Klageren har anført, at man ikke bestrider, at den iværksatte  

 hovedkonflikt er lovlig, ligesom man ikke bestrider, at der i princippet er  

 adgang til at iværksætte sympatikonflikt til støtte for en lovlig  

 hovedkonflikt.
 Forudsætningen må imidlertid være, at såvel de formelle som de materielle  

 regler om gennemførelse af sådanne konflikter overholdes, og dette er ikke  

 tilfældet i den foreliggende sag.
Hvad angår varslingsreglerne har klageren nærmere anført, at Hovedaftalen  

 mellem Dansk Arbejdsgiverforening og Landsorganisationen ikke er gældende for  

 virksomheden.
Aftalen af 1.juli 1972 må vel opfattes som en  

 tiltrædelsesoverenskomst, men den indeholder ingen henvisning til  

 Hovedaftalen.
Hertil kommer, at klageren udmeldte sig af Dansk  

 Bogtrykkerforening og dermed af Dansk Arbejdsgiverforening på et tidspunkt,  

 hvor der ikke forelå nogen Hovedaftale.
Man kunne derfor heller ikke ved  

 indgåelsen af aftalen af 1. juli 1972 fra Dansk Typograf-Forbunds side have  

 nogen berettiget forventning om, at regler svarende til Hovedaftalens skulle  

 gælde.
Når dette er tilfældet, tilkommer adgangen til at iværksætte  

 sympatikonflikt ikke Landsorganisationen, men alene Dansk Typograf-Forbund,  

 som har indgået aftalen med virksomheden.
Der er intet grundlag for at  

 antage, at Dansk Typograf-Forbund kan meddele Landsorganisationen fuldmagt  

 til at afgive de fornødne varsler. 2. varsel om iværksættelse af konflikten,  

 der er afgivet af Landsorganisationen, er derfor ulovligt.
Klageren bestrider ikke, at Dansk Typograf-Forbund har haft fuldmagt til  

 på medlemmernes vegne at varsle sympatikonflikten.
Men da overenskomsten  

 mellem Københavns Bogtrykkerforening, Danske Dagblades Forenings  

 Forhandlingsorganisation og Dansk Typograf-Forbund ikke indeholder regler om  

 varsling af konflikter, følger det af almindelige arbejdsretlige regler,  

 således som disse har fundet udtryk i Arbejdsrettens praksis, at et  

 konfliktvarsel skal overholde overenskomstens krav til medlemmernes  

 individuelle opsigelser.
Dette er senest fastslået i Arbejdsrettens domme i  

 de under et pådømte sager 9669-72 og i sag 10.096. Baggrunden herfor må  

 antages at være, at lovlige konflikter bringer arbejdsforholdet til ophør.  

 Det er ubestridt, at de individuelle varsler ikke er iagttaget, og konflikten  

 er også af denne grund ulovlig.
Til støtte for andet led i klagerens påstand har virksomheden anført, at  

 en sympatikonflikt for at være lovlig skal være egnet til at øve indflydelse  

 på hovedkonflikten.
I den foreliggende sag har de indklagede - som har  

 bevisbyrden - ikke godtgjort, at klageren har nogen mulighed for at påvirke  

 staten med henblik på en afslutning af hovedkonflikten.
Hertil kommer, at der ved iværksættelsen af en sympatikonflikt skal være  

 et rimeligt forhold med de mål, som søges opnået og de anvendte midler.
Et  

 sådant rimeligt forhold er ikke til stede her.
Konflikten har allerede i dens  

 nuværende omfang væsentlige negative virkninger for virksomheden og vil, hvis  

 den optrappes, kunne være ødelæggende.
Virksomhedens omsætning sker næsten  

 udelukkende med staten.
Det er derfor afgørende for virksomheden at bevare  

 sin troværdighed over for staten.
Hvis virksomheden afskæres fra i større  

 eller mindre omfang at udføre opgaver for staten, vil denne troværdighed  

 blive sat på spil.
Vigtigheden af at sikre arbejdets uforstyrrede gang  

 understreges også af de indgåede friholdelsesaftaler.
 Endelig har klageren anført, at der i det hele, hvor der som her er tale  

 om en konflikt, der etableres over for en virksomhed, som står uden for  

 hovedorganisationerne, bør følges en tilbageholdende linie med hensyn til  

 adgangen af iværksatte sympatikonflikter.
De indklagede har til støtte for frifindelsespåstanden anført, at aftalen  

 af 1. juli 1972 mellem klageren og Dansk Typograf-Forbund uanset sin ordlyd  

 må anses som en sædvanlig tiltrædelsesoverenskomst, hvorved virksomheden har  

 forpligtet sig til at følge de regler, der er indeholdt i den til enhver tid  

 gældende hovedoverenskomst.
Denne overenskomst indeholder ikke selv regler om  

 varsling af konflikter, men henviser i § 20, pkt. 5 til Norm for regler for  

 behandling af faglig strid.
Normen, herunder dennes § 11, finder således  

 anvendelse på overenskomstforholdet. § 11 fastslår med henvisning til pkt. 2  

 i Septemberforliget, at de 2 hovedorganisationer og deres medlemmer har ret  

 til at deltage i arbejdsstandsninger, der er påbudt af de 2 organisationer.  

 Septemberforligets pkt. 2 indeholder også regler om varsling af  

 arbejdsstandsninger og disse regler - som ubestridt er iagttaget - må være  

 tilstrækkelige, også ved iværksættelse af sympatikonflikter over for  

 virksomheder, som står uden for hovedorganisationerne.
Kravet om, at de  

 individuelle varsler skal iagttages, kan derfor i hvert fald ikke antages at  

 gælde, hvor virksomheden som her har indgået tiltrædelsesoverenskomst.
 Der er intet holdepunkt for, at Landsorganisationen skulle være afskåret  

 fra at afgive 2. varsel efter bemyndigelse fra Dansk Typograf-Forbund.  

 Klagerens standpunkt på dette punkt er udtryk for en urimelig formalisme.
 De afgivne varsler er herefter lovlige.
Hvad angår konfliktens materielle lovlighed henviser de indklagede til, at  

 konflikten alene omfatter medlemmer af Dansk Typograf-Forbund, og kun det  

 arbejde, som disse udfører for Post- og Telegrafvæsenet.
Det er rimeligt  

 begrundet, at de indklagede har medinddraget klageren, hvis omsætning næsten  

 udelukkende sker med staten, i en konflikt med denne.
Netop på grund af den  

 nære forbindelse mellem klageren og staten må det antages, at klageren vil  

 være i stand til at øve indflydelse på hovedkonfliktens videre forløb.
Der er  

 endvidere ikke grundlag for at antage, at den iværksatte konflikt - og det er  

 alene denne, der er til påkendelse - efter sit omfang eller sine virkninger  

 går videre, end hvad der anerkendes efter sædvanlig arbejdsretlig praksis.
 Arbejdsretten skal udtale.
Af Landsorganisationens skrivelse af 9. juni 1987 hvorved 2.  

 konfliktvarsel blev afgivet, fremgår, at de kompetente forsamlinger »i  

 såvel forbundet som Landsorganisationen har besluttet at iværksætte  

 sympatikonflikten«.
I hvert fald under disse omstændigheder findes  

 varslet ikke at kunne anses for ulovligt, fordi det er afsendt af  

 Landsorganisationen.
Der er enighed mellem parterne om, at aftalen af 1. juli 1972 mellem Dansk  

 Typograf-Forbund og virksomheden må anses som en sædvanlig  

 tiltrædelsesoverenskomst.
Det følger herefter af Hovedoverenskomstens § 20,  

 pkt. 5, at Norm for regler for behandling af faglig strid, herunder Normens §  

 11, finder anvendelse mellem parterne.
Det er almindeligt antaget, at dette  

 indebærer, at der også uden for hovedaftaleområdet i et vist omfang er adgang  

 til at iværksætte sympatikonflikter.
 Uanset at henvisningen i Normens § 11 til Septemberforliget efter sin  

 ordlyd også omfatter varslingsreglerne i forligets pkt. 2, er det blandt  

 andet i de domme, som klageren har påberåbt sig, statueret, at  

 varslingsreglerne i mangel af særskilt aftale ikke kan anvendes uden for  

 hovedaftaleområdet, og at de individuelle varsler derfor må iagttages ved  

 iværksættelse af arbejdsstandsninger.
 Som anført af klageren må det antages, at kravet om iagttagelse af de  

 individuelle varsler er begrundet i, at arbejdsstandsningerne anses for at  

 bringe arbejdsforholdet til ophør.
I den foreliggende sag berører sympatikonflikten kun en mindre del af det  

 arbejde, der udføres af de typografer, som deltager i aktionen, og det må  

 lægges til grund, at de pågældendes arbejde i virksomheden i øvrigt fortsatte  

 uændret.
Når dette er tilfældet, findes ansættelsesforholdet ikke at kunne  

 anses for afbrudt ved iværksættelsen af sympatikonflikten.
 Under disse omstændigheder findes de af indklagede afgivne varsler, som  

 ubestridt opfylder kravene i Septemberforliget og Hovedaftalen, ikke at kunne  

 anses for ulovlige.
Den iværksatte aktion omfatter kun medlemmer af Dansk Typograf-Forbund og  

 angår alene virksomhedens arbejde for Post- og Telegrafvæsenet, der for så  

 vidt angår de trykkeopgaver, som staten selv udfører, er omfattet af  

 hovedkonflikten.
Det er uoplyst, hvor stor en del af klagerens omsætning med  

 staten, der hidrører fra Post- og Telegrafvæsenet.
Den iværksatte konflikt  

 findes herefter hverken efter sit omfang eller virkning at gå videre end  

 berettiget.
Under hensyn til det oplyste om klagerens forbindelse med staten kan det  

 ikke afvises, at sympatikonflikten har mulighed for at øve indflydelse på  

 hovedkonflikten.
Aktionen over for klageren findes i øvrigt ikke at kunne  

 bedømmes isoleret, men må ses i sammenhæng med den aktion, som de indklagede  

 har iværksat over for virksomheder, der er medlemmer af Dansk  

 Arbejdsgiverforening og som retten har taget stilling til i dom af 21. juli  

 1987 (sag nr. 87.302). Som følge af det anførte tages de indklagedes  

 frifindelsespåstand til følge.
 T h i k e n d e s f o r r e t :
 De indklagede Landsorganisationen i Danmark for Dansk Typograf-Forbund  

 frifindes.
I sagsomkostninger til Arbejdsretten betaler klageren J.
H.
Schultz  

 Grafisk A/S 2.000 kr.
 (* 1) Henvisninger: Per Jacobsen s.245 (note 22), s.246 (note 23, s.249  

 (note 26) s.257 (note 45), s.259 (note 49), s.339 (note 224), s.347 (note  

 235), K 87.302 og de herunder anførte henvisninger, K 10.096 (A 1984 s.94), K  

 9669 m.fl. (A 1982 s.93), K 6168 (A 1967 s.58).
