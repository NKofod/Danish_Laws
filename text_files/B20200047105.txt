Bekendtgørelse om landbrugsuddannelsen I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 51 af 22. januar 2020, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 612 af 28. maj 2019, og efter bestemmelse fra, samråd med og inddragelse af Jordbrugets Uddannelser og Udvalget for Landbrugets Lederuddannelse, fastsættes efter bemyndigelse:
Formål og opdeling § 1. Landbrugsuddannelsen har som erhvervsuddannelse det overordnede formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Planteavl med produktion af landbrugsafgrøder, specialafgrøder og andre vegetabilske produkter.
 2) Husdyrproduktion og husdyravl med produktion af mælk, kød og æg samt andre animalske produkter.
 3) Maskinføreropgaver, og dertil knyttede ydelser i landbruget og på maskinstationer.
 4) Almene, sociale og personlige kompetencer.
 5) Perspektivering af forskellige produktionsformer, herunder økologiske, miljøvenlige, bæredygtige og naturvenlige, samt produktionsformer, der sikrer dyrevelfærd og et godt arbejdsmiljø.
 6) Udførelse af alle arbejdsopgaver i den primære landbrugsproduktion med ansvar for drift, ledelse og udvikling af virksomheden på et eller flere produktionsområder og med ansvar for personaleledelse.
 7) Varetagelse af ansvar for strategisk udvikling af en landbrugsrelateret virksomhed med henblik på økonomistyring, produktion og salg.
 Stk. 2. Eleven skal nå de uddannelsesmål, som er fastsat for det trin eller speciale, jf. stk. 3 og 4, som eleven har valgt.
 Stk. 3. Uddannelsen indeholder trin 1, landbrugsassistent, niveau 3 i den danske kvalifikationsramme for livslang læring.
 Stk. 4. Uddannelsen afsluttes med trin 1, jf. stk. 3, eller et af følgende specialer og trin, der er indplaceret i den danske kvalifikationsramme for livslang læring med det angivne niveau:
 1) Landmand, husdyr, trin 2, niveau 4.
 2) Landmand, planter, trin 2, niveau 4.
 3) Jordbrugsmaskinfører, trin 2, niveau 4.
 4) Produktionsleder, trin 3, niveau 4.
 5) Agrarøkonom, trin 4, niveau 5.
Stk. 5. Uddannelsen kan i de i stk. 4, nr. 1, 2 og 3 nævnte specialer gennemføres som eux-forløb.
Uddannelsen tilrettelagt som eux-forløb er ikke trindelt og omfatter alle uddannelsens kompetencemål.
Stk. 6. For at give eleverne en alsidig uddannelse skal praktiktiden normalt deles mellem to eller flere praktikvirksomheder.
Uddannelsens trin 3 og 4, jf. stk. 4, nr. 4 og 5, er ikke vekseluddannelse, jf. § 2, stk. 1, i lov om erhvervsuddannelser og gennemføres derfor uden uddannelsesaftale.
Varighed § 2. Uddannelsen varer fra 2 år og 4 måneder til 5 år og 11 måneder, inklusive grundforløbet.
For elever, der har gennemført en gymnasial uddannelse og opfylder betingelserne i § 3, stk. 5, nr. 1, og § 3, stk. 6, nr. 1, varer grundforløbets 2. del 10 skoleuger.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens trin 1, landbrugsassistent mindst 1 år og 4 måneder og højst 1 år og 7 måneder, hvoraf skoleundervisningen udgør 16 uger.
Uddannelsens specialer på trin 2 varer yderligere mindst 1 år og 5 måneder og højst 1 år og 11 måneder, hvoraf skoleundervisningen udgør 17 uger for specialet jordbrugsmaskinfører og 20 uger for specialerne landmand, husdyr og landmand, planter.
Den samlede normerede varighed af trin 1 og trin 2 er mindst 2 år og 11 måneder og højst 3 år og 5 måneder.
Uddannelsens speciale på trin 3, produktionsleder varer yderligere 20 skoleuger og uddannelsens speciale på trin 4, agrarøkonom varer yderligere 40 skoleuger.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1 mindst 1 år og 3 måneder og højst 1 år og 6 måneder, hvoraf skoleundervisningen udgør 14 uger.
Uddannelsens specialer på trin 2 varer yderligere mindst 1 år og 4 måneder og højst 1 år og 10 måneder, hvoraf skoleundervisningen udgør 15 uger for specialet jordbrugsmaskinfører og 18 uger for specialerne landmand, husdyr og landmand, planter.
Uddannelsens speciale på trin 3 varer yderligere 18 skoleuger og uddannelsens speciale på trin 4 varer yderligere 36 skoleuger.
 Stk. 4. Den i stk. 3 nævnte samlede skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb mindst 3 år og højest 3 år og 3 måneder, hvoraf skoleundervisningen udgør 62,5 uger fordelt på tre skoleperioder for specialerne landmand, husdyr og landmand, planter og 61,5 uger fordelt på tre skoleperioder for specialet jordbrugsmaskinfører.
Alle skole- og praktikperioder, der ikke er afsluttende, skal have et omfang af ca. et halvt års varighed.
To af praktikperioderne og to af skoleperioderne kan placeres i forlængelse af hinanden.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at eleverne i et spor er i praktikuddannelse mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-7.
 Stk. 2. Eleven skal have grundlæggende viden på følgende områder:
 1) Fodermidler og fodringsmetoder.
 2) Forskellige husdyrarters anatomi, fysiologi, kendetegn og pasningskrav.
 3) Sygdomstegn, velfærd og adfærd samt reproduktionsforhold ved husdyrhold.
 4) Tekniske installationer og maskiner som anvendes ved husdyrhold.
 5) Tekniske installationer og maskiner som anvendes ved dyrkning af kulturafgrøder.
 6) Jordbundsforhold og jordbehandlingsmetoder.
 7) Kulturafgrøders vækstforløb, naturens kredsløb, naturpleje, vækstbetingelser og økologi.
 8) Stof og stofopbygning, herunder næringsstoffers indvirkning på dyr og planter.
 9) Virksomhedskulturer inden for landbrug.
 10) Almindelige arbejdsfunktioner inden for landbrug, herunder malkning.
 11) Arbejdsmiljø i en landbrugsvirksomhed.
 12) Økologi og bæredygtighed.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelse af relevante forskrifter:
 1) Pasnings- og fodringsmetoder ved husdyrhold.
 2) Metoder til overvågning af dyrevelfærd og sygdom.
 3) Dyrkningsmetoder til kulturafgrøder.
 4) Metoder til betjening, indstilling og vedligeholdelse af teknisk udstyr og maskiner.
 5) Matematiske metoder til beregninger i husdyrhold og planteproduktion, herunder anvendelse af regneregler og regnetekniske hjælpemidler, geometri, procent og rentesregning samt grafiske afbildninger.
 6) Arbejdsmiljømæssige metoder til udførelse af praktiske arbejdsopgaver.
 7) Metoder til informationssøgning.
 Stk. 4. Eleven skal have kompetence til på grundlæggende niveau at kunne:
1) forklare og vurdere forskellige grundlæggende fagmetoder i forhold til parametre som miljø, sikkerhed og kvalitet, 2) vælge, begrunde og praktisk anvende de grundlæggende faglige arbejdsmetoder, der er mest hensigtsmæssige i en given situation, 3) planlægge og udføre en enkel overskuelig arbejdsproces, 4) samarbejde med andre om løsning af enkle arbejdsopgaver, 5) søge og anvende relevante informationer, procedurebeskrivelser eller vejledninger, 6) udarbejde almindelig anvendt faglig dokumentation som arbejdssedler, registreringer o.l., 7) dokumentere og formidle egne arbejdsprocesser, 8) anvende og demonstrere forståelse for almindeligt forekommende faglige udtryk og begreber, 9) vælge kommunikationsformer og - metoder, der er afpasset modtageren, 10) fungere hensigtsmæssigt i skiftende arbejdssituationer med demonstration af interesse, fleksibilitet, forståelse og ansvarlighed i forhold til det praktiske arbejde og 11) deltage aktivt i egne oplæringsprocesser.
 Stk. 5. Eleven skal have gennemført følgende grundfag på følgende niveau og med følgende karakter:
 1) Biologi på F-niveau, bestået.
 2) Naturfag på F-niveau, bestået.
 Stk. 6. Eleven skal have opnået følgende certifikater eller lignende:
 1) Kørekort, mindst til traktor.
 2) Kompetencer svarende til "Førstehjælp på erhvervsuddannelserne, inkl. færdselsrelateret førstehjælp" efter Dansk Førstehjælpsråds uddannelsesplaner pr. 1. august 2016.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 4) Arbejdsmiljø og sikkerhed ved svejsning og termisk skæring samt slibning i tilknytning hertil, jf. gældende regler om foranstaltninger til forebyggelse af kræftrisikoen ved arbejde med stoffer og materialer.
 5) Håndtering af medicin og indgivelse af lægemidler til produktionsdyr, jf. gældende regler om dyreejers anvendelse af lægemidler.
 6) Hygiejnekursus for personer, der håndterer svin, jf. gældende regler for obligatorisk hygiejnekursus for personer, der håndterer svin.
 Stk. 7. Eleven skal have færdigheder i at kunne korrigere for følgende fejl eller afvigelser fra en plan eller standard:
 1) Åbenlyse afvigelser fra dyrs normaladfærd samt observere sygdomstegn i dyreholdet.
 2) Åbenlyse fejl og sikkerhedsmæssige afvigelser på maskiner, redskaber og tekniske installationer.
 Stk. 8. For at kunne blive optaget til skoleundervisningen i eux-hovedforløbet skal eleven ud over kravene i stk. 2-7 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Kemi på C-niveau.
 6) Biologi på C-niveau.
 Stk. 9. For elever i eux-forløb træder fagene i stk. 8, nr. 4 og 5 i stedet for det i stk. 5, nr. 2, nævnte fag.
 Stk. 10. For elever, der opnår de i stk. 8 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 11. Er der i stk. 5 fastsat karakterkrav for et eller flere fag, dog ikke naturfag, gælder disse krav tilsvarende for eux-elever på det niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 8, uanset en eventuel forskel mellem de pågældende niveauer.
Kompetencer m.v. i hovedforløbet § 4. Hovedforløbet har følgende kompetencemål:
 1) Eleven kan udføre almindelige arbejdsopgaver med udgangspunkt i dyrevelfærd ved hold af husdyr og på baggrund af kendskab til husdyrs adfærd reagere på unormal adfærd.
 2) Eleven kan forestå den praktiske fodring og aktivt inddrage viden om almindelige fodermidler, foderkvalitet, dyrenes næringsstofbehov og foderplaner.
 3) Eleven kan foretage de nødvendige handlinger ved brunst og reproduktionsforløb på baggrund af viden om dyrenes data og adfærd ved brunst.
 4) Eleven kan konstatere de almindeligste sygdomstegn hos husdyr på baggrund af kendskab til almindelige sygdomme og symptomer.
 5) Eleven kan udføre almindeligt forekommende praktiske arbejdsopgaver i forbindelse med etablering, pleje og høst af landbrugsafgrøder, herunder følge mark-, gødnings-, og sprøjteplaner samt økologiske forskrifter.
 6) Eleven kan håndtere kemikalier efter instruks og i praksis anvende og kalibrere sprøjtemateriel på baggrund af opnået viden om kemikalier, sprøjteteknik, miljøpåvirkninger og arbejdsmiljøforhold.
 7) Eleven kan anvende, betjene og vedligeholde almindelige udvalgte maskiner og tekniske installationer samt vedligeholde bygninger, der anvendes ved erhvervsmæssigt dyrehold og dyrkning af landbrugsafgrøder.
 8) Eleven kan foretage enkle produktionsøkonomiske beregninger og udarbejde personligt budget på baggrund af viden om grundlæggende økonomiske tankegange i forbindelse med virksomheden, samfundet, og den enkeltes økonomi.
 9) Eleven kan inddrage viden om miljø, økologi og bæredygtighed ved udførelse af almindelige arbejdsopgaver i landbrugsproduktionen.
 10) Eleven kan redegøre for og anvende biologisk viden og matematiske løsningsmetoder i forbindelse med praktiks arbejde i forhold til erhvervsområdet.
 11) Eleven kan fungere i samarbejds- og kommunikationssituationer samt reflektere over og diskutere arbejdsprocesser i landbrugsbedriften eller maskinstationen.
 12) Eleven kan inddrage almen viden om landbrugets struktur, organisering, arbejdsmarkedsforhold og erhvervets indvirkning på samfund og samfundsøkonomi i forbindelse med praktisk arbejde i landbrug og maskinstationer.
 13) Eleven kan anvende fremmedsprog og inddrage viden om relationer mellem det nationale og internationale marked, europæisk og international politik og kulturens betydning i forhold til landbrugsfaglige problemstillinger.
 14) Eleven kan fremme mobilitet på et internationalt arbejdsmarked gennem anvendelse af fremmedsprog i landbrugsfaglig sammenhæng.
 15) Eleven kan redegøre for centrale erhvervsøkonomiske begreber og identificere og behandle typiske erhvervsøkonomiske problemstillinger i forhold til landbrugserhvervet og maskinstationsområdet.
 16) Eleven kan medvirke ved udvikling og innovation af virksomheder på baggrund af kendskab til selvstændighedsbegrebet, etableringsforhold og organisatoriske principper for virksomheder samt innovationsredskaber og  processer.
 17) Eleven kan inddrage viden om bæredygtige produktionsformer og arbejdsrutiners betydning for miljøet og kvaliteten af fødevarer ved planlægning og produktion af fødevarer.
 18) Eleven kan i forbindelse med planlægning og produktion af landbrugsafgrøder, maskinføreropgaver eller husdyravl inddrage viden om naturpleje og naturforvaltning samt medvirke til at beskytte, bevare og udvikle naturen på en landbrugsbedrift.
 19) Eleven kan anvende digitale teknologier og værktøjer samt løse opgaver med et digitalt perspektiv.
 20) Eleven kan vurdere kvaliteten af eget arbejde ved udførelse af driftsopgaver i landbrugsbedriften eller maskinstationen.
 21) Eleven kan analysere og løse faglige problemer, selvstændigt eller som del af et team, samt vurdere og forstå idéer og synspunkter i relation til det praktiske arbejde på landbrugsbedrifter eller maskinstationer.
 22) Eleven kan tage ansvar for den daglige pasning af husdyr, håndtere uforudsete hændelser og reagere på unormale forhold i besætningen under inddragelse af produktionsfaglig information og data.
 23) Eleven kan planlægge og udføre arbejdsopgaver i forbindelse med produktion af grovfoder, vurdere foderkvalitet, planlægge og forestå fodringen af udvalgte husdyr samt foretage justeringer på baggrund af ændringer i dyrenes livscyklus, ernæringstilstand, ydelse og foderskifte.
 24) Eleven kan deltage i udarbejdelse af avlsplaner for udvalgte husdyr på baggrund af viden om dyrenes reproduktionsforhold og avlsværdital.
 25) Eleven kan handle hensigtsmæssigt i forbindelse med forebyggelse og behandling af sygdomme hos udvalgte husdyr på baggrund af indgående kendskab til sygdomme og symptomer.
 26) Eleven kan forestå arbejdsopgaver med hold, flytning og transport af husdyr under hensyntagen til dyrevelfærd og gældende lovgivning omkring hold og transport af husdyr.
 27) Eleven kan vurdere et produktionsanlæg til erhvervsmæssigt husdyrhold med hensyn til indretning og dimensionering i forhold til dyrenes naturlige adfærd og velfærd, produktivitet og arbejdsmiljø.
 28) Eleven kan inddrage viden selvstændigt eller som del af et team i relation til omkostninger og/eller øget indtjening i forbindelse med planlægning af husdyrhold.
 29) Eleven kan anvende, betjene og vedligeholde komplicerede maskiner og tekniske installationer samt andet produktionsudstyr, der anvendes ved husdyrhold.
 30) Eleven kan planlægge og udføre arbejdsopgaver i forbindelse med etablering, pleje og høst af landbrugsafgrøder, herunder observere og reagere på skadevoldere og mangelsygdomme.
 31) Eleven kan medvirke i udarbejdelsen af mark-, gødnings- og sprøjteplaner ved at inddrage viden om sædskiftestrategier, næringsstoffer og næringsstofbehov, økologi, skadevoldere, bekæmpelsesmidler og metoder.
 32) Eleven kan deltage i planlægning og udførelse af vildt- og naturpleje på baggrund af viden om plejemetoder, naturtyper samt vildtets adfærd, behov for opholdssteder og foder.
 33) Eleven kan planlægge og udføre sprøjteopgaver i landbrugsafgrøder på baggrund af opnået sprøjtecertifikat samt inddrage viden om bekæmpelsesstrategier og sprøjteteknik og ved hjælp af beslutningsstøttesystemer.
 34) Eleven kan inddrage viden, selvstændigt eller som del af et team, i relation til omkostninger og/eller øget indtjening i forbindelse med planlægning af planteproduktionen.
 35) Eleven kan anvende, betjene og vedligeholde større og komplicerede maskiner og tekniske installationer, der anvendes ved dyrkning, transport og opbevaring af landbrugsafgrøder.
 36) Eleven kan betjene værkstedsudstyr og håndværktøj på baggrund af viden om værkstedsudstyr og materialer, som almindeligvis anvendes i et maskinværksted.
 37) Eleven kan klargøre og foretage daglig og periodisk vedligeholdelse af landbrugsmaskiner samt foretage mindre reparationsopgaver i henhold til gældende instruktionsvejledninger.
 38) Eleven kan anvende viden om vigtige delkomponenter, elektriske kredsløb, hydraulikanlæg og deres funktion, opbygning og vedligeholdelse i det praktiske arbejde med landbrugsmaskiner.
 39) Eleven kan betjene og indstille større og komplicerede landbrugsmaskiner til jordbehandling og såning på baggrund af viden om jordbehandlingens betydning for jordstruktur, ukrudtsbekæmpelse, spirings- og vækstbetingelser samt placering og kvaliteten af frø.
 40) Eleven kan betjene og indstille større og komplicerede landbrugsmaskiner til udbringning af planteværnsmidler og næringsstoffer på baggrund af opnået sprøjtecertifikat samt viden om forskellige gødningsformer og planteværnsmidler.
 41) Eleven kan betjene og indstille udvalgte større og komplicerede høstmaskiner med inddragelse af viden om optimale høsttidspunkter, kvalitet m.m.
 42) Eleven kan planlægge og udføre arbejdsopgaver med høst og konservering af grovfoderafgrøder samt inddrage viden om faktorer, der har indflydelse på grovfoderkvaliteter.
 43) Eleven kan tilrettelægge og gennemføre en landbrugsproduktion på baggrund af biologisk, produktionsteknisk og økonomisk indsigt.
 44) Eleven kan analysere og vurdere en landbrugsproduktion og på baggrund heraf gennemføre ændringer i den daglige produktion.
 45) Eleven kan tage ansvar for at lede, udvikle og motivere personale på et landbrug og oplære unge i landbrugsuddannelsen.
 46) Eleven kan etablere og udvikle en landbrugsvirksomhed på baggrund af en ressourceorienteret strategi under anvendelse af biologisk, produktionsteknisk og økonomisk viden.
 47) Eleven kan fastlægge en overordnet langsigtet strategi for virksomheden på baggrund af en kortlægning af virksomhedens strategiske muligheder baseret på eksterne rammevilkår og virksomhedens interne ressourcer og kompetencer.
 48) Eleven kan implementere den fastsatte strategi i virksomheden på baggrund af produktionsteknisk viden og ressourcestyring.
 49) Eleven kan varetage den overordnede økonomiske styring af virksomheden på baggrund af regnskabsanalyse, budgetlægning og budgetopfølgning samt likviditetsstyring.
 50) Eleven kan vurdere alternativer indenfor investering, finansiering og etablering samt foretage risikostyring.
 51) Eleven kan udarbejde en markedsføringsplan og lægge salgsstrategi for en landbrugsvirksomheds samlede produktion.
 52) Eleven kan kommunikere strategisk med virksomhedens interessenter lokalt og nationalt.
 53) Eleven kan udføre den overordnede virksomhedsledelse via organisatoriske, strategiske og personalepolitiske værktøjer, herunder udarbejde en langsigtet strategisk plan for landbrugsvirksomheden på baggrund af den nationale og internationale økonomi og politik.
 54) Eleven kan forestå projektledelse, etablere netværk og arbejde innovativt indenfor landbrugsvirksomhedens produktionsområder.
 55) Eleven kan udvikle personlige lederegenskaber og agere i et landbrugspolitisk miljø.
 56) Eleven kan i relation til projektopgaven indsamle relevant viden, og analysere, vurdere, diskutere og konkludere herpå, samt formidle proces, arbejde og budskab til relevante målgrupper.
 Stk. 2. Kompetencemålene for hovedforløbet gælder som følger:
 1) For trin 1 gælder målene i stk. 1, nr. 1-11.
 2) For specialet landmand, husdyr (trin 2) gælder målene i stk. 1, nr. 1-29.
 3) For specialet landmand, planter (trin 2) gælder målene i stk. 1, nr. 1-21 og 30-35.
 4) For specialet jordbrugsmaskinfører (trin 2) gælder målene i stk. 1, nr. 1-13, 15-16, 18-21 og 36-42.
 5) For specialet produktionsleder (trin 3) gælder målene for enten det i nr. 2, 3 eller 4 nævnte speciale samt målene i stk. 1, nr. 43-45.
 6) For specialet agrarøkonom, (trin 4) gælder samme mål som for det i nr. 5 nævnte speciale samt målene i stk. 1, nr. 46-56.
 Stk. 3. I eux-forløb skal følgende fag m.v. gennemføres udover de i stk. 2 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden 135 timer svarende til 5,4 uger.
 4) Biologi på B-niveau, jf. læreplanen udviklet til brug for tekniske eux-forløb, dog med undervisningstiden 80 timer svarende til 3,2 uger.
 5) Kemi på B-niveau fra uddannelsen til teknisk studentereksamen med uddannelsestiden 80 timer svarende til 3,2 uger.
 6) Fysik på C-niveau fra uddannelsen til almen studentereksamen eller jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 7) Erhvervsøkonomi på C-niveau fra valgfagene for de gymnasiale uddannelser eller virksomhedsøkonomi på C-niveau jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et fag på C-niveau med undervisningstiden 75 timer svarende til 3 uger, og et løft af niveau i et fag med uddannelsestiden 125 timer svarende til 5 uger.
 Stk. 4. Skolen skal mindst give eleven mulighed for at kunne vælge:
 1) Matematik på A-niveau.
 2) Fysik på B-niveau.
Stk. 5. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
 Stk. 6. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens enkelte trin afsluttes med en prøve.
Prøven efter trin 1 kan dog kun aflægges af elever, der afslutter uddannelsen med dette trin.
Prøven afholdes, når eleven opfylder øvrige forudsætninger for udstedelse af skolebevis, jf. stk. 7 og 8.
Stk. 2. Som en del af den sidste skoleperiode i trin 1, landbrugsassistent, afholder skolen mod slutningen af skoleundervisningen en afsluttende prøve, som består af en praksisrelateret opgave og en mundtlig eksamination.
Formålet med prøven er at vise elevens tilegnelse af de erhvervsfaglige, almene og personlige kompetencemål for trin 1. Skolen fastsætter de nærmere rammer inden for hvilke, eleven skal løse sin opgave.
Inden for disse rammer vælger eleven det faglige fokus, der skal danne grundlag for opgavebesvarelsen.
Opgaven løses indenfor en varighed af 3 dage.
Den mundtlige eksamination varer 30 minutter og tager udgangspunkt i opgaven.
Elevens præstation bedømmes med én karakter, hvor opgaven og den mundtlige præstation vægtes lige.
Stk. 3. Som en del af den sidste skoleperiode i specialerne landmand, husdyr og landmand, planter afholder skolen en afsluttende prøve, som består af en praksisrelateret projektopgave og en mundtlig eksamination.
Formålet med prøven er at vise elevens tilegnelse af de erhvervsfaglige, almene og personlige kompetencemål for uddannelsen.
Projektopgaven består af en valgfri del og en bunden del, hvor eleven har mulighed for at vælge fagligt fokus.
Projektopgaven skal indeholde elementer fra det i stk. 4, stk. 1, nr. 19, nævnte kompetencemål og perspektivering af forskellige produktionsformer.
De øvrige rammer for projektarbejdet i relation til kompetencemålene fastsættes i uddannelsesordningen for uddannelsen.
Projektarbejdet gennemføres individuelt eller i grupper.
Skolen fastsætter de nærmere rammer inden for hvilke, eleven skal løse sin projektopgave.
Projektopgaven løses indenfor en varighed af 5 undervisningsdage.
Den mundtlige eksamination varer 30 minutter og tager udgangspunkt i elevens dokumentation for projektopgavearbejdet samt spørgsmål inden for uddannelsens øvrige kompetencemål relateret til projektarbejdet.
Projektopgavedokumentationen udgør eksaminationsgrundlaget og delvist bedømmelsesgrundlaget ved den mundtlige eksamination.
Elevens præstation bedømmes med en karakter, hvor projektopgavedokumentationen vægter 1/3 og den mundtlige præstation vægter 2/3.
Stk. 4. Som en del af den sidste skoleperiode i specialet jordbrugsmaskinfører afholder skolen en afsluttende prøve, som består af en praksisrelateret projektopgave og en mundtlig eksamination.
Formålet med prøven er at vise elevens tilegnelse af de erhvervsfaglige, almene og personlige kompetencemål for uddannelsen.
Projektopgaven består af en valgfri del og en bunden del, hvor eleven har mulighed for at vælge fagligt fokus.
Projektopgaven skal indeholde elementer fra det i stk. 4, stk. 1, nr. 19, nævnte kompetencemål og perspektivering af forskellige produktionsformer.
Projektopgavearbejdet påbegyndes i starten af sidste skoleperiode.
De øvrige rammer for projektarbejdet i relation til kompetencemålene fastsættes i uddannelsesordningen for uddannelsen.
Projektarbejdet gennemføres individuelt eller i grupper.
Skolen fastsætter de nærmere rammer inden for hvilke, eleven skal løse sin projektopgave.
Den mundtlige eksamination varer 30 minutter og tager udgangspunkt i elevens dokumentation for projektopgavearbejdet samt spørgsmål inden for uddannelsens øvrige kompetencemål relateret til projektarbejdet.
Projektopgavedokumentationen udgør eksaminationsgrundlaget og delvist bedømmelsesgrundlaget ved den mundtlige eksamination.
Elevens præstation bedømmes med en karakter, hvor projektopgavedokumentationen vægter 1/3 og den mundtlige præstation vægter 2/3.
Stk. 5. Som en del af skoleundervisning i specialet produktionsleder udarbejder eleven individuelt eller i gruppe et projekt inden for specialets kompetencemål, jf. § 4, stk. 1, nr. 43-45, der dokumenteres i en projektrapport.
Projektrapporten udarbejdes inden for 10 skoledage.
Skolen afholder en afsluttende prøve, der består af mundtlige delprøver i tre uddannelsesspecifikke fag.
Hver prøve varer 20 minutter.
Projektrapporten udgør eksaminationsgrundlaget for prøverne i de uddannelsesspecifikke fag.
Projektrapporten skal indeholde perspektivering af forskellige produktionsformer.
Projektrapporten skal være struktureret således at der er et tydeligt eksaminationsgrundlag til hver mundtlig prøve.
Elevens præstation bedømmes med en karakter for hver af de mundtlige prøver, hvor bedømmelsen af eksaminationsgrundlaget i projektrapporten og den mundtlige præstation vægtes lige.
For at have bestået den afsluttende prøve skal eleven have opnået mindst karakteren 02 ved hver af de mundtlige delprøver.
Stk. 6. Som en del af skoleundervisningen i specialet agrarøkonom, afholder skolen en afsluttende prøve.
Formålet med prøven er at vise elevens tilegnelse af kompetencemålene for uddannelsen.
Som grundlag for prøven udarbejder eleven individuelt eller i en gruppe et projekt.
Projektet tager udgangspunkt i kompetencemålene efter § 4, stk. 1, nr. 46-56. Skolen stiller en projektopgave, ud fra hvilken eleven formulerer en problemformulering, som skolen skal godkende.
Projektopgaven skal løses inden for 15 skoledage.
Der afholdes en mundtlig eksamen, der består af dialog om projektopgaven.
Den mundtlige prøve varer 45 minutter inkl. votering.
Elevens præstation bedømmes med en karakter, hvor projektet og den mundtlige præstation vægtes lige.
For at have bestået den afsluttende prøve, skal eleven have opnået mindst karakteren 02. Endvidere afholder skolen en mundtlig prøve i hvert af de uddannelsesspecifikke fag, der varer 30 minutter inkl. votering.
Eksaminationsgrundlaget for prøverne i de uddannelsesspecifikke fag er en synopsis eller en skriftlig rapport.
Eleven skal mindst have opnået karakteren 02 ved hver af de mundtlige prøver.
Stk. 7. For at udstede skolebevis til elever, der afslutter uddannelsen med trin 1 eller trin 2, skal eleven mindst have opnået 2,0 i gennemsnit af alle karaktererne i hovedforløbet.
For elever, der afslutter uddannelsen med trin 2, vægtes de bundne uddannelsesspecifikke fag, der er specialefag, vægtes med faktor 3. Eventuelle fag, hvor der ikke gives karakterer, skal gennemføres efter reglerne om faget.
Elever, der afslutter uddannelsen med specialet landmand, planter eller med specialet jordbrugsmaskinfører, skal have erhvervet sprøjtecertifikat i henhold til Miljøministeriets regler.
Desuden skal den afsluttende prøve være bestået.
For at udstede skolebevis til elever, der afslutter uddannelsen efter trin 3, skal betingelserne i stk. 5 være opfyldt.
For at udstede skolebevis til elever, der afslutter uddannelsen efter trin 4, skal betingelserne i stk. 6 være opfyldt.
 Stk. 8. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
 Stk. 9. Ved uddannelsens afslutning udsteder skolen et uddannelsesbevis.
 § 7. Afsluttende standpunktskarakterer og prøver i fag på gymnasialt niveau indgår i eux-bevis efter reglerne herom i lov om erhvervsfaglig studentereksamen i forbindelse med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2020.
Stk. 2. Bekendtgørelse nr. 379 af 9. april 2019 om landbrugsuddannelsen ophæves.
Bekendtgørelsen finder fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 3. Elever, som nævnt i stk. 2, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle praktikvirksomhed overgå til uddannelsen efter denne bekendtgørelse.
