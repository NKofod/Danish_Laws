Aktieafgift Reference:
Aktieafgiftslovens § 1, stk. 1 A A/S klagede over, at Told- og Skattestyrelsen havde anset overdragelse  

 af aktier ved udlodning for afgiftspligtig.
Det fremgik af sagen, at klageren, det tidligere B A/S (selskabet),  

 på en ekstraordinær generalforsamling afholdt den 1. maj 1996,  

 besluttede at nedsætte aktiekapitalen med nom. 184 mio. kr. ved  

 udlodning af samtlige sine aktier i datterselskabet, C A/S, nom. 70 mio. kr.,  

 til selskabets moderselskab, D B.V.
D B.V. ejedes 100% af det engelske  

 selskab E Plc.
De overdragne aktiers værdi var beregnet til 975 mio.  

 kr.
 Klagerens repræsentant havde oplyst, at kapitalnedsættelsen  

 var et led i en omstrukturering af hele koncernen internationalt set, idet E  

 Plc. skulle opdeles i to selvstændige selskaber, F Plc. og G Plc.  

 Omstruktureringen var i dag gennemført.
 Told- og Skattestyrelsen havde anset aktieudlodningen for afgiftspligtig  

 efter aktieafgiftsloven § 1, stk. 1, idet udlodningen ikke kunne anses for en  

 gave, og idet der var fast praksis for, at en aktieudlodning var omfattet af  

 afgiftspligten.
 Klagerens repræsentant havde nedlagt påstand om, at selskabet  

 ikke blev pålagt at betale den omhandlede aktieafgift.
Til støtte for påstanden havde repræsentanten bl.a.  

 anført, at der efter aktieafgiftsloven § 1, stk. 1, alene skulle  

 betales aktieafgift ved salg eller bytte af danske eller udenlandske aktier  

 m.v.
Andre former for overdragelse, for eksempel arv eller gave, var  

 imidlertid ikke afgiftspligtige efter loven.
Aktieafgiften var således begrænset til de tilfælde,  

 hvor der skete overdragelse ved salg eller bytte.
Fælles for disse  

 former for overdragelse var, at overdragelsen fandt sted mod vederlag.  

 Overdragelse af aktier ved arv eller gave, der ikke var afgiftspligtig, skete  

 derimod uden vederlag.
Da udlodningen af aktierne i den foreliggende  

 situation, hverken havde fundet sted ved salg eller bytte og i øvrigt  

 ikke var sket mod vederlag, var overdragelsen ikke aktieafgiftspligtig.
Der var hverken i lovens ordlyd eller i forarbejderne til loven noget  

 grundlag for at foretage en udvidende fortolkning af aktieafgiftsloven § 1,  

 stk. 1, således at den omfattede andre tilfælde end de positivt  

 nævnte.
I bemærkningerne til § 1 anførtes det  

 således bl.a., at "Afgiften udløses ved overdragelse gennem salg eller bytte.
Derimod  

 er overdragelse f.eks. ved arv eller gave ikke omfattet af afgiftspligten i  

 denne lov.
Dette er i overensstemmelse med børsstempelafgiftsloven.
En  

 efter aktieselskabslovens regler gennemført forholdsmæssig  

 nedsættelse af hele aktiekapitalen betragtes ikke som overdragelse i  

 forslagets forstand.
Det er dog en betingelse, at aktionærkredsen  

 forbliver uændret, og at der ikke i øvrigt sker ændringer  

 i forholdet aktionærerne indbyrdes".
 Der anførtes i forarbejderne intet om, at der skulle være  

 afgiftspligt ved udlodning fra et aktieselskab til dets aktionærer.
 Der forelå endvidere ikke nogen offentliggjort praksis, hvoraf det  

 fremgik, at der skulle være afgiftspligt i en situation som den  

 foreliggende, men skattemyndighederne kunne i øvrigt ikke uden  

 støtte i lovtekst eller forarbejder foretage en udvidende fortolkning  

 af loven.
Højesteret havde da også i de seneste år i flere  

 tilfælde tilsidesat skattemyndighedernes praksis som følge af  

 manglende lovhjemmel, jf. bl.a.
TfS 1998.397, TfS 1998.485, TfS 1996.642 og  

 TfS 98.199.
 Repræsentanten havde endvidere henvist til UfR 1979.945, hvor  

 Østre Landsret for så vidt angik stempelafgift bl.a. havde  

 udtalt, at "da § 1 i loven om særlig stempelafgift ved overdragelse af  

 offentlige værdipapirer som afgiftspligtige retshandler alene  

 nævner køb og bytte, og da beslutningen om udbetaling til det  

 sagsøgte selskabs aktionærer, således som den er  

 gennemført, ikke kan anses for et køb eller sidestilles hermed,  

 er dispositionen ikke omfattet af loven".
Repræsentanten havde endelig bemærket, at overdragelsen var et  

 led i en omstrukturering af koncernen, hvorefter det engelske selskab, E Plc.  

 skulle opdeles i to selvstændige selskaber.
Der var således ikke  

 tale om nogen omgåelsessituation.
 Landsskatteretten udtalte:
 Efter aktieafgiftsloven § 1, stk. 1, skulle der erlægges afgift ved  

 salg eller bytte af danske aktier m.v.
 I det foreliggende tilfælde var overførslen af selskabets  

 aktier i datterselskabet til moderselskabet sket ved udlodning af aktierne i  

 forbindelse med kapitalnedsættelsen.
Landsskatteretten fandt herefter ikke, at der forelå salg eller  

 bytte, og overførslen af aktierne var således ikke omfattet af  

 bestemmelsens ordlyd.
Da retten endvidere var enig med selskabets  

 repræsentant i, at lovens motiver ikke gav holdepunkter for at  

 udstrække afgiftspligten til det foreliggende tilfælde, fandt  

 retten, at der ikke var hjemmel til at opkræve aktieafgift.  

 Aktieafgiften blev nedsat til 0.
