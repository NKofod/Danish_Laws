Nr LSF 7 Forslag til Lov om ændring af færdselsloven (Erstatning og forsikring) Fremsat af Justitsministeren den 2. oktober 1985 § 1 I færdselslov nr. 287 af 10. juni 1976, som ændret senest ved lov nr.
299 af 6. juni 1984 og lov nr. 158 af 24. april 1985, foretages følgende ændringer:
 1. § 101 affattes således:
»§ 101. Den, der er ansvarlig for et motordrevet køretøj, skal erstatte skader, som køretøjet volder ved færdselsuheld eller ved eksplosion eller brand, der hidrører fra brændstofanlæg i køretøjet.
Stk. 2. Erstatningen for personskade eller tab af forsørger kan nedsættes eller bortfalde, hvis skadelidte eller afdøde forsætligt har medvirket til skaden.
Erstatningen kan endvidere nedsættes og i særlige tilfælde bortfalde, hvis skadelidte eller afdøde ved grov uagtsomhed har medvirket til skaden.
Stk. 3. Erstatningen for tingsskade kan nedsættes eller bortfalde, hvis skadelidte forsætligt eller uagtsomt har medvirket til skaden.« 2. § 103 affattes således:
»§ 103. Personskade eller tab af forsørger, der er en følge af sammenstød mellem motordrevne køretøjer, erstattes efter reglerne i § 101, stk. 1 og 2.
Stk. 2. Sker der tingsskade ved sammenstød mellem motordrevne køretøjer, afgøres det under hensyn til de foreliggende omstændigheder, om og med hvor stort et beløb erstatning bør ydes.« 3. § 105 affattes således:
»§ 105. Krav om erstatning for skader forvoldt af motordrevne køretøjer skal være dækket af en forsikring i et ansvarsforsikringsselskab, der er anerkendt af justitsministeren, jfr. dog § 109.
Stk. 2. Forsikringen skal dække personskade eller tab af forsørger på indtil 50 mill. kr. og tingsskade på indtil 10 mill. kr. for den ved en enkelt begivenhed forårsagede skade.
Stk. 3. De i stk. 2 nævnte beløb reguleres årligt med samme procent, som ugelønnen for april kvartal er steget eller faldet i forhold til april kvartal 1985. Reguleringen har virkning fra den følgende 1. april.
Ugelønnen beregnes som den af Danmarks Statistik offentliggjorte gennemsnitlige timefortjeneste (inkl.
dyrtidstillæg, men bortset fra alle andre tillæg) for alle arbejdere inden for håndværk og industri i hele landet i april kvartal ganget med det ugentlige antal arbejdstimer ved fuld sædvanlig arbejdstid.
De herefter fremkomne beløb afrundes til nærmeste med 1 million delelige kronebeløb.
Justitsministeriet bekendtgør hvert år, hvilke reguleringer der skal finde sted.
Stk. 4. Justitsministeren kan fastsætte bestemmelser om, i hvilket omfang forsikringen skal dække skader forvoldt i udlandet.« 4. § 107, stk. 2, affattes således:
»Stk. 2. Præmier for forsikringen er tillagt udpantningsret.
Er forsikring tegnet for et større beløb end efter § 105, stk. 2, gælder denne regel hele præmien.« 5. § 108 affattes således:
»§ 108. Forsikringsselskabet hæfter umiddelbart over for skadelidte for erstatning efter § 105, stk. 1.
Stk. 2. En aftale mellem forsikringsselskabet og forsikringstageren om, at selskabet skal have regres mod den, der efter § 104 er ansvarlig for skaden, når forsikringsbegivenheden er fremkaldt af den ansvarlige ved uagtsomhed, har kun retsvirkning, hvis forsikringsbegivenheden er fremkaldt ved en uagtsomhed, der kan betegnes som grov hensynsløshed.« 6. I § 109, stk. 3, ophæves 2. pkt.
 7. § 114 ophæves.
 8. I § 115 ændres »§ 113, stk. 2 og 4, og § 114« til: »og §  

 113, stk.
 2 og 4,».
§ 2 Loven træder i kraft den 1. januar 1986 og har virkning for skader, der indtræder efter lovens ikrafttræden.
§ 3 Stk. 1. Ansvarsforsikringer, der er tegnet inden lovens ikrafttræden, og som ikke opfylder kravene i § 105, ændres i overensstemmelse med denne bestemmelse.
De ældre policer behøver ikke at forsynes med påtegning herom.
Stk. 2. Forsikringsselskaber, der har tegnet ansvarsforsikring for motordrevne køretøjer, kan uden iagttagelse af det i forsikringsaftalen fastsatte varsel gennemføre en præmieforhøjelse, som alene er begrundet med den ændring af vilkårene for forsikringsdækningen, der er en følge af denne lovs regler om erstatning og forsikring for skader forvoldt af motordrevne køretøjer.
Oprindeligt fremsat lovforslag Blad nr 12 § 1 I færdselslov nr. 287 af 10. juni 1976, som ændret senest ved lov nr.
 299 af 6. juni 1984, foretages følgende ændringer:
 1. § 101 affattes således:
»§ 101. Den, der er ansvarlig for et motordrevet køretøj, skal erstatte skader, som køretøjet volder ved færdselsuheld eller ved eksplosion eller brand, der hidrører fra brændstofanlæg i køretøjet.
Stk. 2. Erstatningen for personskade eller tab af forsørger kan nedsættes eller bortfalde, hvis skadelidte eller afdøde forsætligt har medvirket til skaden.
Erstatningen kan endvidere nedsættes og i særlige tilfælde bortfalde, hvis skadelidte eller afdøde ved grov uagtsomhed har medvirket til skaden.
Stk. 3. Erstatningen for tingsskade kan nedsættes eller bortfalde, hvis skadelidte forsætligt eller uagtsomt har medvirket til skaden.« 2. § 103 affattes således:
»§ 103. Personskade eller tab af forsørger, der er en følge af sammenstød mellem motordrevne køretøjer, erstattes efter reglerne i § 101, stk. 1 og 2.
Stk. 2. Sker der tingsskade ved sammenstød mellem motordrevne køretøjer, afgøres det under hensyn til de foreliggende omstændigheder, om og med hvor stort et beløb erstatning bør ydes.« 3. § 105 affattes således:
»§ 105. Krav om erstatning for skader forvoldt af motordrevne køretøjer skal være dækket af en forsikring i et ansvarsforsikringsselskab, der er anerkendt af justitsministeren, jfr. dog § 109.
Stk. 2. Forsikringen skal dække personskade eller tab af forsørger på indtil 50 mill. kr. og tingsskade på indtil 10 mill. kr. for den ved en enkelt begivenhed forårsagede skade.
Stk. 3. De i stk. 2 nævnte beløb reguleres årligt med samme procent, som ugelønnen for april kvartal er steget eller faldet i forhold til april kvartal 1986. Reguleringen har virkning fra den følgende 1. april.
Ugelønnen beregnes som den af Danmarks Statistik offentliggjorte gennemsnitlige timefortjeneste (inkl.
dyrtidstillæg, men bortset fra alle andre tillæg) for alle arbejdere inden for håndværk og industri i hele landet i april kvartal ganget med det ugentlige antal arbejdstimer ved fuld sædvanlig arbejdstid.
De herefter fremkomne beløb afrundes til nærmeste med 1 mill. delelige kronebeløb.
Justitsministeriet bekendtgør hvert år, hvilke reguleringer der skal finde sted.
Stk. 4. Justitsministeren kan fastsætte bestemmelser om, i hvilket omfang forsikringen skal dække skader forvoldt i udlandet.« 4. § 107, stk. 2, affattes således:
»Stk. 2. Præmier for forsikringen er tillagt udpantningsret.
Er forsikring tegnet for et større beløb end efter § 105, stk. 2, gælder denne regel hele præmien.« 5. § 108 affattes således:
»§ 108. Forsikringsselskabet hæfter umiddelbart over for skadelidte for erstatning efter § 105, stk. 1.
Stk. 2. En aftale mellem forsikringsselskabet og forsikringstageren om, at selskabet skal have regres mod den, der efter § 104 er ansvarlig for skaden, når forsikringsbegivenheden er fremkaldt af den ansvarlige ved uagtsomhed, har kun retsvirkning, hvis forsikringsbegivenheden er fremkaldt ved en uagtsomhed, der kan betegnes som grov hensynsløshed.« 6. I § 109, stk. 3, ophæves 2. pkt.
 7. § 114 ophæves.
 8. I § 115 ændres »§ 113, stk. 2 og 4, og § 114« til: »og §  

 113, stk.
 2 og 4,».
§ 2 Loven træder i kraft den 1. juli 1986 og har virkning for skader, der indtræder efter lovens ikrafttræden.
§ 3 Stk. 1. Ansvarsforsikringer, der er tegnet inden lovens ikrafttræden, og som ikke opfylder kravene i § 105, ændres i overensstemmelse med denne bestemmelse.
De ældre policer behøver ikke at forsynes med påtegning herom.
Stk. 2. Forsikringsselskaber, der har tegnet ansvarsforsikring for motordrevne køretøjer, kan uden iagttagelse af det i forsikringsaftalen fastsatte varsel gennemføre en præmieforhøjelse, som alene er begrundet med den ændring af vilkårene for forsikringsdækningen, der er en følge af denne lovs regler om erstatning og forsikring for skader forvoldt af motordrevne køretøjer.
BEMÆRKNINGER TIL LOVFORSLAGET Almindelige bemærkninger 1. Formålet med lovforslaget er at foretage en revision af færdselslovens kapitel 16 om erstatning og forsikring, især med henblik på at opnå en forbedret retsstilling for de, der lider tab ved personskade og tab af forsørger i forbindelse med trafikuheld.
Lovforslaget indebærer, at der for ejeren eller den selvstændige bruger indføres et egentligt objektivt ansvar for trafikskader, mens der i dag gælder et culpaansvar med omvendt bevisbyrde, d.v.s. et ansvar, som i princippet forudsætter fejl eller forsømmelse fra ejeren eller brugerens side som betingelse for, at denne - og dermed ansvarsforsikringsselskabet - er erstatningspligtig.
Da det imidlertid kræves, at ejeren/brugeren for at blive ansvarsfri beviser, at skaden, selv om der var udvist den fornødne agtpågivenhed, ikke kunne være undgået, og da man i retspraksis stiller meget strenge krav til beviset, nærmer ansvaret sig et egentligt objektivt erstatningsansvar.
Samtidig foreslås reglerne om skadelidtes egen skyld og accept af risiko ændret.
Efter gældende ret kan en trafikskadeerstatning nedsættes eller bortfalde, hvis skadelidte forsætligt eller uagtsomt har medvirket til skaden.
Dette vil f.eks. kunne være tilfældet, hvis en fodgænger er kommet til skade som følge af et øjebliks uopmærksomhed i trafikken.
Accept af risiko synspunktet, som fører til, at erstatningen helt bortfalder, har i praksis navnlig været anvendt i situationer, hvor en skadelidt har indladt sig på at køre med en spirituspåvirket fører.
Denne ordning foreslås ændret, således at erstatning ved personskade eller tab af forsørger kun kan nedsættes eller bortfalde, hvis skadelidte har handlet forsætligt eller groft uagtsomt.
Simpel uagtsomhed - f.eks. et øjebliks uopmærksomhed - skal ifølge lovforslaget ikke længere kunne begrunde bortfald eller nedsættelse af erstatningen.
Dette gælder, hvadenten skadelidtes medvirken karakteriseres som egen skyld eller som accept af risiko.
Reglerne om objektivt ansvar og om skadelidtes medvirken skal efter forslaget også gælde for personskade, der i forbindelse med sammenstød rammer føreren af et motordrevet køretøj.
Dette indebærer, at der skal betales fuld erstatning til føreren, medmindre denne har handlet forsætligt eller har udvist grov uagtsomhed.
Endvidere foreslås de gældende regler i færdselsloven om regres (den legale regresordning) afskaffet, således at et forsikringsselskab, som har måttet betale erstatning til en skadelidt, kun skal have adgang til at søge beløbet betalt af den ansvarlige ejer, selvstændige bruger eller fører, hvis dette er aftalt ved fastsættelsen af policevilkårene.
Samtidig foreslås der indført visse begrænsninger i adgangen til at indgå sådanne regresaftaler, således at gyldigheden af en regresaftale forudsætter, at den ansvarlige har handlet forsætligt eller har udvist en uagtsomhed, der har karakter af grov hensynsløshed.
Lovforslaget medfører herudover, at de forsikringssummer, som denne lovpligtige ansvarsforsikring skal dække, forhøjes meget betydeligt med henblik på at sikre, at der uanset omfanget af en trafikskade bliver fuldstændig forsikringsdækning til de skadelidte.
2. Lovforslaget bygger på betænkning nr. 1036/1985 om erstatning og forsikring for skader opstået ved benyttelse af motordrevne køretøjer.
Betænkningen er afgivet af justitsministeriets trafikerstatningsudvalg, som blev nedsat i 1975 med den opgave at foretage en gennemgang af færdselslovens regler om erstatning og forsikring og fremkomme med de forslag, som gennemgangen gav anledning til.
Et tidligere trafikerstatningsudvalg, nedsat i 1952, afgav i juli 1957 betænkning nr. 179/1957 om ændring af reglerne om erstatning for skader voldt ved brugen af motorkøretøjer og om tvungen forsikring til dækning af skaderne.
Udvalgets forslag, der aldrig blev gennemført, er gengivet i betænkning nr. 1036/1985 side 28-31, 50-51, 82-83, 101, 122-123 og 133.
3. Lovforslaget 3.1. Ansvarsgrundlaget Efter de gældende regler i færdselslovens § 101, stk. 1, er ejeren eller den selvstændige bruger af et motorkøretøj erstatningsansvarlig efter dansk rets almindelige regler om ansvar for skader, som køretøjet forvolder, hvis der er udvist fejl eller forsømmelse (culpareglen). Dette gælder dog ikke, hvis det godtgøres, at skaden kunne have været afværget ved den agtpågivenhed og omhu, som kræves ved benyttelse af motorkøretøjer, såvel i henseende til driften som materiellet, jfr. færdselslovens § 101, stk. 2.
Bevisbyrden for skade, tab og årsagssammenhæng påhviler i overensstemmelse med de almindelige bevisbyrderegler skadelidte.
Derimod er bevisbyrden med hensyn til uagtsomhed i forbindelse med kørslen eller materiellet pålagt skadevolder, der således for ikke at ifalde erstatningsansvar må godtgøre, at skadeforvoldelsen ikke kunne være undgået, selv om der var udvist den fornødne agtpågivenhed (præsumptionsansvar).
I retspraksis har anvendelsen af reglen om omvendt bevisbyrde udviklet sig således, at ejeren eller brugeren i de fleste tilfælde findes erstatningspligtig, når der blot er en fjern teoretisk mulighed for, at uheldet kunne have været afværget ved fornøden agtpågivenhed og omhu.
Præsumptionsansvaret indebærer derfor i praksis, at ansvaret for skader forvoldt af motordrevne køretøjer nærmer sig et egentligt objektivt erstatningsansvar, d.v.s. et ansvar uden skyld.
Trafikerstatningsudvalget finder, at denne praksis må tages som udtryk for, at domstolene gennem det meget store antal sager, som i årenes løb har været forelagt til prøvelse, har fundet det påkrævet at pålægge et meget vidtgående ansvar på grund af den særlige og meget betydelige fare, som brugen af motorkøretøjer frembyder.
Udvalget finder det derfor misvisende, at den gældende lovtekst umiddelbart synes at give ejeren eller brugeren af køretøjet mulighed for under en retssag ved bevisførelse at frigøre sig fra erstatningsansvar, når bestemmelsen i praksis fortolkes så restriktivt, at det i realiteten nærmer sig et objektivt erstatningsansvar.
Udvalget finder ikke, at økonomiske hensyn kan tale mod en revision af ansvarsgrundlaget, idet en gennemførelse af et objektivt ansvar næppe i sig selv vil medføre nogen stigning i præmierne for den lovpligtige ansvarsforsikring.
På denne baggrund foreslår udvalget præsumptionsansvaret afskaffet og erstattet af en regel om objektivt erstatningsansvar for trafikskader forvoldt af motorkøretøjer.
Ved at gøre ansvaret for ejeren/brugeren objektivt sikres det, at der ydes erstatning til de ganske enkelte skadelidte, som i dag ikke kan opnå erstatning, fordi ejeren/brugeren i meget sjældne tilfælde kan godtgøre, at det konkrete trafikuheld ikke kunne være afværget ved al agtpågivenhed og omhu.
Dette vil typisk kunne være tilfældet, hvis uheldet udelukkende skyldes tredjemands handlinger.
Færdselslovens ansvarsregler skal ses i sammenhæng med forsikringsreglerne, der går ud på, at der for alle motorkøretøjer skal være tegnet en ansvarsforsikring (den lovpligtige ansvarsforsikring). Forsikringsselskabet hæfter umiddelbart over for skadelidte.
Når det er konstateret, at ejeren/brugeren er erstatningspligtig - efter forslaget efter en objektiv ansvarsregel - hæfter forsikringsselskabet således direkte over for skadelidte for betalingen af erstatningen, jfr. færdselslovens § 108, stk. 1.
Om skade på føreren henvises til bemærkningerne nedenfor under punkt 3.3. og 3.6.
Udvalgets forslag til ændring af ansvarsgrundlaget er på linje med retstilstanden i Finland, Norge og Sverige, hvor der allerede er indført regler om objektivt erstatningsansvar for trafikskader forvoldt af motordrevne køretøjer.
Om ansvarsgrundlaget kan nærmere henvises til betænkningen side 27-48 og 145-146.
Justitsministeriet er enig med trafikerstatningsudvalget i, at retspraksis har fortolket ansvarsgrundlaget ved trafikskader så strengt, at ansvaret i realiteten nærmer sig et egentligt objektivt erstatningsansvar.
På denne baggrund kan det forekomme mindre rimeligt, at ganske enkelte skadelidte ikke kan opnå erstatning, fordi den ellers ansvarlige i meget sjældne tilfælde kan godtgøre, at den konkrete ulykke ikke kunne være afværget ved den agtpågivenhed og omhu, der kræves ved benyttelse af motordrevne køretøjer.
Justitsministeriet er endvidere enig i, at det som følge af denne retspraksis kan forekomme misvisende, at lovteksten umiddelbart synes at give ejeren eller brugeren af et motorkøretøj mulighed for under en retssag ved bevisførelse at frigøre sig fra erstatningsansvaret.
En gennemførelse af udtrykkelige regler om objektivt erstatningsansvar vil således nok i et vist, omend begrænset omfang kunne virke procesbesparende.
Justitsministeriet kan derfor tilslutte sig, at der gennemføres et objektivt ansvar for trafikskader forvoldt af motorkøretøjer.
3.2. Betydningen af skadelidtes egen skyld og accept af risiko Efter de gældende regler i færdselslovens § 101, stk. 3, er der mulighed for at nedsætte skadelidtes erstatning eller lade erstatningen helt bortfalde, hvis skadelidte forsætligt eller uagtsomt har medvirket til skaden.
Undladelse af at benytte sikkerhedssele eller styrthjelm kan dog ikke begrunde nedsættelse eller bortfald af erstatningen.
Efter bestemmelsen vil således principielt enhver form for uagtsomhed kunne begrunde (bortfald eller) nedsættelse af erstatningen.
Færdselslovens bestemmelse om nedsættelse eller bortfald af erstatningen under hensyn til graden af den udviste skyld hos hver af parterne er fakultativ.
Domstolene har således mulighed for at tilkende skadelidte fuld erstatning, uanset at denne har medvirket til skaden.
Dette er særligt kommet til udtryk i de tilfælde, hvor det efter en afvejning af fejlene hos skadevolder og skadelidte må lægges til grund, at ejeren eller brugeren af det motordrevne køretøj har den overvejende skyld, selv om skadelidte måske kunne have udvist større agtpågivenhed.
I disse situationer vil der i praksis ofte blive set bort fra disse mindre graverende tilfælde af egen skyld hos skadelidte, mens den for køretøjet ansvarlige dømmes til at betale fuld erstatning.
Det centrale i reglen om egen skyld er som nævnt, at ansvaret skal fordeles efter forholdet mellem fejlene på de to sider.
I en del situationer er forholdet det, at det vel må lægges til grund, at der er begået fejl på begge sider, men at der ikke er oplyst tilstrækkeligt om fejlenes beskaffenhed til, at en egentlig afvejning kan finde sted.
I sådanne tilfælde, hvor det er givet, at der skal ske en fordeling, er det almindeligt, at domstolene falder tilbage på en ligedelingsnorm.
Er det derimod uoplyst, om skadelidte har udvist egen skyld, sker der ingen nedsættelse af erstatningen, idet præsumptionsansvaret her fører til, at man anser det skadeforvoldende motorkøretøj for at have hele skylden for uheldet.
Hvis skadelidtes handlemåde må karakteriseres som accept af risiko, vil skadevolderens erstatningsansvar helt bortfalde.
Accept af risiko er især statueret i tilfælde, hvor den skadelidte har indladt sig på kørsel med en spirituspåvirket fører.
Der er i retspraksis ved bedømmelsen af, om erstatningen til den skadelidte passager i disse situationer skal bortfalde, lagt afgørende vægt på, om passagereren vidste eller burde vide, at føreren var spirituspåvirket.
Ved vurderingen heraf tages det i betragtning, om den tilskadekomne passager uden væsentlige afbrydelser har været sammen med eller i øvrigt overværet førerens samlede ikke uvæsentlige spiritusindtagelse.
Såfremt det antages, at den tilskadekomne passager har overværet førerens samlede ikke uvæsentlige spiritusindtagelse, eller at føreren har været spirituspåvirket i betydelig grad, og det endvidere må lægges til grund, at der er den fornødne årsagssammenhæng mellem førerens indtagelse af spiritus og kørselsuheldet, antages det, at passageren har accepteret den særlige risiko, der følger af at køre med en spirituspåvirket motorfører, og erstatningspligten anses herefter for bortfaldet.
Der er hverken efter den erstatningsretlige teori eller retspraksis en klar skillelinje mellem de tilfælde, hvor ansvaret nedsættes eller bortfalder på grund af skadelidtes egen skyld, og de tilfælde, hvor erstatningen bortfalder, fordi skadelidte findes at have accepteret en særlig risiko.
Om betydningen af skadelidtes egen skyld og accept af risiko kan nærmere henvises til betænkningen side 49-79 og 146-149.
Det er erstatningsudvalgets opfattelse, at den motoriserede trafik - selv om man i det seneste tiår har kunnet konstatere en nedgang i antallet af personskader i trafikken - fortsat frembyder en betydelig fare for andre trafikanters liv og helbred.
Det gælder navnlig for fodgængere og cyklister.
Blot et øjebliks uopmærksomhed fra en sådan trafikants side eller et barns handling i kådhed kan få helt uforholdsmæssigt alvorlige følger for den pågældende.
Da ikke blot børn, men også voksne erfaringsmæssigt ikke vedvarende under deres færden optræder så forsigtigt, som de også efter deres egen opfattelse - i og for sig burde, er det efter udvalgets opfattelse rimeligt at anlægge det synspunkt, at den meget betydelige risiko, den omfattende motoriserede trafik medfører, i øget udstrækning bør dækkes gennem færdselslovens særlige ansvars- og forsikringsordninger.
Selv om den eksisterende sociale lovgivning i de fleste tilfælde vil føre til, at også den skadelidte, som har udvist egen skyld, ikke kommer til at stå helt uden dækning, taler væsentlige sociale og humanitære hensyn efter udvalgets opfattelse for at sikre sådanne skadelidte en videregående økonomisk dækning for personskade.
Udvalget foreslår på den baggrund, at erstatning for personskade, der har ramt fodgængere, cyklister og passagerer, og som er forvoldt af motorkøretøjer ved kørselsuheld, ikke bør nedsættes på grund af skadelidtes egen skyld, når denne kun har karakter af simpel uagtsomhed.
Udvalget finder det tvivlsomt, om et groft uagtsomt forhold fra skadelidtes side bør medføre nedsættelse eller bortfald af personskadeerstatning.
Da den almindelige regel om skyldvurdering formentlig må antages at indgå som et væsentligt led i den enkeltes retsbevidsthed, kan det måske i visse situationer forekomme stødende, om fuld erstatning under alle omstændigheder skal udbetales til den, der har gjort sig skyldig i en alvorlig overtrædelse af færdselsreglerne, og som således gennem betydelig uagtsomhed selv har pådraget sig erstatningsansvar over for den anden trafikant.
Under hensyn hertil og til retstilstanden i de øvrige nordiske lande, hvor der kan ske en lempelse af erstatningsansvaret i tilfælde af groft uagtsom medvirken fra skadelidtes side, finder udvalget, at der også i Danmark fortsat bør være adgang til at lade erstatningen nedsætte eller bortfalde, når der foreligger en meget grov uagtsomhed fra skadelidtes side.
Skønner en domstol, at der i en konkret situation er udvist et så groft uagtsomt forhold, at der bør ske nedsættelse af erstatningen, vil det efter udvalgets opfattelse være rimeligt, at nedsættelsen som udgangspunkt sker med 1/3.
Udvalget finder det så meget desto mindre rimeligt eller forsvarligt ubetinget at fastslå et erstatningsansvar på objektivt grundlag uden hensyn til skadelidtes egen skyld i de relativt få tilfælde, hvor skadelidte har medvirket forsætligt til skaden, f.eks. i forbindelse med selvmordsforsøg.
De regler, udvalget foreslår med hensyn til skadelidte eller afdødes medvirken til skaden, skal efter udvalgets opfattelse ikke blot finde anvendelse, hvor skadelidte eller afdøde har udvist egen skyld, men også, hvor der foreligger accept af risiko, idet der er en sådan lighed mellem egen skyld og accept af risiko, at de to tilfældegrupper bør behandles mere ensartet end under den nugældende retstilstand.
Udvalget finder ikke grundlag for at foreslå ændringer af reglerne om skadelidtes medvirken for så vidt angår tingsskade, hvor de samme sociale og humanitære hensyn ikke gør sig gældende, ligesom udvalget ikke finder at kunne se bort fra, at regler om egen skyld kan have nogen præventiv virkning over for uagtsomme forhold ved tingsskade.
 Justitsministeriet kan tilslutte sig udvalgets opfattelse.
3.3. Forbedring af førerens stilling ved personskade som følge af sammenstød Ved sammenstød mellem motordrevne køretøjer vil der som regel ske større eller mindre skade på de implicerede køretøjer og eventuelt tillige på førerne.
Ejeren eller brugeren af køretøjerne vil således ofte være såvel skadelidt som skadevolder.
Det samlede opgør mellem parterne sker i dag efter færdselslovens § 103, hvorefter det i tilfælde af skade ved sammenstød mellem motordrevne køretøjer afgøres under hensyn til de foreliggende omstændigheder, om og med hvor stort et beløb erstatning bør ydes fra en af siderne.
Denne bestemmelse angår erstatning for skade forvoldt på førerne, ejerne eller brugerne af køretøjerne og på disse personers ting, herunder køretøjerne.
Derudover har den i retspraksis også fået betydning for den indbyrdes fordeling mellem de køretøjer, der er impliceret i sammenstødet for så vidt angår skade forvoldt på tredjemand, herunder passagerer, ved sammenstødet.
Om spørgsmålet om en forbedring af førerens stilling ved personskade som følge af sammenstød kan nærmere henvises til betænkningen side 81-98 og 149-150.
Som anført nedenfor vedrørende spørgsmålet om indførelse af en lovpligtig ulykkesforsikring for førere af motordrevne køretøjer (lovpligtig førerpladsdækning) er udvalget, navnlig på grund af de omkostninger, der vil være forbundet med en generel førerpladsdækning, og den ujævne stigning, ordningen vil medføre i ansvarsforsikringspræmierne for de forskellige trafikantgrupper, veget tilbage fra at foreslå, at der gennemføres regler om en sådan lovpligtig ulykkesforsikring.
Udvalget har i stedet overvejet, om der på anden måde kan gives førere af motordrevne køretøjer en bedre erstatningsretlig beskyttelse, end tilfældet er i dag. »Fører« omfatter i denne forbindelse såvel den ejer eller bruger, der fører eget køretøj, som den chauffør, der ikke tillige er ejer eller bruger.
Udvalget har lagt vægt på, at der hvert år ved sammenstødsulykker skades et ikke ubetydeligt antal førere, og at kun erhvervschauffører altid er dækket af en forsikring gennem arbejdsskadeforsikringsordningen.
De fleste førere - den enkelte private bilist, motorcyklist eller knallertkører - er derimod i almindelighed ikke forsikret mod autoulykker, der rammer dem selv, og kan langt fra i alle tilfælde opnå fuld erstatning for sammenstødsskader fra det andet i sammenstødet implicerede køretøjs forsikring.
Den nugældende færdselslovs § 103 indebærer således, at erstatningen for personskade nedsættes selv i de tilfælde, hvor skadelidte kun har udvist en mindre uagtsomhed eller endog (objektivt) har været uden nogen skyld i uheldet, men ikke kan bevise dette, fordi de nærmere omstændigheder ved uheldet ikke kan oplyses.
I disse tilfælde opstilles der i loven en formodning for, at den skadelidte fører, der tillige er ejer eller bruger af køretøjet, er delvis skyld i uheldet, og erstatninge halveres.
Udvalget har på denne baggrund og på baggrund af de sociale og humanitære hensyn, der er anført til støtte for en lempelse af reglerne om skadelidtes medvirken for så vidt angår fodgængere, cyklister og passagerer, overvejet at foreslå færdselslovens særlige regler om sammenstødstilfælde ændret, således at personskade, som et motorkøretøj ved sammenstød med et andet motorkøretøj objektivt forvolder på føreren, ejeren eller brugeren af det sidstnævnte køretøj, erstattes i samme omfang som anden skade, der forvoldes af et motordrevet køretøj.
En sådan ændring vil indebære, at ejeren eller brugeren af et køretøj, der impliceres i et sammenstød - i praksis vedkommende forsikringsselskab - vil være erstatningsansvarlig for personskade forvoldt på føreren af et andet køretøj efter den foreslåede almindelige regel om objektivt erstatningsansvar for skade forvoldt af et motorkøretøj, og at skadelidtes medvirken til skaden (egen skyld m.v.) kun medfører nedsættelse af erstatningen, såfremt det bevises, at skadelidte har handlet groft uagtsomt, og omstændighederne i øvrigt ikke taler imod en nedsættelse.
Den præmiestigning, en sådan forbedret erstatningsordning for personskade, der overgår førere af motorkøretøjer, medfører, vil kunne holdes inden for de grænser på ca. 12 pct., der er omtalt nedenfor under punkt 4.
Den foreslåede ordning vil bl.a. indebære, at føreren får personskade erstattet, uanset om denne i det konkrete tilfælde efter en traditionel skyldbedømmelse alene selv har været skyld i sammenstødet, men dog ikke har udvist grov uagtsomhed.
Omvendt vil pligten til at erstatte personskaden påhvile ejeren (brugeren) af det andet køretøj, d.v.s. vedkommende forsikringsselskab, selv om føreren af dette køretøj efter en traditionel skyldbedømmelse ikke har nogen medskyld i sammenstødet.
Skadelidte vil imidlertid kun få personskade erstattet efter disse regler, hvis skaden kan karakteriseres som en trafikskade, som er omfattet af færdselslovens § 101, således som denne bestemmelse er blevet fortolket i praksis.
Dette betyder, at skadelidte f.eks. ikke vil få erstatning for personskade, hvis sammenstødet sker ved, at han påkører en parkeret bil.
I et sådant tilfælde vil skadelidte ligesom ved de såkaldte ene-ulykker normalt kun kunne få personskade erstattet, hvis tredjemand har handlet culpøst, eller skaden er dækket af en ulykkesforsikring.
Efter udvalgets opfattelse bør den forøgede skaderisiko, den omfattende motoriserede trafik medfører, såvel med hensyn til skade på tredjemand som med hensyn til skade på førere af andre motorkøretøjer, i øget udstrækning bæres af alle, der benytter disse køretøjer, gennem færdselslovens særlige ansvars- og forsikringsordning.
Det er i første række motorkøretøjernes almindelige farlighed, der bevirker, at trafikuheld kan få endog meget betydelige følger.
På denne baggrund finder udvalget ikke, at en traditionel skyldbedømmelse med hensyn til de tilfælde, hvor skadelidte alene har udvist egen skyld i form af simpel uagtsomhed, bør være afgørende for erstatningens omfang.
Udvalget finder heller ikke, at præventive hensyn taler imod den foreslåede lempelse af egenskyldsreglerne i sammenstødstilfælde, da ordningen alene skal gælde for personskade, og da udvalget forudsætter, at erstatningen ved uheld, som står i forbindelse med selvmord og selvmordsforsøg, altid vil bortfalde eller eventuelt blive nedsat som følge af, at skadelidte anses for at have handlet forsætligt eller groft uagtsomt.
Heller ikke set fra den objektivt ansvarlige skadevolders synspunkt finder udvalget ordningen betænkelig, idet bonussystemerne i de tilfælde, hvor skadelidtes modpart ikke har handlet uforsvarligt, ifølge Assurandør-Societetets oplysninger vil kunne indrettes således, at der hverken bliver tale om bonustab eller realisering af eventuel selvrisiko på ansvarsforsikringen.
Det følger endvidere af udvalgets forslag, at det andet køretøjs ansvarsforsikring ikke med hensyn til erstatning for personskade på føreren skal kunne gøre regres over for den lovpligtige ansvarsforsikring for det køretøj, skadelidte førte, selv om skadelidte i øvrigt bærer hovedansvaret for sammenstødet.
De hensyn, som udvalget har anført til støtte for forslaget om en ændring af sammenstødsreglerne for så vidt angår personskade, gør sig ikke gældende for så vidt angår tingsskade.
Færdselslovens § 103 har efter udvalgets opfattelse vist sig at være hensigtsmæssig i praksis for så vidt angår tingsskade, og da der endvidere ikke kan ses bort fra, at bonus- og selvrisikoordningerne her kan have nogen præventiv og psykologisk effekt, foreslår udvalget bestemmelsen opretholdt med hensyn til skade, der forvoldes på førerens ting, på køretøjet eller på ting tilhørende ejeren eller brugeren.
Justitsministeriet kan tiltræde udvalgets synspunkter og har derfor foreslået, at færdselslovens særlige regler om sammenstødstilfælde ændres, således at den personskade, som ved sammenstød forvoldes på føreren, ejeren eller brugeren, vil kunne kræves erstattet af det andet motorkøretøjs ansvarsforsikring i kraft af det objektive erstatningsansvar.
Justitsministeriet er opmærksom på, at der ved forslaget alene sker en udvidet erstatningsretlig beskyttelse af føreren i sammenstødstilfælde, mens dette ikke er tilfældet ved eneulykker.
Trafikerstatningsudvalget har overvejet spørgsmålet, om der bør indføres en lovpligtig ulykkesforsikring for førere af motorkøretøjer (lovpligtig førerpladsdækning). Der henvises nærmere herom til betænkningen side 133-140.
Afgørende for udvalgets overvejelser om en eventuel lovpligtig førerpladsdækning har været en afvejning mellem på den ene side sociale og humanitære grunde og på den anden side navnlig den forhøjelse af forsikringspræmierne, som en lovpligtig ulykkesforsikring for føreren efter det oplyste må antages at ville medføre.
Assurandør-Societetet har overfor udvalget oplyst, at der alene som følge af en førerpladsdækning må forventes præmieforhøjelser på gennemsnitlig 15 pct., dog væsentligt større for visse risikogrupper.
For særligt udsatte grupper (motorcyklister og knallertførere) vil præmiestigningen formentlig være ikke under henholdsvis 50 pct. og 130 pct.
Societetet har endvidere fremhævet det principielle synspunkt, at ulykkesforsikringer, der dækker forsikringstageren selv, hidtil har været og også fremover kun bør tegnes på frivillig basis.
Da der fortsat vil være mulighed for at tegne såvel specielle autoulykkesforsikringer som generelle ulykkesforsikringer, herunder fritidsulykkesforsikringer, og i betragtning af de betydelige og meget ujævnt fordelte præmiestigninger, en førerpladsdækning vil betyde for de forskellige grupper af motordrevne køretøjer, har udvalget ikke fundet fornødent grundlag for at foreslå en ordning med tvungen førerpladsdækning gennemført.
Justitsministeriet er enig med udvalget i, at der ikke på denne baggrund bør søges gennemført en almindelig lovpligtig ulykkesforsikringsordning for førere af motorkøretøjer.
3.4. Legal regres og policeregres Efter færdselslovens § 105 og § 106 skal krav om erstatning og godtgørelse for skader forvoldt af motordrevne køretøjer være dækket af en ansvarsforsikring, der for registreringspligtige køretøjers vedkommende skal tegnes af ejeren eller den bruger, der har varig rådighed over køretøjet.
Ansvarsforsikringen dækker det ansvar, ejeren, brugeren og andre, der med ejerens eller brugerens tilladelse benytter køretøjet, kan pådrage sig i forbindelse med et trafikuheld.
Ejeren, brugeren og den, der lovligt fører køretøjet, betegnes derfor inden for ansvarsforsikringsordningen som de sikrede.
Det er ansvarsforsikringens formål at dække den skade, de sikrede måtte forvolde, således at de normalt ikke personligt skal erstatte skaden, der i stedet dækkes gennem den ansvarsforsikring, som de løbende har betalt præmie til.
Færdselsloven indeholder i § 108 den særlige regel, at forsikringsselskabet hæfter direkte over for skadelidte, hvilket indebærer, at skadelidte umiddelbart kan rejse krav om erstatning over for selskabet, når der er et ansvar hos ejeren/brugeren eller føreren.
Forsikringsselskabets ansvar er, når denne betingelse er opfyldt, uafhængigt af, om skadevolderen har forvoldt skaden forsætligt eller ved grov uagtsomhed, har givet forsikringsselskabet forkerte oplysninger i forbindelse med forsikringens tegning eller ikke har holdt forsikringen i kraft ved rettidig betaling af præmie.
Også skade, der forvoldes, mens køretøjet føres af nogen, der ikke er berettiget dertil, f.eks.
brugstyven, dækkes i forhold til skadelidte af forsikringen, uanset at ejeren/brugeren i dette tilfælde ikke er personligt ansvarlig.
Den omstændighed, at forsikringstageren eventuelt handler imod eller ikke efterkommer sine forpligtelser over for selskabet, berettiger således ikke dette til over for den erstatningsberettigede at nægte betaling.
Dette udelukker imidlertid ikke, at det mellem selskabet og forsikringstageren kan aftales, at forsikringstageren helt eller delvist skal bære risikoen for de skader, der hører under forsikringen (policeregres).
Den aftale, der indgås mellem forsikringsselskabet og forsikringstageren, er reguleret af forsikringsaftalelovens regler.
Efter de gældende regler i færdselslovens § 108, stk. 2, har et forsikringsselskab regres mod enhver, der er ansvarlig for skaden (ejeren/brugeren efter en præsumptionsansvarsregel, føreren efter almindelige erstatningsregler), og som har forvoldt skaden med forsæt.
Er skaden forvoldt ved grov uagtsomhed, afgøres det under hensyn til skyldgraden og omstændighederne i øvrigt, om selskabet skal have regres, og i bekræftende fald i hvilket omfang.
Efter færdselslovens § 114 skal retten af egen drift afgøre spørgsmålet om regres, hvis der i forbindelse med en straffesag skal tages stilling til erstatningsspørgsmålet.
Regreskravet må efter færdselslovens § 108, stk. 3, ikke dækkes ved forsikring.
Spørgsmålet om policeregres - altså en særlig aftalt regres, der således har et andet grundlag end færdselslovens § 108, stk. 2 - påkendes ikke under straffesagen, men må afgøres under et civilt søgsmål mod skadevolderen, jfr. færdselslovens § 114 modsætningsvis.
Det fremgår af betænkningen side 110-111, at Assurandør-Societetet har forespurgt de statsanerkendte forsikringsselskaber om, og i givet fald i hvilket omfang selskaberne betinger sig regres i videre omfang end efter færdselslovens § 108, stk. 2.
Det fremgår af besvarelserne, at enkelte selskaber under ingen omstændigheder dækker skader forvoldt ved grov uagtsomhed, og at nogle få selskaber forbeholder sig regres for skader forårsaget ved simpel uagtsomhed under selvforskyldt beruselse.
Enkelte selskaber dækker efter policen ikke skade forvoldt under særlige risikosituationer som f.eks. under kap- eller væddeløbskørsel, baneløb eller terrænkørsel.
Enkelte forsikringsselskaber har også for så vidt angår ansvarsforsikring en bestemmelse om selvrisiko, således at selskabet efter udbetalt erstatning til skadelidte kan opkræve selvrisikobeløbet hos den i øvrigt sikrede skadevolder.
Af en udtalelse, som udvalget indhentede fra Assurandør-Societetet om den økonomiske betydning af policeregres, fremgår det, at ingen af de eksisterende former for regres eller anden form for indtræden i skadelidtes krav mod skadevolder har en sådan økonomisk betydning, at regresansvaret under de nugældende regler har væsentlig betydning for præmiestørrelsen.
Det er på den anden side societetets opfattelse, at retten til at indtræde i skadelidtes krav mod skadevolder ved manglende præmiebetaling har afgørende betydning for, at præmier bliver betalt uden det offentliges medvirken, og at også de øvrige former for regres og indtræden i skadelidtes krav har væsentlig præventiv betydning og betydning for korrekt præmieberegning.
Ved en revision af motorloven i 1927 var begrundelsen for at indføre en bestemmelse om lovpligtig regres alene, at den lovpligtige forsikringsordning kunne virke svækkende på de motorkørendes ansvarsbevidsthed, hvis de, uanset mulig grov skyld, ikke selv kom til at udrede erstatning.
Der henvises vedrørende spørgsmålet om legal regres og policeregres nærmere til betænkningen side 99-112 og 150-151.
Trafikerstatningsudvalget finder ikke, at færdselslovens bestemmelser om regres i dag kan antages at have en så væsentlig præventiv funktion, at der alene af den grund bør være særlige regler om legal regres.
Den legale regres har ikke nævneværdig økonomisk betydning for præmieniveauet, ligesom den omstændighed, at der under enhver straffesag skal tages stilling til regresspørgsmålet, i praksis har givet anledning til unødige processuelle vanskeligheder.
Udvalget har på denne baggrund foreslået, at bestemmelserne om den legale regresordning i færdselsloven ophæves, således at adgangen til regres kræver en aftale herom i policevilkårene.
Samtidig foreslår udvalget, at der indføres visse begrænsninger i adgangen til at træffe aftale om regres ved fastsættelsen af policevilkårene.
Udvalget finder, at der kun er behov for at ramme den bevidste tilsidesættelse af trafiksikkerheden - f.eks.
den bevidst hasarderede kørsel - men ikke den enkeltstående handling, der er udslag af et øjebliks uopmærksomhed, selv om uopmærksomheden må betegnes som grov.
Udvalget foreslår på den baggrund, at adgangen til, at der mellem forsikringsselskabet og forsikringstageren indgås aftale om regres mod den ansvarlige, begrænses til tilfælde, hvor den ansvarlige har fremkaldt forsikringsbegivenheden ved grov hensynsløshed.
Begrænsningerne i adgangen til at indgå regresaftaler gælder kun tilfælde, hvor regressen er begrundet i den ansvarliges forhold og omfatter således f.eks. ikke aftaler om selvrisiko.
Udvalget har ikke ment at burde foreslå særlige regler om begrænsning af adgangen til at træffe aftale om selvrisiko for så vidt angår færdselsansvarsforsikringen.
Justitsministeriet er enig med trafikerstatningsudvalget i, at der næppe i dag kan tillægges den legale regresordning væsentlig betydning i præventiv henseende, og da regresordningen endvidere har skabt unødige processuelle vanskeligheder i praksis, kan justitsministeriet tiltræde, at den legale regresordning afskaffes, således at regresspørgsmål fremover alene påkendes på grundlag af et selvstændigt civilt søgsmål, uafhængigt af en eventuel straffesag mod skadevolderen.
Der skal derimod fortsat være adgang til at tage stilling til almindelige erstatningssøgsmål i forbindelse med straffesager, jfr.
færdselslovens §§ 110-113 og 115, som ikke berøres af lovforslaget.
Justitsministeriet er ligeledes enig med udvalget i, at den regres, som herefter skal kunne gennemføres ved civilt søgsmål på grundlag af en aftale ved fastsættelsen af policevilkårene, bør begrænses til særlig graverende tilfælde, hvor præventive hensyn fortsat må antages at spille en vis rolle, nemlig tilfælde, hvor forsikringsbegivenheden er fremkaldt forsætligt eller ved en uagtsomhed, der har karakter af grov hensynsløshed.
 3.5 Ændring af forsikringssummerne.
Størrelsen af den lovpligtige forsikringsdækning behandles i betænkningen side 119-131 og 151-153.
Efter de gældende regler i færdselslovens § 105, stk. 2, skal den lovpligtige ansvarsforsikring dække personskade med indtil 10 mill. kr. og tingsskade med indtil 1 mill. kr. for de skader, der er forårsaget ved en enkelt begivenhed.
Siden der i 1918 blev indført særlige regler om lovpligtig ansvarsforsikring, er disse forsikringssummer løbende blevet reguleret.
De gældende beløbsgrænser blev for personskade senest ændret ved lov nr. 162 af 28. april 1971, idet den tidligere gældende forsikringssum for hver enkelt personskade blev ophævet samtidig med, at der blev indført en maksimal dækning på 10 mill. kr. for personskade ved en enkelt begivenhed.
Der henvises til Folketingstidende 1970/71, tillæg A, sp. 2299 f.
Ved færdselsloven af 1976 blev forsikringssummen for tingsskade forhøjet til 1 mill. kr.
Trafikerstatningsudvalget anfører i betænkningen side 128, at det er udvalgets opfattelse, at der under hensyn til den økonomiske udvikling siden 1976 er et afgørende behov for en meget væsentlig forhøjelse af grænserne for forsikringsdækningen efter den lovpligtige ansvarsforsikring for trafikskader.
Den stigning i erstatningsniveauet, der må forventes efter ikrafttrædelsen (den 1. oktober 1984) af lov nr. 228 af 23. maj 1984 om erstatningsansvar, vil yderligere aktualisere en regulering af forsikringsdækningen.
Assurandør-Societetet har over for udvalget oplyst, at selv en betydelig forhøjelse af forsikringsdækningen i sig selv næppe vil medføre præmiestigninger.
Udgifterne til genforsikring vil dog kunne medføre nogen stigning.
Assurandør-Societetet har dog samtidig fremhævet, at det af forsikringstekniske hensyn er ønskeligt, at der fastsættes et størstebeløb for forsikringsdækningen.
Udvalget finder, at det af hensyn til skadelidte for så vidt angår personskade er påkrævet, at den lovpligtige ansvarsforsikring for motordrevne køretøjer i alle tilfælde giver fuldstændig forsikringsmæssig dækning for de erstatningsbeløb, der skal udredes.
Det kan med hensyn til tingsskade være tvivlsomt, i hvilket omfang sådan skade bør dækkes af den lovpligtige ansvarsforsikring.
Det er imidlertid udvalgets opfattelse, at ikke alene hensynet til skadelidte, men også hensynet til skadevolder taler for en væsentlig forhøjelse af forsikringsdækningen for tingsskade.
Den, der tegner en lovpligtig ansvarsforsikring, bør kunne regne med at være fuldstændig dækket med hensyn til de skader, han kan forvolde ved kørslen.
Størrelsen af den lovpligtige forsikringsdækning har i færdselslovens § 105 som nævnt hidtil været fastsat til et bestemt beløb for henholdsvis personskade og tingsskade.
For at undgå med regelmæssige mellemrum at skulle ændre færdselsloven med henblik på at føre de lovpligitige forsikringsdækningsbeløb aô jour under hensyn til den fremtidige udvikling i erstatningsniveauet, foreslår udvalget, at der indføres regler om regulering af forsikringsdækningsbeløbene.
Reguleringen skal efter udvalgets forslag ske i overensstemmelse med den måde, hvorpå erstatningsbeløb reguleres efter erstatningsansvarsloven, jfr.
denne lovs § 15, dvs. en løbende indeksregulering, som justitsministeren hvert år fastsætter i en bekendtgørelse.
På denne baggrund har udvalget foreslået forsikringsdækningen for personskader forhøjet til 50 mill. kr. og for tingsskade til 10 mill. kr. for den ved en enkelt begivenhed forårsagede skade.
Justitsministeriet er enig med trafikerstatningsudvalget i, at de gældende forsikringsdækningsbeløb bør forhøjes væsentligt med henblik på at sikre, at der bliver forsikringsdækning til alle skadelidte uanset skadernes omfang.
Justitsministeriet er ligeledes enig med udvalget i at foreslå en løbende indeksregulering af forsikringsdækningsbeløbene, således at det høje niveau holdes i takt med inflationen og udviklingen i erstatningsniveauet efter erstatningsansvarsloven.
Justitsministeriet finder, at de beløb (50 mill. kr. for personskade og 10 mill. kr. for tingsskade for de ved enkelt begivenhed forårsagede skader), som udvalget har foreslået, i tilstrækkelig grad sikrer, at der bliver forsikringsdækning til alle skadelidte, selv i tilfælde af meget omfattende ulykker.
Udvalget har endvidere overvejet spørgsmålet, om der udover forsikringsdækningen bør kunne gøres et personligt erstatningsansvar gældende mod den, der forvolder skade ved trafikuheld, dersom forsikringsdækningsbeløbene i helt ekceptionelle tilfælde ikke skulle strække til.
Udvalget har imidlertid ikke fundet, at der på dette område er grund til at ophæve dansk rets almindelige princip, hvorefter den, der er ansvarlig for skaden - uanset ansvarsgrundlagets karakter - hæfter personligt for erstatningen.
Udvalget har herved lagt vægt på, at den lovpligtige forsikring - ved den foreslåede væsentlige forhøjelse af forsikringsdækningsbeløbene - i de praktisk forekommende tilfælde vil sikre skadevolderen mod det personlige ansvar.
Det har endvidere været taget i betragtning, at erstatningsansvar ud over forsikringsdækningen vil kunne lempes efter erstatningsansvarslovens § 24, når ansvaret vil virke urimeligt tyngende for den ansvarlige, eller når ganske særlige omstændigheder i øvrigt gør det rimeligt.
Justitsministeriet er enig med udvalget i, at der ikke er grundlag for på dette område at fravige dansk rets almindelige regler om personlige ansvar.
For så vidt angår farligt gods har udvalget særlig påpeget, at der ved sådanne transporter vil kunne være risiko for, at der forvoldes skader af katastrofelignende omfang.
Person- og tingsskader herunder forureningsskader - kan få et så betydeligt omfang, at grænsen for forskringsdækningen overskrides.
Assurandør-Societetet har over for udvalget oplyst, at der for så vidt angår transport af farligt gods i vidt omfang tegnes ansvarsforsikringer med væsentlig større dækning end den lovpligtige.
Udvalget finder, at forsikringssummen for tingsskade bør sættes så højt, at den tingsskade, der normalt kan forvoldes af en almindelig motorkørende, dækkes fuldt ud.
Derimod bør forsikringssummen ikke sættes så højt, at også tingsskader forvoldt ved transport af farligt gods i ethvert tilfælde dækkes.
En almindelig lovpligtig dækning af også disse skader ville nemlig indebære, at alle motorkørende skulle bidrag til forsikring af denne særlige skadetype over den lovpligtige forsikring.
Udvalget er derfor af den opfattelse, at der bør fastsættes regler om en særlig forsikringsordning for dette område, eventuelt administrativt efter færdselslovens § 82, stk. 5, hvorefter justitsministeriet kan fastsætte bestemmelser om transport af farligt gods, herunder om tvungen ansvarsforsikring til dækning af erstatningsansvar, der opstår i forbindelse med transport af sådant gods.
 På baggrund af Seveso-affæren er der i EF vedtaget et direktiv af 6.
december 1984 om overvågning af og kontrol inden for Fællesskabet med grænseoverskridende overførsel af farligt affald.
Det bestemmes bl.a. i direktivet, at Rådet inden 3 år fastsætter bestemmelser om det civilretlige ansvar ved en eventuel skade, ligesom der fastsættes en forsikringsordning.
Spørgsmålet om et sådant civilretligt ansvar har endvidere gennem længere tid været behandlet i FN's specialorgan UNIDROIT (the International Institute for the Unification of Private Law), hvor der arbejdes med et udkast til en konventionstekst vedrørende erstatningsansvar for skader, der er forårsaget ved landevejstransport af farligt gods.
Ifølge det oplyste må det antages, at arbejdet kan forventes afsluttet i løbet af et års tid.
Disse internationale foranstaltninger vil indgå i justitsministeriets overvejelser om en særlig forsikringsordning for transport af farligt gods, ligesom de berørte brancheorganisationer vil blive inddraget i arbejdet.
4. Assurandør-Societetet har over for trafikerstatningsudvalget oplyst, at gennemførelsen af et objektivt erstatningsansvar for trafikskader forvoldt af motordrevne køretøjer - efter et skøn - formentlig næppe isoleret set ville medføre præmiestigninger.
Derimod ville en samtidig lempelse af reglerne om egen skyld for så vidt angår personskade på fodgængere, cyklister og passagerer samt førere af motordrevne køretøjer medføre præmiestigninger.
Assurandør-Societetet skønnede over for udvalget, at præmiestigningerne formentlig ville være på mindre end 10 pct.
Man forventede ikke, at de foreslåede regler om regres og justeringen af forsikringssummerne i sig selv ville medføre præmiestigninger.
Assurandør-Societetet understregede, at der kun var tale om et skøn, idet der ikke fandtes statistiske oplysninger eller anden eksakt viden om forholdene på områder, hvor forsikringsselskaberne ikke tidligere har reguleret skader.
 Der henvises til betænkningen side 153-154.
Assurandør-Societetet har i forbindelse med forberedelsen af lovforslaget meddelt justitsministeriet, at nye beregninger og oplysninger nu peger i retning af, at ændringerne af reglerne om egen skyld m.v. og den foreslåede førerpladsdækning vil medføre præmieforhøjelser på ca. 10 pct.
Hertil skal lægges virkningerne af den forhøjede tingsskadedækning på 1-2 pct.
Assurandør-Societetets nye vurdering skal ses på baggrund af en undersøgelse, der afdækker omfanget af ikke rapporterede skader.
 Denne undersøgelse har man ikke tidligere haft kendskab til.
Assurandør-Societetet har endvidere meddelt justitsministeriet, at det ny skøn ikke berøres af, at der ikke samtidig sker en regulering af reglerne for indenlandsk vejtransport.
5. Trafikerstatningsudvalget har i betænkningen tiltrådt godstranportudvalgets udtalelse i betænkning nr. 858/1978 om fragtaftaler ved indenlandsk vejtransport om, at der bør søges gennemført særlige regler for erhvervsmæssige indenlandske transporter.
Der henvises til betænkning nr. 1036/1985 s. 20-22, 129 og 152.
Justitsministeriet finder ikke, at de foreslåede ændringer af færdselslovens erstatningsregler i sig selv gør det påkrævet at gennemføre en særlig lovregulering af indenlandsk vejtransport.
6. Betænkningen har været sendt til udtalelse hos følgende myndigheder og organisationer m.v.: Præsidenten for Østre landsret, præsidenten for Vestre landsret, præsidenten for Københavns byret, præsidenten for Århus by- og herredsret, præsidenten for Odense by- og herredsret, pæsidenten for Ålborg by- og herredsret, Den danske dommerforening, Foreningen af dommerfuldmægtige i Danmark, rigsadvokaten, rigspolitichefen, politidirektøren i København, Foreningen af politimestre i Danmark, Foreningen af politifuldmægtige i Danmark, advokatrådet, Assurandør-Societetet, Forenede Danske Motorejere, industrirådet, Dansk Cyklist Forbund, Dansk Speditørforening, Danske Vognmænd, Erhvervenes Trafikudvalg, Forbrugerrådet, arbejdsministeriet, socialministeriet og industriministeriet.
7. Lovforslaget vil ikke få administrative konsekvenser for det offentlige.
Forslaget indebærer, at trafikofre i videre omfang end efter gældende ret vil kunne få udbetalt erstatninger.
Dette vil i enkelte tilfælde bevirke, at der sker nedsættelse eller bortfald af en række sociale ydelser, navnlig pensionsydelser.
Som anført oven for under punkt 4 vil præmierne på de lovpligtige motoransvarsforsikringer stige.
I den anførte stigning er der taget højde for afgiften af motoransvarsforsikringen.
De årlige merindtægter fra afgiften må antages at blive omkring 50 mill.
 kr., idet der dog knytter sig nogen usikkerhed til dette skøn.
Bemærkninger til lovforslagets enkelte bestemmelser Til § 1, nr. 1 Bestemmelsen svarer til § 1, nr. 1, i lovudkastet i betænkning nr.
 1036/1982.
 Der henvises for så vidt angår § 101, stk. 1, til betænkningen s.
27-48, 145-146, 155 og 158-160 og til lovforslagets almindelige bemærkninger pkt. 3.1.
Ved bestemmelsen i § 101, stk. 1, indføres der objektivt ansvar for ejeren/brugeren for trafikskader.
Herudover er der foretaget den ændring i forhold til den gældende bestemmelse i § 101, stk. 1, at der ikke længere er ansvar i den situation, hvor et køretøj forvolder skade ved, at trafikanters heste bliver sky for køretøjet som sådant, dvs. i situationer, hvor der ikke foreligger culpa fra motorkøretøjsførerens side.
Baggrunden for denne ændring, der omtales i betænkningen s. 47-48, er navnlig, at erstatningspligten for skader, der forvoldes i anledning af, at en hest bliver sky for et køretøj, bør påhvile den, der har ansvaret for, at en ikke- trafikvant hest færdes i trafikken.
Det er over for justitsministeriet oplyst, at almindelige private familieforsikringer også omfatter det ansvar, som en rytter måtte pådrage sig ved, at hesten forvolder skade i trafikken.
Endvidere er alle rideklubber, som er medlem af Dansk Idrætsforbund, tilsluttet en kollektiv forsikringsordning.
Dernæst er ansvaret i den gældende bestemmelse for »eksplosion eller brand, der opstår i køretøjets motor eller beholder« ændret til et ansvar for »eksplosion eller brand, der hidrører fra brændstofanlæg i køretøjet«.
Der er ikke hermed tilsigtet en ændring med hensyn til afgrænsningen af de skadetilfælde, der som kørselsuheld omfattes af bestemmelsen. Ændringen tilsigter alene at præcisere, at bestemmelsen ikke kun omfatter brand eller eksplosion i selve motoren eller brændstoftanken, men også brand eller eksplosion, der stammer fra den øvrige del af køretøjets brændstofanlæg, som f.eks. rørforbindelser, jfr. betænkningen s.
 48.
Ændringen af ordet »kørselsuheld« i den nugældende bestemmelse i  

 § 101 til »færdselsuheld« er alene af redaktionel karakter.
 For så vidt angår § 101, stk. 2 og 3, henvises til betænkningen s.
49-79, 146-149, 155 og 161-162 og til lovforslagets almindelige bemærkninger pkt. 3.2.
Med den ny affattelse af § 101, stk. 2, lempes reglerne om skadelidtes egen skyld og akcept af risiko, således at bortfald eller nedsættelse af erstatning for personskade eller tab af forsørger nu kun skal kunne ske, hvis skadelidte eller afdøde har handlet forsætligt eller har udvist grov uagtsomhed.
Som følge af ændringen findes det ikke længere nødvendigt udtrykkeligt at fremhæve i lovteksten, at undladelse af at benytte sikkerhedssele eller styrthjelm ikke kan begrunde nedsættelse eller bortfald af erstatningen, da en sådan undladelse ikke vil kunne karakteriseres som grov uagtsomhed, jfr. betænkningen s. 161.
Forslaget til § 101, stk. 3, svarer med hensyn til tingsskade til den nugældende bestemmelse i § 101, stk. 3. For tingsskades vedkommende kan bortfald eller nedsættelse af erstatning således også fortsat komme på tale, hvis skadelidte har handlet simpelt uagtsomt.
Udtrykket »medvirket til skaden« dækker - på samme måde som det tilsvarende udtryk i erstatningsansvarslovens § 24, stk. 2 - såvel egen skyld som akcept af risiko.
Til § 1, nr. 2 Bestemmelsen svarer til § 1, nr. 2, i lovudkastet i betænkningen.
Der henvises til betænkningen s. 81-98, 149-150, 156 og 162-163 og til lovforslagets almindelige bemærkninger pkt. 3.3.
Forslaget vedrørende § 103, stk. 1, indebærer navnlig, at der i modsætning til den gældende retstilstand tilkommer føreren af et motordrevet køretøj, der støder sammen med et andet motordrevet køretøj, eller dennes efterladte erstatning for personskade eller tab af forsørger fra det andet køretøj efter de almindelige regler i forslagets § 1, nr. 1, vedrørende § 101, stk. 1 og 2, om objektivt ansvar og egen skyld m.v.
Derimod foreslås de gældende regler om erstatning for tingsskade ikke ændret, jfr. § 103, stk. 2.
I forhold til den gældende bestemmelse i § 103 er ordene »fra en af siderne« udgået. Ændringen er redaktionel med henblik på at sikre, at lovtekteksten mere klart angiver, at der ofte finder en skyldfordeling sted.
Til § 1, nr. 3 Bestemmelsen svarer til § 1, nr. 3, i lovudkastet i betænkningen.
Der henvises til betænkningen s. 119-131, 151-153, 156-157, 161 og 163-164 og til lovforslagets almindelige bemærkninger pkt. 3.5.
Ændringerne i § 105, stk. 1, er af redaktionel karakter.
Ordet »erstatning« dækker overalt i lovforslaget og i loven såvel erstatning for økonomisk skade som godtgørelse for ikke-økonomisk skade.
Ved ændringerne i § 105, stk. 2, forhøjes de lovpligtige forsikringsdækningsbeløb fra 10 mill. kr. til 50 mill. kr for personskade og tab af forsørger og fra 1 mill. kr. til 10 mill.
kr. for tingsskade for de ved en enkelt begivenhed forårsagede skader.
Der henvises til de almindelige bemærkninger punkt 3.5.
Samtidig indføres der ved bestemmelsen i § 105, stk. 3, en regel om indeksregulering af forsikringsbeløbene, der nævnes i stk. 2.
Indeksreguleringen skal efter forslaget ske efter samme principper som de principper, indeksreguleringen af erstatning m.v. i erstatningsansvarslovens § 15 bygger på.
Til § 1, nr. 4 Ændringen er af redaktionel karakter Til § 1, nr. 5 Bestemmelsen svarer til § 1, nr. 4, i lovudkastet i betænkningen.
Der henvises til betænkningen s. 99-117, 150-151, 157 og 164-165 og til lovforslagets almindelige bemærkninger pkt. 3.4.
Der henvises endvidere til betænkningen s. 141-143 vedrørende spørgsmålet om eventuel indførelse af en kanaliseringsordning, dvs. en ordning, der går ud på i sammenstødstilfælde at samle erstatningskrav hos det enkelte køretøjs eget forsikringsselskab.
§ 108, stk. 1, svarer med en redaktionel ændring til den gældende bestemmelse i § 108, stk. 1. Der henvises til bemærkningerne til lovforslagets § 1, nr. 3, vedrørende § 105, stk. 1, om udtrykket »erstatning«.
Med bestemmelsen i § 108, stk. 2, ophæves den nugældende legale regresordning, hvorefter et forsikringsselskab altid har regres mod den ansvarlige, hvis denne har fremkaldt forsikringsbegivenheden (dvs. forvoldt skaden) forsætligt, og hvorefter der endvidere efter en konkret vurdering kan blive tale om regres, hvis den ansvarlige har handlet groft uagtsomt.
Et forsikringsselskab har efter forslaget kun regres mod den ansvarlige, hvis dette er aftalt ved fastsættelsen er policevilkårene.
Samtidig begrænses adgangen til at indgå sådanne regresaftaler til tilfælde, hvor den ansvarlige har fremkaldt forsikringsbegivenheden ved en uagtsomhed, der kan betegnes som grov hensynsløshed.
Denne begrænsning rækker videre end bestemmelserne i forsikringsaftalelovens §§ 18-20, som sætter grænsen ved grov uagtsomhed.
Forsætstilfældene er reguleret ved forsikringaftalelovens § 18, stk. 1, og § 19, hvorefter der som udgangspunkt ikke er krav mod forsikringsselskabet, hvis den sikrede har fremkaldt forsikringsbegivenheden forsætligt.
§ 108, stk. 2, angår alene aftaler om regres, hvor regressen er begrundet i den ansvarliges forhold med hensyn til fremkaldelse af forsikringsbegivenheden.
Det tilsigtes således ikke med bestemmelsen at gøre indskrænkning i adgangen til at søge hel eller delvis regres mod den sikrede på grundlag af vilkår i policen om selvrisiko, objektive risikobegrænsninger, overtrædelse af sikkerhedsforskrifter, urigtige risikooplysninger eller fareforøgelse, eller til at indtræde i skadelidtes ret mod den ikke sikrede skadevolder, herunder i de tilfælde, hvor forsikringen er ophørt på grund af manglende præmiebetaling, jfr. betænkningen s. 116 og 151.
Til § 1, nr. 6 og 7 Der henvises til betænkningen side 115 og til lovforslagets almindelige bemærkninger pkt. 3.4.
Forslaget indebærer, at regresspørgsmål for fremtiden ikke kan afgøres i forbindelse med straffesager, men må afgøres særskilt efter almindelige regler om civile sager.
Ændringerne vedrørende § 109 indebærer endvidere, at spørgsmål om statens og kommunernes regres over for førere af biler, der er omfattet af selvforsikringsordningen, må afgøres i overensstemmelse med almindelige erstatningsretlige regler, herunder reglerne om ansattes ansvar for skadegørende handlinger, der rammer arbejdsgiveren, jfr. herved erstatningsansvarslovens § 23.
Til § 2 Det foreslås, at loven træder i kraft den 1. juli 1986, og at de nye regler skal have virkning for skader, der indtræder efter lovens ikrafttræden.
Retsvirkningerne af skader indtruffet forinden skal bedømmes efter de hidtil gældende regler.
Forslaget har således ikke tilbagevirkende kraft.
Til § 3 Bestemmelsen svarer med en redaktionel ændring til § 3 i lovudkastet i betænkningen og til overgangsreglerne i den gældende færdselslov.
 Der henvises til betænkningen s. 165-166.
Bilag I dette bilag er kapitel 16 i færdselsloven gengivet, således som det vil fremtræde, hvis lovforslaget vedtages.
Med mindre skrift er indsat den gældende formulering af de bestemmelser, der berøres af lovforslaget.
Kapitel 16 Erstatning og forsikring Ansvarsgrundlaget m.v.
§ 101. Den, der er ansvarlig for et motordrevet køretøj, skal erstatte skader, som køretøjet volder ved færdselsuheld eller ved eksplosion eller brand, der hidrører fra brændstofanlæg i køretøjet.
Stk. 2. Erstatningen for personskade eller tab af forsørger kan nedsættes eller bortfalde, hvis skadelidte eller afdøde forsætligt har medvirket til skaden.
Erstatningen kan endvidere nedsættes og i særlige tilfælde bortfalde, hvis skadelidte eller afdøde ved grov uagtsomhed har medvirket til skaden.
Stk. 3. Erstatningen for tingsskade kan nedsættes eller bortfalde, hvis skadelidte forsætligt eller uagtsomt har medvirket til skaden.
--/ § 101. Den, der er ansvarlig for et motordrevet køretøj, skal erstatte  

 skader, som køretøjet volder ved:
1) påkørsel, sammenstød, væltning eller andre lignende kørselsuheld, 2) en eksplosion eller brand, der opstår i køretøjets motor eller  

 beholder, eller 3) ved at trafikanters heste bliver sky for køretøjet, såfremt det må  

 antages, at skaden ikke står i forbindele med nogen særlig skyhed hos  

 hestene.
 Stk. 2. Dette gælder dog ikke, hvis det godtgøres, at skaden ikke kunne  

 have været afværget ved den agtpågivenhed og omhu, der kræves ved benyttelse  

 af motordrevne køretøjer, såvel i henseende til driften som materiellet.
Stk. 3. Erstatningen kan nedsættes eller bortfalde, hvis skadelidte  

 forsætligt eller uagtsomt har medvirket til skaden.
Undladelse af at benytte  

 det i kapitel 12 nævnte sikkerhedsudstyr kan ikke begrunde nedsættelse eller  

 bortfald af erstatningen.
/-- § 102. Hvis et motordrevet køretøj volder skade på anden måde end nævnt i § 101, stk 1, skal den, der er ansvarlig for køretøjet, betale erstatning efter lovgivningens almindelige regler.
§ 103. Personskade eller tab af forsørger, der er en følge af sammenstød mellem motordrevne køretøjer, erstattes efter reglerne i § 101, stk. 1 og 2.
Stk. 2. Sker der tingsskade ved sammenstød mellem motordrevne køretøjer, afgøres det under hensyn til de foreliggende omstændigheder, om og med hvor stort et beløb erstatning bør ydes.
--/ § 103. Sker der skade ved sammenstød mellem motordrevne køretøjer, afgøres  

 det under hensyn til de foreliggende omstændigheder, om og med hvor stort et  

 beløb erstatning bør ydes fra en af siderne.
/-- § 104. Erstatningsansvaret efter §§ 101-103 påhviler den ejer eller bruger, der benytter køretøjet eller lader det benytte.
Stk. 2. Føreren er erstatningsansvarlig efter lovgivningens almindelige regler.
Forsikringspligt § 105. Krav om erstatning for skader forvoldt af motordrevne køretøjer skal være dækket af en forsikring i et ansvarsforsikringsselskab, der er anerkendt af justitsministeren, jfr. dog § 109.
Stk. 2. Forsikringen skal dække personskade eller tab af forsørger på indtil 50 mill. kr. og tingsskade på indtil 10 mill. kr. for den ved en enkelt begivenhed forårsagede skade.
Stk. 3. De i stk. 2 nævnte beløb reguleres årligt med samme procent, som ugelønnen for april kvartal er steget eller faldet i forhold til april kvartal 1986. Reguleringen har virkning fra den følgende 1. april.
Ugelønnen beregnes som den af Danmarks Statistik offentliggjorte gennemsnitlige timefortjeneste (inkl.
dyrtidstillæg, men bortset fra alle andre tillæg) for alle arbejdere inden for håndværk og industri i hele landet i april kvartal ganget med det ugentlige antal arbejdstimer ved fuld sædvanlig arbejdstid.
De herefter fremkomne beløb afrundes til nærmeste med 1 mill. delelige kronebeløb.
Justitsministeriet bekendtgør hvert år, hvilke reguleringer der skal finde sted.
Stk. 4. Justitsministeren kan fastsætte bestemmelser om, i hvilket omfang forsikringen skal dække skader forvoldt i udlandet.
--/ § 105. Krav om erstatning og godtgørelse for skader forvoldt af  

 motordrevne køretøjer skal være dækket af en forsikring i et  

 ansvarsforsikringsselskab, der er anerkendt af staten, jfr. dog § 109.
 Stk. 2. Forsikringen skal dække personskade på indtil 10.000.000 kr. og  

 tingsskade på indtil 1.000.000 kr. for den ved en enkelt begivenhed  

 forårsagede skade.
 Stk. 3. Justitsministeren kan fastsætte bestemmelser om, i hvilket omfang  

 forsikringen skal dække skader forvoldt i udlandet.
/-- § 106. For motordrevne køretøjer, der skal registreres eller godkendes, påhviler forsikringspligten ejeren eller den person (brugeren), der har varig rådighed over køretøjet.
Stk. 2. For andre motordrevne køretøjer påhviler forsikringspligten den, der bruger køretøjet eller lader det bruge på vej.
§ 107. Justitsministeren fastsætter bestemmelser om forsikringspligtens gennemførelse.
Stk. 2. Præmier for forsikringen er tillagt udpantningsret.
Er forsikring tegnet for et større beløb end efter § 105, stk. 2, gælder denne regel hele præmien.
--/ § 107, stk. 2, var tidligere formuleret således: Præmier for forsikringen  

 kan inddrives ved udpantning.
Er forsikring tegnet for et større beløb end  

 efter § 105, stk. 2, gælder denne regel hele præmien.
/-- Forsikringsselskabets hæftelse og regres § 108. Forsikringsselskabet hæfter umiddelbart over for skadelidte for erstatning efter § 105, stk. 1.
Stk. 2. En aftale mellem forsikringsselskabet og forsikringstageren om, at selskabet skal have regres mod den, der efter § 104 er ansvarlig for skaden, når forsikringsbegivenheden er fremkaldt af den ansvarlige ved uagtsomhed, har kun retsvirkning, hvis forsikringsbegivenheden er fremkaldt ved en uagtsomhed, der kan betegnes som grov hensynsløshed.
--/ § 108. Forsikringsselskabet hæfter umiddelbart over for skadelidte for  

 erstatning og godtgørelse efter § 105, stk. 1.
Stk. 2. Forsikringsselskabet har regres mod enhver, der efter § 104 er  

 ansvarlig for skaden, og som har forvoldt denne med forsæt.
Er skaden  

 forvoldt ved grov uagtsomhed, afgøres det under hensyn til skyldgraden og  

 omstændighederne i øvrigt, om selskabet skal have regres, og i bekræftende  

 fald i hvilket omfang.
 Stk. 3. Regreskravet må ikke dækkes ved forsikring.
/-- Selvforsikrede køretøjer § 109. Motordrevne køretøjer, der tilhører staten eller en kommune, er undtaget fra forsikringspligt efter § 105.
Stk. 2. Justitsministeren kan træffe tilsvarende bestemmelse med hensyn til motordrevne køretøjer, der tilhører fremmede stater eller internationale organisationer.
Stk. 3. Er et køretøj efter stk. 1 og 2 ikke forsikret, hæfter den danske stat eller den kommune, der ejer køretøjet, for erstatning i samme omfang som et forsikringsselskab, i hvilket der er tegnet ansvarsforsikring efter § 105.
Stk. 4. Justitsministeren kan fastsætte bestemmelser om betaling af erstatning for skader, som forvoldes i udlandet af de køretøjer, der er nævnt i stk. 1 og 2.
--/ § 109, stk. 3, var tidligere formuleret således:
 Stk. 3. Er et køretøj efter stk. 1 og 2 ikke forsikret, hæfter den danske  

 stat eller den kommune, der ejer køretøjet, for erstatning i samme omfang som  

 et forsikringsselskab, i hvilket der er tegnet ansvarsforsikring efter § 105.  

 § 108, stk. 2 og 3, finder tilsvarende anvendelse på statens og kommunens  

 regres.
/-- Sagernes behandling § 110. Anlægger skadelidte sag mod forsikringsselskabet, skal selskabet tilsige enhver, der er ansvarlig efter § 104, til ethvert retsmøde med det varsel, som efter retsplejelovens § 175 gælder for vidner i borgerlige sager.
Tilsigelsen skal indeholde oplysning om reglerne i stk. 2.
Stk. 2. Enhver, der tilsiges efter stk. 1, kan ved at fremsætte begæring herom til retsbogen indtræde som part i sagen.
Indtræder han ikke, er afgørelsen af erstatningsspørgsmålet ved dom eller forlig bindende for ham.
§ 111. Hvis der rejses tiltale for en skadeforvoldende lovovertrædelse, der kan medføre erstatningsansvar efter dette kapitel, skal der gives den eller de skadelidte lejlighed til at påstå erstatning.
Hvis der ikke opnås forlig om erstatningen, skal erstatningspåstandene påkendes under sagen, selv om straf ikke pålægges tiltalte.
Stk. 2. I særlige tilfælde, hvor erstatningskravet angår materiel skade og er af indviklet beskaffenhed, kan retten dog, efter at forlig forgæves er prøvet, nægte kravets forfølgning under straffesagen.
§ 112. Påkendelse af erstatningsspørgsmålet kan ske før eller efter afgørelsen af spørgsmålet om straf.
Stk. 2. Det forsikringsselskab, i hvilket der er tegnet ansvarsforsikring for det køretøj, som tiltalte benyttede, eller den, der efter § 109, stk. 3, hæfter for den skete skade, anses for erstatningsspørgsmålets vedkommende som part i sagen og skal tilsiges til ethvert retsmøde med det varsel, som efter retsplejelovens § 175 gælder for vidner i straffesager.
Stk. 3. Påhviler der efter § 104 andre end tiltalte erstatningsansvar, skal tillige disse tilsiges til ethvert retsmøde med det i stk. 2 nævnte varsel.
Bestemmelserne i § 110, stk. 1, 2. pkt., og stk. 2, finder tilsvarende anvendelse.
Stk. 4. Når erstatningsspørgsmålet påkendes under sagen, kan retten i overensstemmelse med reglerne i retsplejelovens kapitel 30 pålægge rettergangsbøder og sagsomkostninger.
§ 113. Ankes en straffesag, under hvilken erstatningsspørgsmålet er blevet påkendt, anses enhver, der for erstatningsspørgsmålets vedkommende har været part i den indankede sag, tillige som part under anken, hvis erstatningsspørgsmålet tages under påkendelse.
Stk. 2. Den i retsplejelovens § 996 nævnte adgang til at anke i den borgerlige retsplejes former står åben for enhver, der, for så vidt angår erstatningsspørgsmålet, har været part i sagen.
Stk. 3. Med hensyn til anke betragtes en særskilt påkendelse af straffe- eller erstatningspåstanden som en selvstændig dom.
Stk. 4. Retsplejelovens § 995, stk. 4, finder ikke anvendelse i de sager, der er nævnt i § 111.
--/ § 114, der foreslås ophævet, var tidligere affattet således:
§ 114. Afgøres erstatningsspørgsmålet under en straffesag, skal retten af  

 egen drift påkende spørgsmålet om regres i medfør af § 108, stk. 2, eller §  

 109, stk. 3, 2. pkt.
På grundlag af en dom, der anerkender sådan regres, kan  

 der foretages eksekution for regresbeløbet i det omfang, hvori  

 forsikringsselskabet godtgør at have betalt den ved dommen pålagte  

 erstatning. §§ 111-113 finder tilsvarende anvendelse med hensyn til  

 regreskravet.
/-- § 115. Hvis spørgsmålet om straf for en skadeforvoldende lovovertrædelse, der kan medføre erstatningsansvar efter dette kapitel, er afgjort ved udenretligt bødeforlæg, skal politiet efter anmodning fra en skadelidt indbringe erstatningsspørgsmålet for den ret, for hvilken der ellers ville være blevet rejst tiltale.
Erstatningsspørgsmålet behandles herefter, som om der var rejst tiltale i sagen. § 111, stk. 2, § 112, stk. 2-4, og § 113, stk. 2 og 4, finder tilsvarende anvendelse.
Politiet skal underrette de skadelidte om deres adgang til at forlange erstatningsspørgsmålet indbragt for retten.
--/ § 115. Hvis spørgsmålet om straf for en skadeforvoldende lovovertrædelse,  

 der kan medføre erstatningsansvar efter dette kapitel, er afgjort ved  

 udenretligt bødeforlæg, skal politiet efter anmodning fra en skadelidt  

 indbringe erstatningsspørgsmålet for den ret, for hvilken der ellers ville  

 være blevet rejst tiltale.
Erstatningsspørgsmålet behandles herefter, som om  

 der var rejst tiltale i sagen. § 111, stk. 2, § 112, stk. 2-4, § 113, stk. 2  

 og 4, og § 114 finder tilsvarende anvendelse.
Politiet skal underrette de  

 skadelidte om deres adgang til at forlange erstatningsspørgsmålet indbragt  

 for retten.
/-- Ansvar efter lov om fragtaftaler ved international vejtransport § 116. Reglerne i dette kapitel finder ikke anvendelse på en fragtførers ansvar, hvis dette er omfattet af lov om fragtaftaler ved international vejtransport.
