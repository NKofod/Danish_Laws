Pressenævnets kendelse i sag nr. 2021-80-0724 Klage afvises på grund af manglende retlig interesse DR bragte i oktober 2021 et indslag i Aftenshowet med omtale af blandt andet en håndboldprofils nye bog.
En person klagede til Pressenævnet og henviste til, at der var tale om skjult reklame, når kendte personer medvirker i programmer for at tale om deres bøger.
Pressenævnet afviste at behandle klagen, da personen, der klagede, ikke var omtalt eller afbildet i indslaget, og derfor ikke har retlig interesse.
 [Klager] har klaget til Pressenævnet over udsendelsen Aftenshowet: Mød bl.a. [Håndboldprofilen], [Tv-værten] og [Balletmesteren], der blev bragt af DR den 13. oktober 2021 på DR1, idet han mener, at god presseskik er tilsidesat.
Sagsfremstilling Den påklagede udsendelse Aftenshowet: Mød bl.a. [Håndboldprofilen], [Tv-værten] og [Balletmesteren] varer ca. 51 minutter og er fortsat tilgængelig på dr.dk med følgende programomtale:
Det danske landshold hyldes verden over lige nu. [Håndboldprofilen] afliver sejlivet myte om sig selv i ny bog og [Tv-værten] er taget på klima-roadtrip med [Klimakorrespondenten] for at jagte geniale klimaløsninger.
Værter er [Vært 1] og [Vært 2] DR1s journalistiske talkshow direkte fra Rådhuspladsen i København.  Udsendelsen indeholder blandt andet et indslag, hvor [Håndboldprofilen] fortæller om sin karriere og nye bog med titlen [Bogtitel].
 [Klager] har til støtte for klagen anført, at der er tale om skjult reklame, når kendte personer medvirker i Aftenshowet for at tale om deres bøger. [Klager] har endvidere anført, at det ikke har offentlig interesse, at en dansk sportsstjerne har skrevet en bog.
 [Klager] klagede den 13. oktober 2021 til DR, der den 20. oktober 2021 afviste klagen.
 Pressenævnets formand, Jens Kruse Mikkelsen, udtaler:
 Klagen angår DRs udsendelse Aftenshowet: Mød bl.a. [Håndboldprofilen], [Tv-værten] og [Balletmesteren] med omtale af blandt andet [Håndboldprofilen]s nye bog med titlen [Bogtitel].
Det er som udgangspunkt en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 [Klager] er ikke selv omtalt eller afbildet i udsendelsen. [Klager] har derfor ikke en sådan direkte og individuel retlig interesse, at der er grundlag for at behandle klagen i forhold til ham.
 Klagen afvises herefter, jf. medieansvarslovens § 43, stk. 2, nr. 2.
