Pressenævnets kendelse i sag nr. 2009-6-0903 [K] har klaget til Pressenævnet over udsendelsen Luksusfælden på TV 3 den 13. oktober 2009, idet hun mener, at god presseskik er tilsidesat.
 [K] har til støtte for klagen bl.a. anført, at det overskrider klagers personlige og private grænse, at hendes hus er filmet og beskrives i udsendelsen uden hendes tilladelse.
 Pressenævnets formand udtaler:
 Da TV 3 ikke er omfattet af medieansvarsloven, jf. lovens § 1, har Pressenævnet ikke kompetence til at behandle klagen.
 Klagen afvises derfor i medfør af medieansvarsloven § 43, stk. 2, nr. 1.
