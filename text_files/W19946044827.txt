 Ankestyrelsen har i et principielt møde behandlet nogle sager med  

 henblik på afklaring af praksis vedrørende anerkendelse af  

 forløftningstilfælde hos plejepersonale som ulykkestilfælde.
Sagerne drejede sig om planlagte fællesløft, bl.a. de såkaldte 1-2-3 løft,  

 hvor 2 personer sammen skal løfte en patient/klient.
Spørgsmålet var, om det  

 forhold at hjælpen fra kollegaen mod forventning udeblev ved begyndelsen af  

 løftet kunne betragtes som en »begivenhed«, der var omfattet af  

 ulykkesbegrebet i loven om forsikring mod følger af arbejdsskade.
 Arbejdsskadestyrelsen havde i sagerne givet afslag på anerkendelse med den  

 begrundelse, at løft, der er tungere end ventet, fordi en hjælper ikke løfter  

 som forventet, ikke kan anses for at være en ulykke i lovens forstand.
 Ankestyrelsens afgørelser:
 Sagerne gav grundlag for at fastslå, at planlagte eller aftalte  

 fællesløft, hvor en kollega ikke løfter som aftalt, efter en konkret  

 vurdering kan anses som en udefra kommende eller virkende, af pågældendes  

 vilje uafhængig, pludselig indtrædende begivenhed, der kan anerkendes som et  

 ulykkestilfælde, der er omfattet af § 9, nr. 1, i lov om forsikring mod  

 følger af arbejdsskade.
 I 4 af sagerne ændrede Ankestyrelsen således Arbejdsskadestyrelsens  

 afgørelse og anerkendte de anmeldte tilfælde.
Der blev i øvrigt ved afgørelserne særligt lagt vægt på, at der for så  

 vidt angik beskrivelsen af de nærmere omstændigheder vedrørende  

 hændelsesforløbet ikke sås at være uoverensstemmelse mellem de forskellige  

 forklaringer, der var afgivet i sagerne.
Det var derfor tilstrækkeligt  

 sandsynliggjort, at der havde været tale om et ulykkestilfælde i lovens  

 forstand.
 I den 5. sag tiltrådte Ankestyrelsen Arbejdsskadestyrelsens afgørelse.
 Ankestyrelsen lagde ved denne afgørelse afgørende vægt på kvindens  

 oprindelige forklaring om hændelsesforløbet, hvorefter der ikke var beskrevet  

 et ulykkestilfælde i arbejdsskadeforsikringslovens forstand.
Ankestyrelsen kunne således ikke lægge vægt på den beskrivelse af  

 hændelsesforløbet, som kvindens faglige organisation efterfølgende havde  

 givet til Arbejdsskadestyrelsen.
Ankestyrelsen tog derfor heller ikke  

 stilling til, om denne beskrivelse eventuelt ville kunne sidestilles med et  

 ulykkestilfælde.
 Gennemgang af 2 af sagerne:
 Til belysning af praksis skal 2 af sagerne beskrives nærmere i det  

 følgende.
 Den ene sag vedrørte anerkendelse af et rygtilfælde, som var overgået en  

 sygehjælper på et plejehjem.
Ved det anmeldte tilfælde skulle kvinden sammen med en ny kollega løfte en  

 beboer på ca. 75 kg fra en seng over på en bækkenstol.
På grund af en  

 misforståelse undlod kvindens kollega at løfte på det aftalte signal med det  

 resultat, at kvinden alene kom til at løfte beboeren i en meget akavet og  

 forkert løftestilling.
Kvinden pådrog sig herved et vrid/smæld i ryggen.
Arbejdsskadestyrelsen meddelte, at det anmeldte rygtilfælde ikke kunne  

 anerkendes som en arbejdsskade.
Arbejdsskadestyrelsen lagde herved vægt på,  

 at løft, der er tungere end ventet, ikke kan anses for at være en ulykke i  

 lovens forstand.
 Ankestyrelsen fandt, at rygtilfældet kunne anerkendes som et  

 ulykkestilfælde, der er omfattet af § 9, nr. 1, i lov om forsikring mod  

 følger af arbejdsskade.
Det beskrevne hændelsesforløb, hvorefter kvindens kollega ikke løftede som  

 aftalt, hvorved hun mod forventning kom til at løfte alene i en akavet og uhensigtsmæssig  

 stilling, måtte således anses som en udefra kommende eller virkende, af  

 hendes vilje uafhængig, pludselig indtrædende begivenhed, der havde skadelig  

 påvirkning af hendes helbredstilstand til følge.
Der blev ved afgørelsen i øvrigt særligt lagt vægt på, at der for så vidt  

 angik de nærmere omstændigheder vedrørende hændelsesforløbet ikke sås at være  

 uoverensstemmelse mellem kvindens første forklaring til hendes læge,  

 forklaringen i anmeldelsen, og hendes efterfølgende forklaring til en  

 speciallæge.
Det måtte derfor anses for tilstrækkeligt sandsynliggjort, at  

 der havde været tale om et ulykkestilfælde i lovens forstand.
 Ankestyrelsen ændrede således Arbejdsskadestyrelsens afgørelse.
 Den anden sag vedrørte anerkendelse af et rygtilfælde, som var overgået en  

 hjemmehjælper hos en klient.
Ved det anmeldte tilfælde skulle kvinden sammen med en kollega hjælpe en  

 klient med morgentoilette.
Kvinden og kollegaen, der skulle rette klienten  

 op, tog hver fat under en arm og et knæ og rykkede klienten tilbage på  

 badestolen.
Under denne bevægelse fik kvinden et knæk i venstre side af  

 lænden.
På et spørgeskema fra arbejdsgiverens forsikringsselskab oplyste kvinden  

 bl.a., at klienten vejede ca. 90 kg.
De var 2 personer om løftet, der var  

 tungere end ventet.
Kvinden hverken gled, faldt eller snublede.
På spørgsmål om, hvad der  

 skete ved den pågældende lejlighed, som efter kvindens mening havde  

 forårsaget lidelsen, oplyste hun, at det kunne hun ikke svare på.
Kvinden  

 oplyste endelig, at der ikke indtraf noget, som afveg fra arbejdets  

 sædvanlige gang.
Kvindens faglige organisation anførte efterfølgende til  

 Arbejdsskadestyrelsen, at klienten den pågældende dag var blevet liftet over  

 i en badestol, hvorved hun var kommet til at sidde skævt, og hun bad om at  

 blive hjulpet til rette.
Kvinden og kollegaen aftalte, at de skulle tage fat  

 under hver sin arm og knæ, tælle til 3 og på tallet 3 samtidig løfte klienten  

 op i stolen.
Løftet foregik i en foroverbøjet arbejdsstilling, og klienten  

 kunne ikke hjælpe til, da hun var lam.
Arbejdsskadestyrelsen meddelte, at det anmeldte rygtilfælde ikke kunne  

 anerkendes som en arbejdsskade.
Arbejdsskadestyrelsen lagde herved vægt på,  

 at der i forbindelse med løftet af klienten ikke skete noget uventet.
 Ankestyrelsen fandt, at rygtilfældet ikke kunne anerkendes som en  

 arbejdsskade (ulykkestilfælde) efter § 9, nr. 1, i lov om forsikring mod  

 følger af arbejdsskade.
 Ankestyrelsen lagde ved afgørelsen til grund, at der efter beskrivelsen i  

 anmeldelsen, i lægeerklæring I og i spørgeskemaet til arbejdsgiverens  

 forsikringssel-skab, ikke ved den anmeldte lejlighed var tale om en udefra  

 kommende, pludselig indtrædende begivenhed med skadelig påvirkning til følge.
 Der var således ikke indtruffet et ulykkestilfælde i lovens forstand.
Ved afgørelsen lagde Ankestyrelsen afgørende vægt på, at kvinden  

 oprindelig på spørgsmålet om, hvad der skete ved den pågældende lejlighed,  

 som efter hendes mening havde forårsaget lidelsen, havde oplyst, at det kunne  

 hun ikke svare på.
Kvinden havde endvidere oplyst, at der ikke indtraf noget,  

 som afveg fra arbejdets sædvanlige gang.
Ankestyrelsen kunne således ikke lægge vægt på den beskrivelse af  

 hændelsesforløbet, som kvindens faglige organisation efterfølgende havde  

 givet til Arbejdsskadestyrelsen.
Ankestyrelsen tog derfor heller ikke  

 stilling til, om denne beskrivelse eventuelt ville kunne sidestilles med et  

 ulykkestilfælde.
 Ankestyrelsen tiltrådte således Arbejdsskadestyrelsens afgørelse.
 Afslutning:
 Det var afgørende for den bevismæssige vurdering af sagerne, at de nærmere  

 omstændigheder omkring den konkrete løftesituation og sygdomstilfældets  

 opståen var beskrevet på et så tidligt tidspunkt i sagsforløbet og så præcist  

 som muligt, og at der var overensstemmelse mellem forklaringerne.
 Hvis de senere forklaringer måtte betegnes som ændrede forklaringer og  

 ikke som uddybende forklaringer i forhold til de oprindelige beskrivelser af  

 hændelsesforløbet, måtte der lægges mest vægt på de oprindelige forklaringer,  

 som tidsmæssigt lå tættest på hændelsestidspunktet.
