Bekendtgørelse om registreringsenheder i køretøjer som anvendes på bybaner (letbaner, metro og S-banen)1) I medfør af § 56 og § 117, stk. 1, i jernbaneloven, lov nr. 686 af 27. maj 2015, fastsættes efter bemyndigelse i henhold til § 112, stk. 1:
Anvendelsesområde § 1. Bekendtgørelsen gælder for registrering og opbevaring af data af sikkerhedsmæssig betydning for letbaner, metro og S-bane.
 Stk. 2. Bekendtgørelsen fastsætter ligeledes de tekniske krav til registreringsenheder i køretøjer, der opererer på den i stk. 1 angivne infrastruktur.
 Stk. 3. Bekendtgørelsen gælder ved ibrugtagning af ny fremstillede køretøjer.
 Stk. 4. Bekendtgørelsen finder ikke anvendelse på arbejdskøretøjer, der indlejes til brug på bybanerne.
Krav til registrering og opbevaring af data § 2. Den virksomhed, der står for driften af tog på letbaner, metro eller S-banen, skal sikre, at der til enhver tid i forbindelse med fremførsel af et tog som minimum registreres følgende data i et køretøjs registreringsenhed:
 1) Køretøjets identifikationsnummer.
 2) Dato og tid, herunder timetal, minut  og sekundtal.
 3) Hastighed.
 4) Togets position.
 Stk. 2. Herudover skal virksomheden sikre registrering af følgende data i registreringsenheden:
 1) Sikkerhedsfunktioner af betydning for driften af toget, når toget er i drift.
 2) Betjening af toget.
Stk. 3. Virksomheden fastlægger med udgangspunkt i DS/EN 62625-1 vedrørende elektronisk jernbaneudstyr  System til registrering af kørselsdata ombord- Del 1: Systemspecifikation, annex F, en liste over registrering af de i stk. 2 nævnte data.
Listen skal godkendes af Trafik- og Byggestyrelsen.
Tekniske krav til registreringsenheder i køretøjer § 3. Registreringsenheder, der lagrer data, som kan anvendes til undersøgelser af hændelser og ulykker med henblik på at forbedre jernbanesikkerheden, skal registrere de i § 2 nævnte data i overensstemmelse med kravene i DS/EN 62625-1:2013 eller lignende.
 Stk. 2. Registrering efter DS/EN62625-1:2013 vedrørende elektronisk jernbaneudstyr - System til registrering af kørselsdata ombord- Del 1: Systemspecifikation, skal angives som nedenfor:
 1) Funktionskrav som fastsat i afsnit 4.2.1, 4.2.2, 4.2.3 og 4.2.4.
 2) Registreringsydeevne i klasse R1, jf. afsnit 4.3.1.2.2.
 3) De registrerede og udtrukne datas tilgængelighed og pålidelighed, skal opfylde kravene i afsnit 4.3.1.4.
 4) Dataintegriteten skal beskyttes som specificeret i afsnit 4.3.1.5.
 5) Lagermediets modstandsevne skal specificeres i overensstemmelse med kravene i afsnit 4.3.1.7.
 Stk. 3. Trafik- og Byggestyrelsen kan gensidigt anerkende, at registrering af data sker efter lignende krav, som dem der er fastsat i stk. 2.
Verifikation § 4. Kravene som fastsat i §§ 2 og 3 skal verificeres af en sagkyndig, der er godkendt i overensstemmelse med bekendtgørelse om godkendelse af køretøjer på jernbaneområdet.
 Stk. 2. Den sagkyndige skal i forhold til verifikationen i stk. 1, udarbejde en typeafprøvningsattest og en verifikationsattest i overensstemmelse med bekendtgørelse om godkendelse af køretøjer på jernbaneområdet.
Stk. 3. Registreringsenheden godkendes samtidigt med Trafik- og Byggestyrelsens godkendelse af køretøjet.
Ved ansøgning om ibrugtagningstilladelse eller typegodkendelse af køretøjet, vedlægges de i stk. 2 nævnte attester, sammen med den øvrige køretøjsdokumentation.
Klageadgang § 5. Afgørelser truffet af Trafik- og Byggestyrelsen efter denne bekendtgørelse kan ikke indbringes for transport- og bygningsministeren eller anden administrativ myndighed, jf. bekendtgørelse om Trafik- og Byggestyrelsens opgaver og beføjelser, klageadgang og kundgørelse af visse af Trafik- og Byggestyrelsens forskrifter.
Stk. 2. Enhver, der har modtaget en afgørelse om afslag eller kun delvis imødekommelse af en ansøgning, kan inden for 4 uger anmode Trafik- og Byggestyrelsen om at foretage en ny vurdering af sagen.
Afgørelser truffet efter dette stykke kan ikke indbringes for transport- og bygningsministeren eller anden administrativ myndighed.
Straf § 6. Overtrædelse af § 2 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 7. Bekendtgørelsen træder i kraft den 1. januar 2016.
 Stk. 2. Bekendtgørelsen finder ikke anvendelse på køretøjer, som anvendes på S-banen eller metro, som eksisterede på bekendtgørelsens ikrafttrædelsestidspunkt.
 Stk. 3. For aftaler om nyt materiel indgået før 1. januar 2016, finder denne bekendtgørelse ikke anvendelse.
Trafik- og Byggestyrelsen, den 26. november 2015 Carsten Falk Hansen / Leif Funch 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet), som ændret ved direktiv 98/48/EF.
