 Ændring af krav ved anke af direktoratets afgørelse, hvorefter der  

 ikke kunne meddeles patent på »nål til aftastning af en tonerille for  

 stereo eller quadrofoni«, fandtes at burde medføre, at sagen blev  

 hjemvist til fornyet behandling.
År 1989, den 2. marts afsagde Patentankenævnet (Grønning-Nielsen, Hans  

 Chr.
Thomsen, P.G.
Jensen, Niordson, Vørts) følgende k e n d e l s e i sagen j.nr.
P 35/86: Klage fra Aalt Jouke van den Hul, Holland, v/Patentbureau Giersing & Stellinger ApS.
over Patentdirektoratets afgørelse af 1. august 1986 af patentansøgning nr.  

 3350/77.
 Den 27. juli 1977 indleverede Fritz Gyger, Schweiz, en ansøgning om patent  

 på »nål til aftastning af en tonerille for stereo eller  

 quadrofoni«.
 Retten til opfindelsen er under ankesagens behandling blevet overdraget  

 til Aalt Jouke van den Hul.
 Ansøgningens krav lød således:
 »1. Nål til aftastning af en tonerille for stereo- eller kvadrofoni  

 med en befæstigelsesdel og en tilspidsende del, k e n d e t e g n e t ved, at  

 den tilspidsende del (2) har en V-formet aftastningskantlinie (3, 4) med  

 afrundet spids (3) og med to ben (4), der ligger symmetrisk i forhold til  

 hinanden og forløber konveks.
 2. Nål ifølge krav 1, k e n d e t e g n e t ved, at aftastningskantlinien  

 (3,4) ligger i den tilspidsende dels (2) længdeplan.
 3. Nål ifølge krav 1, k e n d e t e g n e t ved, at det gennem  

 aftastningskantlinien (3, 4) gående plan danner en vinkel på 20 grader med  

 befæstigelsesdelens (1) længdeakse, således at dette plan, når  

 befæstigelsesdelens (1) længdeakse står vinkelret på tonerillen (9), danner  

 en vinkel på 110 grader med den langsgående del af tonerilen (9), som bevæger  

 sig hen imod nålen.
 4. Nål ifølge krav 2, k e n d e t e g n e t ved, at de  

 aftastningskantlinien (3,4) dannende flader på den tilspidsende del (2) er  

 jævnt krummet.
5. Nål ifølge krav 2, k e n d e t e g n e t ved, at de flader (6) af  

 tilspidsningsdelen (2), hvilke danner aftastningskantlinien (3,4), er krummet  

 keglefladeagtigt.« Efter at Patentdirektoratet havde modholdt US patentskrifterne nr.  

 3.774.918, nr. 3.871.664 og nr. 2.511.444 samt GB patentskrift nr. 604.549  

 anførte klageren i skrivelse af 7. januar 1982:
»Den fra det modholdte GB patentskrift nr. 604.549 kendte nålespids  

 er dannet af fire plane flader uden nogen krumningsradius.
Skæringen mellem  

 disse plane flader er rette linier.
Dette er ikke en nålespids, som passer i  

 en hvilken som helst rille, som er skåret med en hvilken som helst skærenål.  

 En grammofonnål bør passe i en hvilken som helst rille, uanset, hvor denne er  

 skåret.
Da rillens normale V-form har en åbningsvinkel, som er imellem 85  

 grader og 95 grader (under- og overgrænsen), vil en nålespids med en ret  

 kontakt-linie aldrig passe optimalt i noget af dise områder.
Kun en rille vil  

 fungere, og det er rillen med den samme V-formede vinkel imellem de to  

 rillevægge som åbningsvinklen for selve denne kendte nålespids.
Denne  

 nålespids har en meget rille-uvenlig form og er ikke standardiseret.
Kun  

 riller, som til diktafonformål er skåret i en folie med samme nålespids, vil  

 fungere godt, og dette var hovedårsagen til eksistensen af denne nålespids,  

 som altså ikke er en universal nålespids, og som desuden har en for lang  

 afstand imellem forside og bagside, hvilket medfører klemning imellem  

 nålespids og rille.
Den fra beskrivelsen til USA patent nr. 2.511.444 kendte nålespids er  

 opbygget af seks krumme overflader med en meget stor åbningsvinkel imellem de  

 to overflader, som skærer hinanden og danner kontakt-linien på siden af  

 nålespidsen og rillen.
Denne åbningsvinkel er 120 grader, som det fremgår af  

 fig. 2 og 4. Derfor medfører denne nålespids også klemning i forbindelse med  

 moderne grammofonplader.
Specielt er den aktive del, som ses på fig. 3, meget  

 rille-uvenlig.
Det er imidlertid meget problematisk at behandle seks  

 overflader på en sådan måde, at der opnås symmetrisk form.
Seks overflader  

 passer aldrig godt indbyrdes til opnåelse af en konstant form.
Alene de to  

 overflader, som nålespidsen ifølge opfindelsen har, kan give problemer, og  

 seks overflader er faktisk for meget.
Nålespidsen ifølge opfindelsen har som nævnt kun to overfalder, som  

 imidlertid her har en tredimensional krumningsradius.
Denne nålespids har ved  

 kontakt-området en åbningsvinkel på 38 grader og ikke på 120 grader som den  

 fra USA patent nr. 2.511.444 kendte nålespids, der er meget klodset, og hvor  

 der ikke er lagt vægt på at nedsætte den samlede masse til et minimum.
Det modholdte USA patent nr. 3.871.664, som også blev fremdraget under  

 ansøgerens tilsvarende østrigske patentansøgnings behandling, viser en  

 nålespids med fire krumme overflader, hvor skæringen her den radius, som  

 berører rillen.
Også her er åbningsvinklen i kontakt-området større end de 38  

 grader, nemlig tæt ved 90 grader.
Problemet her er altså, at det med fire  

 overflader igen er vanskeligt at bringe hver i en korrekt position til at  

 opnå den krumning, der er nødvendig for god funktion.
Der er intet anført  

 vedrørende en konstant værdi af den side-radius, der følger rillen på  

 grammofonpladen og intet om den konstante åbningsvinkel imellem de to  

 overflader, der danner skæringen.
Specielt viser fig. 5 noget om åbningsvinklen imellem de to overflader:  

 som det ses, er den omkring 90 grader.
Der vil ikke direkte opstå klemning,  

 men massen er igen større sammenlignet med nålespidsen ifølge opfindelsen, og  

 desuden kan sideradius ikke have en konsant værdi over en stor åbningsvinkel,  

 hvor denne vinkel er 90 grader, og åbningsvinklen ved nålespdisen ifølge  

 opfindelsen er 38 grader.
Den fra det modholdte USA patent nr. 3.774.918 kendte nålespids er ikke  

 symmetrisk fra for til bag.
Hvis en sinusbølge i en grammofonplade derfor  

 gengives f.eks. af den på fig. 8A og 8B viste nålespids, vil udgangssignalet  

 pr. kanal være forskelligt som følge af ændringen i radius, som følger  

 sinusbølgen.
Desuden medfører tilførselen af rille-materialet på bagsiden af  

 nålespidsen materialeopdæmning på bagsiden og materialeforskydning, hvilket  

 opfinderen til dette patent Mr.
Shibata, selv har forklaret opfinderen til  

 den foreliggende opfindelse.
Vi anmoder derfor om, at patenterbarheden godkendes på grundlag af den  

 foreliggende ansøgning, som nu har ført til GB-PS 1.584.747 og DE-AS  

 2.732.533.« Hertil udtalte direktoraet i skrivelse af 24. marts 1982:
»I Deres ovennævnte skrivelse anføres en række forskelle mellem den  

 fremdragne teknik og genstanden ifølge den foreliggende opfindelse, hvilke  

 forskelle angår åbningsvinklen mellem de slibeflader, der danner  

 aftastekanten, antallet af slibeflader, og symmteriforholdene i  

 aftastningsretningen.
Disse forskelle er imidlertid irrelevante for  

 vurderingen af patenterbarheden af krav 1, eftersom dette krav alene angår  

 aftastningskantens form.
Det fremgår f.eks.klart af det fremdragne US  

 patentskrift nr. 3.871.664, at den deri viste nål har en aftastekant (30, 32)  

 med præcis de karakteristika, der er anført i den foreliggende ansøgnings  

 krav 1. Det må derfor fastholdes, at krav 1 ikke omhandler noget  

 patenterbart.
 Indholdet af krav 2 er også kendt fra det fremdragne.
Kun krav 4 og 5 har relation til de i Deres ovennævnte skrivelse fremførte  

 bemærkninger om den kendte teknik.
Såfremt De derfor mener, at der i  

 forbindelse med den i krav 4 og 5 omhandlede udførelsesform er angivet en  

 patenterbar opfindelse, må der fremsendes nye krav, der karakteriserer denne  

 opfindelse, tillige med en hertil svarende forklaring af, hvad der opnås i  

 forhold til kendt teknik.
Beskrivelsen må endvidere tydeliggøres, jfr. de vedføjede  

 blyantsbemærkninger.« Klageren imødegik ved skrivelse af 24. marts 1983 direktoratets indvending  

 og fremsendte alene en ny beskrivelse.
 Efter fornyet brevveksling afslog direkoratet ved skrivelse af 1. august  

 1986 ansøgningen med følgende begrundelse:
 »De nye krav er uændrede i forhold til de oprindelige.
Det er ikke rigtigt, at det i skrivelsen herfra af 24 mar 1982 har været  

 anført, at den nål der er genstand for opfindelsen, har samme form som nålen  

 ifølge US patentskrift nr. 3.871.664. Det har derimod flere gange være  

 anført, at krav 1 i den foreliggende ansøgning ikke angiver foranstaltninger,  

 hvormed nålen adskiller sig fra den kendte nål.
Dette fastholdes, og det skal  

 i denne forbindelse gentages, at de fordele og forskelle, som De opregner i  

 Deres ovennævnte skrivelse (og tidligere skrivelse af 07 jan 1982) ikke har  

 relation til den nål, der er karakteriseret i krav 1.
Det må derfor fastholdes, at krav 1 ikke karakteriserer en patenterbar  

 opfindelse, og at ansøgningen ikke kan imødekommes i den foreliggende  

 form.« Denne afgørelse har klageren ved skrivelse af 1. oktober 1986 indbragt for  

 Patentankenævnet.
 I skrivelse af 23. april 1987 har klageren nedlagt påstand om, at den  

 påklagede afgørelse omstødes, således at ansøgningen optages til behandling  

 på grundlag af følgende ændrede patentkrav:
 »1. Nål til aftastning af en tonerille for stereo- eller kvadrofoni  

 med en fastgørelsesdel og en tilspidset del, k e n d e t e g n e t ved, at  

 den tilspidsede del (2) har en parabelformet kantkurve (3, 4), som fx. er  

 fastlagt som skæringskurven mellem højst to på hver side af den tilspidsede  

 del tilslebne kegleflader, som er dele af to tænkte kegler med topvinkel  

 mindre end 60 grader, hvorhos keglernes rotationssymmetriakser er parallelle,  

 hvilke kegleflader i skæringskurven indbyrdes danner en vinkel, som er mindre  

 end 45 grader.
2. Nål ifølge krav 1, k e n d e t e g n e t ved, at det af den  

 parabelformede kantkurve (3, 4) udspændte plan danner en vinkel på 20 grader  

 med fastgørelsesdelens (1) længdeakse, således at dette plan, når  

 fastgørelsesdelens (1) længdeakse står vinkelret på tonerillen (9), danner en  

 vinkelpå 110 grader med den langsgående del af tonerillen (9), som bevæger  

 sig mod nålen.« Under henvisning til klagerens skrivelse af 23. april 1987 har ankenævnet  

 anmodet patentdirektoratet om en udtalelse om sagen.
 Patentdirektoratet har i den anledning i skrivelse modtaget af ankenævnet  

 den 19. juli 1988 anført følgende:
 »1. Afslaget af 01 aug 1986 vedrører kun patenterbarheden af krav 1  

 (af 24 mar 1983) og ikke patenterbarheden af de øvrige krav (som reelt ikke  

 har været vurderet under sagsbehandlingen). Da ansøgeren (klageren) har  

 anerkendt, at afslaget var berettiget, har vi forstået Ankenævnets spørgsmål  

 på den måde, at man ønsker en udtalelse om, hvorvidt Patentdirektoratet  

 finder, at der er angivet en patenterbar opfindelse i ansøgningen som helhed  

 og vel primært i krav 1 af 23 april 1987 (som er forelagt Ankenævnet).
 Vi har hertil følgende bemærkninger:
2. De konkrete vinkler på 60 grader og 45 grader m.m., som er nævnt i krav  

 1 af 23 april 1987, kan ikke udledes af basisdokumenterne.
Ansøgningen vil  

 derfor ikke kunne videreføres i det omfang, der fremgår af dette krav.
En  

 nærmere bedømmelse af, om kravet angår en patenterbar opfindelse, er derfor  

 ikke relevant for det aktuelle formål.
For en ordens skyld gør vi dog opmærksom på, at krav 1 i realiteten ikke  

 afviger væsentligt fra det krav, der blev afslået.
Jfr. især, at indholdet af  

 kravets linie 4-8 er udformet som en eksempelvis angivelse på en måde, der  

 ikke har betydning for beskyttelsesomfanget.
3. Den nærmest liggende kendte teknik er, så vidt vi kan se, enten den  

 almindelige elliptiske nål, der er forklaret på side 2 i beskrivelsen, eller  

 den nål, der fremgår af US patent nr. 3.871.664. Vi har valgt den sidste som  

 udgangspunkt.
Det drejer sig om en nål, hvor aftastekanten, set i snit gennem  

 nålens lodrette akse, har V-formet eller parabellignende form. (Formen er  

 ikke en ægte parabel, det er den heller ikke ifølge opfindelsen). Desuden er  

 aftastekanten dannet ved hjælp af krumme slibeflader, som skærer hinanden  

 under en spids vinkel, således at kanten bliver knivformet.
 Ansøgeren har i besvarelserne af 07 jan 1982 og 24 mar 1983 fremhævet  

 visse forskelle i forhold til denne kendte teknik:
a) Der benyttes kun to krumme men ret »flade« slibeflader til  

 dannelse af aftastekanten.
Dette giver en »skarpere« kant, mindre  

 nålemasse og simplere fremstilling.
 b)Slibefladerne er kegleformede, således at man får en konstant  

 åbningsvinkel mellem fladerne ved aftastekanten (jfr. fig. 6). Dette giver  

 mindre forvrængnig ved klemning.
Nogle af disse foranstaltninger er i sig selv mere eller mindre kendte fra  

 andre nåle.
Fx har elliptiske nåle også konstant aftasteradius.
Vi mener dog,  

 at i kraft af de foranstaltninger, der er nævnt ovenfor under a) og b),  

 afviger opfindelsen væsentligt fra kendt teknik, hvorved der opnås en særlig  

 teknisk virkning.
Kriterierne for patenterbarhed er således opfyldt.' Klageren har i skrivelse af 6. december 1988 kommenteret direktoratets  

 ovennævnte skrivelse således: Under henvisning til patentankenævnets  

 skrivelse af 08 NOV 88 i ovennævnte klage, hvormed fremsendes kopi  

 afskrivelse fra patentdirektoratet, skal vi hermed tillade os at forelså, at  

 ansøgningen henvises til fornyet behandling i patentdirektoratet, idet  

 patentdirektoraets konklusion med henvisning til puntkerne a) og b) bør  

 lægges til grund for en videre behandling af ansøgningen.
Ex tuto vedlægges  

 forslag til et nyt krav 1, hvor den af patentdirektoratet påtalte  

 eksempelvise angivelse er erstattet med en præcis angivelse (formen er en  

 parabel, idet den fremkommer som et med en kegle akseparallelt keglesnit). I  

 øvrigt bør sådanne detailspørgsmål ikke danne grundlaget for ankenævnets  

 fortsatte behandling, men bør henvises til videre behandling i  

 patentdirektoratet.
Såfremt patentankenævnet finder, at der skal træffes en endelig afgørelse  

 i klagen, skal vi for god ordens skyld anføre, at de under punkt 2. i  

 patentdirektoratets skrivelse anførte vinkler fremgår af basisdokumentene,  

 idet de ses på fig. 2 (topvinklen mindre end 60 grader) og på fig. 6 (vinklen  

 mellem keglefladerne i skæringskurven mindre end 45 grader). Det er korrekt,  

 at vinklerne som sådan ikke er særskilt anført med en bestmet  

 henvisningsbetegnelse eller med en bestemt størrelsesangivelse, men dette  

 faktum bør ikke være det afgørende for, om en patentansøgning adskiller sig  

 fra den kendte teknik.
Med hensyn til eventuel lighed med kendt teknik er  

 kurveformen i det nye krav 1 af 23 APR 87 præcist angivet som en parabel,  

 medens kurveformen i det fra US-patentskrift 3.871.664 er anført ved hjælp af  

 »... en første buet kant, som, når den ligger an mod grammofonpladen, i  

 det væsentlige danner en tangent  sic!  med en af væggene i rillen  

 over størstedelen af sin længde og ... en anden buet kant, som i det  

 væsentlige danner en tangent (!) med den anden af væggene i rillen over  

 størstedelen af sin længde.« Denne meget upræcise formulering, som i  

 parantes bemærket er fejlagtig (tangenter er rette linier) og vildledende,  

 kan i forbindelse med de meget store vinkler, som dannes mellem de fire  

 konvekse flader, ikke foregribe opfindelsens tanke, idet der med den fra  

 dette modhold kendte teknik ikke kan fremskaffes en let nål, som med en lille  

 krumningsradius kan aftaste højfrekvente svingninger i rillevægen, og som med  

 en parabelformet kantkurve ligger an mod rillevæggen med en stor trædeflade,  

 hvilket vil bidrage til, at nålens slid på rillevæggen er moderat.
Vi skal derfor endnu engang henstille til Patentankenævnet, at ansøgningen  

 henvises til fornyet behadling i patentdirektoratet på basis af direktoratets  

 konklusion.' Ankenævnet har behandlet sagen i sit møde den 31. januar 1989.
For klageren mødte civilingeniør J.H.
Stellinger, som gentog og uddybede  

 den skriftlige klagebegrundelse.
 Patentdirektoratet var repræsenteret ved konsulent Niels Ravn.
 Nævnet skal udtale:
 Det tiltrædes, at ansøgningen er afslået således som den forelå for  

 Patentdirektoratet.
 Efter en samlet vurdering af de nu foreliggende oplysninger i sagen finder  

 nævnet det rettest, at sagen tilbagesendes til ny realitetsbehandling i  

 direktoratet, hvorved bemærkes, at nævnet ikke herved har taget stilling til  

 muligheden for udstedelse af patent på grundlag af de fremlagte dokumenter.
Herefter bestemmes:
 Sagen tilbagesendes til ny realitetsbehandling i direktoratet på grundlag  

 af de nu foreliggende oplysninger i sagen.
