Fremsat den 1. marts 2022 af Troels Lund Poulsen (V), Hans Andersen (V), Rasmus Jarlov (KF), Søren Pape Poulsen (KF), Lars Boje Mathiesen (NB), Pernille Vermund (NB) Henrik Dahl (LA) og Alex Vanopslagh (LA) Forslag til folketingsbeslutning om en ny reformpakke for dansk økonomi Folketinget pålægger regeringen at fremsætte lovforslag senest den 1. maj 2022, der, a) får nyuddannede dimittender hurtigere i job, b) forhøjer fribeløbet for SU, c) fjerner modregningen som følge af partners arbejdsindkomst i social pension, d) fjerner modregningen som følge af egen arbejdsindkomst i folkepensionens grundbeløb og pensionstillæg, e) afskaffer den grønne check for ikkepensionister, f) forhøjer den supplerende grønne check for børn, g) sænker elafgiften, h) udmønter reserven fra Nordsøen til gode rammebetingelser for dansk erhvervsliv og i) øger det maksimale beskæftigelsesfradrag.
Det vil bidrage til at løfte beskæftigelsen markant i en tid, hvor ledigheden er rekordlav og efterspørgslen på arbejdskraft er høj.
Bemærkninger til forslaget Ledigheden er faldende, og der er akut mangel på arbejdskraft i flere brancher.
Det er efter forslagsstillernes opfattelse det absolut største problem, som dansk økonomi står over for.
Tal fra Danmarks Statistik viser, at ledigheden faldt til 2,5 pct. af arbejdsstyrken i december 2021, hvilket er det laveste niveau siden før finanskrisen i september 2008 (»Ledigheden faldt yderligere i december«, Danmarks Statistik, den 31. januar 2022).
Der er behov for konkrete tiltag, der skaffer flere hænder til virksomhederne, som står i en situation, hvor de må sige nej til ordrer og henvendelser, fordi de mangler hænder.
Samtidig står Danmark med en kæmpe udfordring med stigende energipriser og behovet for større elektrificering af samfundet, der bør tages hånd om.
Alle disse elementer bør adresseres her og nu.
 Forslagsstillerne har noteret sig, at regeringen sammen med et flertal i Folketinget har indgået »En ny reformpakke for dansk økonomi«, den 21. januar 2022. Forslagsstillerne er enige om indholdet af flere af tiltagene i aftalen, og for at sikre, at disse forslag kan gennemføres  og gennemføres bedst muligt  fremsættes med dette beslutningsforslag.
Forslagsstillerne forventer, at der vil kunne opnås flertal for disse forslag, da der, jf. »En ny reformpakke for dansk økonomi«, er enighed mellem regeringen og de øvrige aftalepartier om indholdet.
Det er uholdbart, hvis regeringen vælger at blokere for forslag, som regeringen selv har indgået en aftale om.
I så fald tager regeringen hele dansk økonomi som gidsel med sine ultimative krav.
Med initiativerne mener forslagsstillerne, at der vil kunne opnås et øget arbejdsudbud på over 13.000 fuldtidsansatte.
Forslagsstillerne vil med dette forslag ikke blokere for, at regeringen kan søge flertal andre steder for de resterende elementer i »En ny reformpakke for dansk økonomi«.
Derfor pålægges regeringen med dette beslutningsforslag at udmønte følgende elementer fra aftalen.
Alle tal er fra regeringens eget materiale i forbindelse med indgåelsen (Finansministeriets hjemmeside, den 21. januar 2022), og angår følgende tiltag:
a) Dimittenders overgang fra uddannelse til job gennemføres.
Provenuvirkningen er 2.350 mio. kr., og det vil øge arbejdsudbuddet med 7.900 fuldtidspersoner.
b) Forhøjelse af fribeløb, så studerende kan tjene mere ved siden af SU, gennemføres.
Provenuvirkningen er 20 mio. kr., og det vil øge arbejdsudbuddet med 300 fuldtidspersoner.
c) Afskaffelse af modregning af partners arbejdsindkomst i førtids-, senior- og folkepension gennemføres.
Provenuvirkningen er 870 mio. kr., og det vil øge arbejdsudbuddet med 1.650 fuldtidspersoner.
d) Afskaffelse af modregning af egen arbejdsindtægt i folkepensionens grundbeløb og pensionstillæg gennemføres.
Provenuvirkningen er 380 mio. kr., og det vil øge arbejdsudbuddet med 1.000 fuldtidspersoner.
e) Afskaffelse af den grønne check for ikkepensionister gennemføres.
Provenuvirkningen er 1.300 mio. kr., og det vil øge arbejdsudbuddet med 1.200 fuldtidspersoner i 2030.
f) Tiltag for grøn check til børnefamilier gennemføres.
Provenuvirkningen er 140 mio. kr., og det vil påvirke arbejdsudbuddet med 150 fuldtidspersoner.
g) Nedsættelse af elafgiften gennemføres.
Provenuvirkningen er 1.180 mio. kr., og det vil påvirke arbejdsudbuddet med 50 fuldtidspersoner.
h) Reserven fra Nordsøaftalen udmøntes.
Provenuvirkningen er 205 mio. kr.
i) Det maksimale beskæftigelsesfradrag øges med 4.900 kr.
Provenuvirkning er 1.200 mio. kr., og det vil øge arbejdsudbuddet med 1.300 fuldtidspersoner.
 Implementeringen af tiltagene skal følge samme tidsplan som regeringens aftale.
Forslagsstillerne har bevidst holdt forslaget inden for de tiltag, som aftalepartierne nåede frem til med reformaftalen den 21. januar 2022. Med denne tilpassede model opnås et øget arbejdsudbud på over 13.000 fuldtidspersoner.
Det er mere end den samlede aftale fra den 21. januar 2022 og dermed et udtryk for, at forslagsstillerne har store ambitioner for Danmark  også inden for den af regeringen anførte ramme.
Økonomi Tiltagene i dette beslutningsforslag leverer i 2030 et statsfinansielt overskud på over 50 mio. kr., som fremadrettet kan tilgå råderummet.
Skriftlig fremsættelse Troels Lund Poulsen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en ny reformpakke for dansk økonomi.
(Beslutningsforslag nr.
B 138) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
