En landbrugsejendom var ved slutseddel af 4. januar 1989 erhvervet til  

 overtagelse pr. 31. december 1988. Køberen havde ikke anset sig for etableret  

 i 1988 og havde for 1988 fradraget indskud på etableringskonto.
Køberen blev  

 anset for etableret i 1988, og fradrag for indskud blev ikke godkendt, idet  

 kravet om personlig arbejdsindsats i etableringskontolovens § 5, stk. 3,  

 måtte anses for opfyldt derved, at der var tale om en virksomhed, hvis drift  

 betingede den krævede arbejdsindsats.
 A klagede for indkomståret 1988 over, at de stedlige skattemyndigheder  

 ikke havde godkendt hans fradrag på 38.660 kr. for indskud på  

 etableringskonto.
 Det fremgik af sagens oplysninger, at klageren ved slutseddel af 4. januar  

 1989 til overtagelse den 31. december 1988 havde købt en landbrugsejendom.  

 Som følge af det sene overtagelsestidspunkt havde klageren ikke anset sig for  

 etableret i indkomståret 1988, men de i forbindelse med anskaffelsen hævede  

 etableringskontomidler var først anvendt til forlods afskrivning i  

 indkomståret 1989.
 Ved indkomstopgørelsen for indkomståret 1988 havde klageren foretaget  

 fradrag for indskud på etableringskonto med 38.660 kr.
 De stedlige skattemyndigheder havde under hensyn til, at klageren havde  

 overtaget ejendommen, hvortil de hævede etableringskontomidler var anvendt,  

 den 31. december 1988, anset ham for etableret i 1988. Som følge heraf havde  

 myndighederne nægtet fradrag for indskud, foretaget på etableringskontoen i  

 1988. Endvidere var de etableringskontomidler, klageren havde hævet til  

 anskaffelsen af ejendommen, anset for anvendt til forlods afskrivning i 1988,  

 jf. etableringskontolovens § 7. Dette havde bevirket, at  

 afskrivningsgrundlaget for bygningerne var nedsat med 136.200 kr. med en  

 deraf følgende forhøjelse vedrørende afskrivninger på 8.174 kr.
Skattemyndighederne havde således anset klageren for at opfylde  

 arbejdskravet i etableringskontolovens § 5, stk. 2 og 3, allerede fra  

 overtagelsesdagen, uanset at der eventuelt ikke var arbejdet i virksomheden  

 den 31. december 1988. Ved afgørelsen var der henset til, at det for  

 sæsonbetonede virksomheder var tilstrækkeligt, at der blev ydet mindst 50  

 timers arbejde i de måneder, sæsonen varede, jf. cirkulære nr. 167 af 30.  

 oktober 1984 om indskud på etableringskonto.
Under hensyn til, at der var  

 tale om en landbrugsejendom, var arbejdskravet anset for opfyldt allerede fra  

 erhvervelsestidspunktet.
 Klagerens revisor påstod over for Landsskatteretten, at klageren var  

 berettiget til at foretage fradrag for indskud på etableringskonto for 1988,  

 idet han ikke mente, at klageren kunne anses for etableret i 1988, da  

 arbejdskravet i henhold til etableringskontolovens § 5, stk. 3, ikke var  

 opfyldt i 1988. Revisoren anså først klageren for etableret i 1989.
Revisoren henviste til støtte herfor til, at arbejdskravet i henhold til  

 etableringskontolovens § 5 var helt konkret, idet den etablerede både i  

 etableringsåret og det følgende år skulle deltage i bedriften i ikke  

 uvæsentligt omfang.
Revisoren mente ikke, at det var tilstrækkeligt, at  

 virksomheden som sådan på årsbasis gav mulighed for en ikke uvæsentlig  

 arbejdsindsats.
 Landsskatteretten bemærkede, at det af punkt 23 i cirkulæret til  

 etableringskontoloven fremgik, at det ikke berettigede skattemyndighederne  

 til at anse kontohaveren for etableret, selv om denne havde erhvervet  

 formuegoder af det i etableringskontolovens § 5, stk. 5, nævnte omfang, hvis  

 kontohaveren ikke selv ønskede at anses for etableret.
Da klageren imidlertid selv havde anset sig for etableret i forbindelse  

 med erhvervelsen af den omhandlede landbrugsejendom, og da denne rent faktisk  

 var overtaget i indkomståret 1988, fandt retten, at skattemyndighederne med  

 rette havde anset etableringen for at være sket i dette indkomstår.
Herved  

 bemærkedes, at retten fandt, at bestemmelsen i etableringskontolovens § 5,  

 stk. 3, om personlig arbejdsindsats, set i sammenhæng med lovens øvrige  

 regler måtte forstås således, at det afgørende for, om klageren kunne anses  

 for at opfylde arbejdskravet, måtte være, om der var tale om en virksomhed,  

 hvis drift betingede den krævede arbejdsindsats.
Da dette efter det oplyste  

 om virksomhedens karakter var tilfældet, og da retten herefter ikke fandt, at  

 det kunne tillægges betydning, om klageren rent faktisk havde udført arbejde  

 den 31. december 1988, var retten enig med skattemyndighederne i, at  

 arbejdskravet måtte anses for opfyldt.
Da der efter etableringskontolovens § 1, stk. 3, ikke kunne foretages  

 fradrag for indskud på etableringskonto i etableringsåret, fandt retten det  

 således berettiget, at de stedlige skattemyndigheder havde nægtet fradrag for  

 indskud på etableringskonto med 38.660 kr.
Den påklagede ansættelse blev  

 herefter stadfæstet.
 LV 1990, D 4.5.2.
