Vejledning om identifikationsmærkning af  

 fisk og fiskevarer (Til samtlige fiskeriinspektorater samt producenter og  

 registrerede importører af fisk og fiskevarer) Baggrund På grundlag af adskillige henvendelser fra  

 fiskeriinspektoraterne kan det konstateres, at der er en del problemer  

 vedrørende identifikationsmærkning af fiskevarer, særligt  

 for så vidt angår fiskevarer, som produceres eller importeres i  

 en eller anden form for inderemballage inden i kasser, kartoner, æsker,  

 wrappede paller m.v.
Formål Formålet med identifikationsmærkning af  

 fødevarer er at give myndighederne mulighed for at kontrollere  

 varernes oprindelse, herunder at varerne er produceret på  

 autoriseret/godkendt virksomhed herhjemme eller i udlandet og ikke f.eks.  

 stammer fra områder omfattet af importforbud eller andre særlige  

 restriktioner.
Det er derfor også væsentligt, at mærkningen  

 er foretaget på en sådan måde, at varen vanskeligt kan  

 skifte identitet, herunder at ompakning af varen ved overførsel af  

 inderemballagen til anden yderemballage ikke medfører, at varen  

 fremstår med en ny oprindelse.
Regler om identifikationsmærkning Kravene til identifikationsmærkning fremgår af  

 bekendtgørelse nr. 324 af 28. april 1994 om mærkning af fisk og  

 fiskevarer, som ændret.
Det er heri anført, at  

 mærkningsoplysningerne - herunder identifikationsmærkning - skal  

 anbringes på emballagen eller på en etiket fastgjort på  

 emballagen, jf. § 11, stk. 1 og 2. Ved emballage forstås en karton,  

 kasse eller anden form for engrosemballering eller færdigpakning  

 såvel som en lukket inderemballage.
 Det fremgår af § 12, at fisk og fiskevarer skal  

 være mærket med den relevante virksomheds autorisations- eller  

 registreringsnummer, med en angivelse af afsenderlandet i umiddelbar  

 forbindelse med aut./reg. nummeret samt for EU-varers vedkommende med en  

 forkortelse for Fællesskabet.
 Fisk og fiskevarer, der er emballeret i virksomheder i  

 tredjelande, må ikke mærkes med: »EU«, »EU approval number« eller  

 med forkortelser for EU-landene (eksempelvis »DK«, »NL«, etc.) foran  

 tredjelandsvirksomhedens autorisations- eller registreringsnummer.
 For tredjelande, hvor der er fastsat en særlig  

 kommissionsbeslutning for indførsel af fisk og fiskevarer, skal  

 oprindelseslandets navn anføres fuldt ud, som anført i  

 kommissionsbeslutningerne for de enkelte tredjelande.
 Fiskemærkningsbekendtgørelsen implementerer  

 for så vidt angår reglerne om identifikationsmærkning  

 direktiv 91/4931)  som ændret ved  

 direktiv 95/71. Det fremgår af bilagets kapitel 7, at de nævnte  

 oplysninger skal fremgå af emballagen eller i tilfælde af ikke  

 emballerede varer af ledsagedokumenterne.
Emballage Emballering er i direktiv 91/493 defineret som:  

 »anbringelsen af fiskerivarer i en indpakning, en beholder eller i et andet  

 egnet materiale for at yde beskyttelse«.
Der er i direktivet ikke foretaget nogen skelnen mellem  

 forskellige emballager m.h.t. formål eller anvendelse.
I den  

 udstrækning en indre emballage yder en form for beskyttelse af varen,  

 må den derfor siges at være omfattet af definitionen og dermed af  

 kravet om identifikationsmærkning.
Identifikationsmærkning af emballage I princippet må al inderemballage formodes at have  

 til formål at yde en form for beskyttelse, idet den næppe ellers  

 ville blive anvendt, men i sammenhæng med kravet om  

 identifikationsmærkning vil det være relevant at begrænse  

 definitionen til at omfatte inderemballage, som er lukket og dermed skal  

 brydes eller ødelægges for at åbne for varen.  Omvendt kan  

 inderemballage i form af løs wrapping eller plast-omslag samt  

 åbne, evt. ombukkede poser uden identifikationsmærkning  

 accepteres.
 Det er således Fødevaredirektoratets  

 opfattelse, at fuldt lukket inderemballage, som al anden emballage, er  

 omfattet af kravet om identifikationsmærkning, uanset om der er tale om  

 pakning med vakuum, beskyttet atmosfære m.v. eller udelukkende om  

 fysisk beskyttelse.
 Da der har været rejst spørgsmål om  

 mærkning af pallepakkede fisk og fiskevarer, skal det samtidig oplyses,  

 at krympefilm om sådanne forsendelser også skal være  

 identifikationsmærket.
 Det skal endvidere oplyses, at bulk-pakninger, big bags,  

 etc. skal være identifikationsmærkede på de enkelte big  

 bags, små-containere, etc.
Da de omtalte direktivbestemmelser som omsat til dansk  

 lovgivning i fiskemærkningsbekendtgørelsen, for så vidt  

 angår hvad der skal henregnes til emballage, er meget uspecifikke og  

 dermed kan gøres til genstand for forskellig fortolkning i de  

 forskellige EU-lande, vil Fødevaredirektoratet forelægge sin  

 fortolkning for Europakommissionen til vurdering.
Såfremt Kommissionens  

 vurdering er i modstrid med Fødevaredirektoratets fortolkning, vil  

 vejledningen blive ændret i overensstemmelse hermed.
 Bestemmelserne giver derimod ikke mulighed for fortolkning  

 for så vidt angår kravet om, at fisk og fiskevarer skal  

 være identifikationsmærkede.
Partier som ankommer til grænsekontrollen i Danmark  

 uden identifikationsmærkning eller med mangelfuld eller ukorrekt  

 identifikationsmærkning vil blive afvist fra indførsel til  

 Fællesskabet.
Der vil ikke fremover blive givet tilladelse til, at der  

 for sådanne partier foretages mærkning/ommærkning med  

 identifikationsoplysninger i Danmark.
Undtagelse For færdigpakninger bestemt til den endelige  

 forbruger er der ikke krav om identifikationsmærkning af  

 inderemballagen.
 1)   Rådets  

 direktiv nr. 91/493/EØF af 22. juli 1991 om sundhedsmæssige  

 betingelser for produktion og afsætning af fiskerivarer.
