Bekendtgørelse om procedureregler ved en elevs fritagelse for  

 kristendomskundskab i folkeskolen I medfør af § 6, stk. 2, i lov om folkeskolen, jf.  

 lovbekendtgørelse nr. 870 af 21. oktober 2003, som ændret ved lov nr. 360 af  

 19. maj 2004, fastsættes:
 § 1.  

  

 Forud for, at en elev fritages for at deltage i undervisningen i  

 kristendomskundskab, jf. folkeskolelovens § 6, stk. 2, skal skolens leder  

 vejlede forældrene om fagets indhold og konsekvenserne af fritagelsen.
 Stk. 2.  

  

 De forældre, som  

 fremsætter ønske om fritagelse, skal inden fritagelsen gives, ved en samtale  

 orienteres om følgende:
 1)  

 	  

 Fagets status som et  

 obligatorisk og ikke-forkyndende kundskabsmeddelende fag, der er på linje med  

 folkeskolens øvrige fag.
 2)  

 	  

 Fagets indhold og mål  

 jf., folkeskolelovens § 6, stk. 1, og bekendtgørelse om formålet med  

 undervisningen i folkeskolens fag og obligatoriske emner med angivelse af  

 centrale kundskabs- og færdighedsområder (slutmål) og trinmål (Fælles mål),  

 samt skolens læseplan, undervisningsplan mv.
 3)  

 	  

 At faget skal gøre  

 eleverne fortrolige med dansk kultur og bidrage til deres forståelse for  

 andre  

 kulturer.
 4)  

 	  

 Fagets samspil med  

 andre fag samt relevans i det videre uddannelsesforløb.
 5)  

 	  

 Orientering om, at  

 der ikke tilbydes anden undervisning til erstatning for timerne i  

 kristendomskundskab.
§ 2.  

  

 Skolelederen skal forud for fritagelsen sikre sig, at forældremyndighedens  

 indehaver skriftligt har erklæret selv at ville sørge for barnets  

 religionsundervisning.
Skolelederen skal endvidere sikre sig, at  

 forældremyndighedens indehaver er opmærksom på, at fritagelse normalt kun kan  

 ske fra begyndelsen af et skoleår, og at fritagelse, hvis barnet er fyldt 15.  

 år, kun kan ske med barnets samtykke.
 § 3.  

  

 Bekendtgørelsen træder i kraft den 1. august 2004.
