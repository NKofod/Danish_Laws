Nr BTB 26 Betænkning over Forslag til folketingsbeslutning om opretholdelse af  

 færgerne »Peder Paars« og »Niels Klim« på  

 Kalundborg-Århus-overfarten   

 Nr B 26 1989-90, 1. samling Afgivet af Trafikudvalget Afgivet: 19900426 Udvalget har behandlet beslutningsforslaget i en række møder og har herunder stillet spørgsmål til trafikministeren, som denne har besvaret skriftligt.
 Endvidere har udvalget modtaget en skriftlig henvendelse fra borgmesteren  

 i Århus, som tillige har haft foretræde for udvalget.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) beslutningsforslaget til  

forkastelse ved 2. (sidste) behandling.
 Et andet mindretal (Socialdemokratiets og Centrum-Demokraternes  

 medlemmer af udvalget) indstiller beslutningsforslaget til vedtagelse  

 uændret.
 Mindretallet ønsker i den forbindelse at udtale følgende:
Mindretallet er enig i beslutningsforslagets indhold og vil stemme for det  

 ved 2. (sidste) behandling.
Mindretallet vil, når regeringens forslag om salg  

 af de 2 færger kommer til behandling i Folketinget, stille en række  

 opklarende spørgsmål af trafikal og økonomisk art.
 Et tredje mindretal (Socialistisk Folkepartis medlemmer af udvalget)  

 indstiller beslutningsforslaget til vedtagelse uændret.
 Mindretallet ønsker i den forbindelse at udtale følgende:
 Mindretallet stiller sig komplet uforstående over for det fornuftige i at  

 sælge de 2 færger »Peder Paars« og »Niels Klim« på  

 Århus-Kalundborgruten, oven i købet med et tab på en kvart mia. kr. i en tid  

 med stigende priser på skibe.
Eet er, at det er et løftebrud til borgmestrene i Kalundborg og Århus, som  

 havde fået mundtlig garanti for, at færgerne skulle forblive på ruten, til  

 Storebæltsforbindelsen blev færdig.
Det værste er imidlertid nok, at Det  

 Radikale Venstres og Kristeligt Folkepartis ordførere klart under 1.  

 behandling af nærværende beslutningsforslag og under behandlingen af  

 regeringens lovforslag om udbygning af færgeterminalen i Helsingør (L 119)  

 helt klart og præcist udtalte, at færgerne under ingen omstændigheder skulle  

 sælges under en pris af 800 mio. kr., og at der ved salg af disse skulle  

 sættes andre færger ind på ruten Kalundborg-Århus, således at der ikke skete  

 forringelser på denne rute, ud over at færgerne ville have en mindre  

 kapacitet.
 Ingen af tingene kommer til at passe.
 Prisen blev ikke 800 mio. kr., og de to færger, der chartres, kan ikke  

 engang fyldes op med biler med f.eks. 3 passagerer i hver, for så er  

 passagerantallet for stort i forhold til gældende regler.
 Det værste er måske den afsmitning, som Københavnsområdet nu får af  

 regeringens, Fremskridtspartiets og Kristeligt Folkepartis færgesalg, nemlig  

 at togdriften beskæres ved, at de såkaldte bådtog forsvinder.
 Kalundborgområdet, der lige har fået egnsudviklingsstøtte gennem EF, får  

 nu svært ved at få virksomheder til området, når man mister noget af den  

 kollektive trafik, samtidig med at Carmen-Clairol lukker den 1. juni og  

 sender 400-500 ansatte ud i arbejdsløshed, der bl.a. betyder, at Kvindeligt  

 Arbejderforbund får en arbejdsløshedsprocent på 60-70.
 Socialistisk Folkeparti føler sig naturligvis ikke ansvarlig for dette  

 færgesalg med baggrund i et finanslovforlig, partiet ikke har del i, og vil,  

 hvis der kommer et valg med et andet flertal inden salget den 1. maj 1991,  

 forsøge at få flertal for at annullere salget til Stena Line.
