Betænkning afgivet af Miljøudvalget den 8. maj 2013 Betænkning over Forslag til lov om ændring af miljømålsloven (Forenkling af planprocessen for Natura 2000-planer og styrkelse af interessentinddragelse m.v.) [af miljøministeren (Ida Auken)]:
1. Udvalgsarbejdet Lovforslaget blev fremsat den 20. marts 2013 og var til 1. behandling den 11. april 2013. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring.
Den 20. marts 2013 sendte miljøministeren de indkomne høringssvar og et notat herom til udvalget.
Teknisk gennemgang Udvalget har den 4. april 2013 haft teknisk gennemgang af lovforslaget med miljøministeren og embedsmænd fra Miljøministeriet.
Spørgsmål Udvalget har stillet 2 spørgsmål til miljøministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
Socialdemokratiets, Radikale Venstres, Socialistisk Folkepartis og Enhedslistens medlemmer af udvalget støtter lovforslaget.
Det har i årtier været en ambition for skiftende danske regeringer og Folketing at forenkle og afbureaukratisere.
Og man røber jo nok ikke nogen hemmelighed ved at sige, at det ikke altid er lykkedes lige godt.
Men med dette lovforslag går det den rigtige vej.
Der kommer en tiltrængt forenkling af processen for udarbejdelse af Natura 2000-planerne.
Lovforslaget reducerer de administrative processer og opprioriterer inddragelse og dialog i både planlægningen og gennemførelsen af de kommende planer fra næste planperiode.
Natura 2000-planlægningen er afgørende vigtig, da det er planlægning for en stor del af de danske naturperler og de mest sårbare naturområder.
Partierne er meget tilfredse med, at den tunge forhøring og idéfase erstattes af krav om inddragelse af interessenterne.
Det er også et fremskridt, at de statslige planer fremover bliver mindre detaljerede og vil give mere plads til kommunerne og til lokal indflydelse og viden, herunder at det bliver muligt at ændre i planerne undervejs.
Understregningen af, at de kommunale Natura 2000-planer skal koordineres indbyrdes kommunerne imellem og med de statslige skovhandleplaner, ser vi ligeledes som et vigtigt skridt i forhold til en helhedstænkning på det her område.
Der er selvfølgelig altid forskellige interesser, der skal nå sammen: Erhvervene, de grønne og de overordnede målsætninger og kommunerne.
Om det lykkes i sidste ende, vil kun tiden vise, men partierne noterer, at rigtig mange af de høringsberettigede organisationer er meget tilfredse med lovforslaget, og en afgørende forudsætning for Natura 2000-planernes succes er en bred accept af både proces, inddragelse og videngrundlag.
Det skaber vi forudsætningen for med det her lovforslag, og derfor støtter S, RV, SF og EL naturligvis forslaget.
Venstres, Dansk Folkepartis, Liberal Alliances og Det Konservative Folkepartis medlemmer af udvalget støtter lovforslaget, som fører til en række gode og fornuftige forenklinger og effektiviseringer.
Vi er positive over for, at der med lovforslaget kommer større fokus på at fremme og støtte en bedre dialog på nationalt, regionalt og lokalt niveau med interessenterne.
Venstre, Dansk Folkeparti, Liberal Alliance og Det Konservative Folkeparti vil dog understrege vigtigheden af, at myndighederne har en koordineret indsats over for lodsejerne.
Samtidig opfordrer vi til, at man i fremtiden holder for øje, at ambitionsniveauet skal stemme overens med de økonomiske virkemidler, som er til rådighed.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Andreas Steenberg (RV) Lotte Rod (RV) Eigil Andersen (SF) Steen Gade (SF) Per Clausen (EL) Jørgen Arbo-Bæhr (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Vivi Kier (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 193 Bilagsnr.
