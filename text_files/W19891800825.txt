 Ved afgørelsen af spørgsmål om fradrag for renter og kurstab for en  

 herværende filial af et amerikansk selskab vedrørende lån fra det derværende  

 moderselskab blev fradrag ikke godkendt for den del af lånet, som blev anset  

 for anvendt til udlodning fra filialselskabet.
 Selskabet var begrænset skattepligtig, og derfor kunne alene udgifter  

 vedrørende driften her i landet fradrages, svarende til, at kun indtægterne  

 derfra blev beskattet.
Selskabet A Inc.'s filial i Danmark klagede for indkomstårene 1983, 1984  

 og 1985 over, at Ligningsrådet ikke fuldt ud havde anset det for berettiget,  

 at der ved opgørelsen af filialens indkomst i henhold til  

 kulbrinteskattelovens kapitel 2 og 3 var fradraget renter og kurstab  

 vedrørende et lån på 172 mio. dollar, som ultimo 1983 var optaget hos  

 moderselskabet B Inc.
Ligningsrådet havde som begrundelse herfor anført, at  

 kun en del af lånet kunne anses medgået til filialens drift.
For indkomståret  

 1983 havde Ligningsrådet som yderligere begrundelse anført, at lånet ikke  

 skattemæssigt kunne anerkendes optaget med tilbagevirkende kraft til 1.  

 januar 1983.
 Selskabet nedlagde principalt påstand om, at den skattepligtige indkomst  

 efter kulbrinteskattelovens kapitel 2 for 1983 skulle nedsættes med  

 313.293.000 kr., for 1984 med 183.561 kr. og for 1985 skulle forhøjes med  

 64.985.000 kr., og at ansættelserne i henhold til lovens kapitel 3 blev  

 ændret i overensstemmelse hermed.
 Subsidiært påstod selskabet sagen hjemvist til fornyet behandling i  

 Ligningsrådet på det grundlag, at der tilkom filialen fradragsret for kurstab  

 og renter, uden at fradragsretten kunne beskæres som sket ved de påklagede  

 kendelser.
 Særskilt for 1983 nedlagdes den subsidiære påstand, at sagen blev hjemvist  

 til fornyet ansættelse på det grundlag, at der tilkom filialen fradragsret  

 for renter og kurstab for en del af året 1983.
Det klagende selskab, A Inc., var et amerikansk selskab, der udelukkende  

 drev virksomhed gennem filialen i Danmark, hvor selskabet gennem årene havde  

 foretaget betydelige investeringer.
Investeringerne var tidligere finansieret  

 bl.a. ved lån fra hovedkontoret i USA.
I efteråret 1983 havde  

 Statsskattedirektoratet imidlertid tilkendegivet, at der ikke ville kunne  

 godkendes fradrag for renter og kurstab vedrørende nævnte lån, idet der efter  

 direktoratets opfattelse ikke var tale om et egentligt gældsforhold.
Dette  

 var senere tiltrådt af Landsskatteretten ved kendelse af 12. november 1985,  

 offentliggjort i Medd. 1986, nr. 62. Denne afgørelse blev indbragt for  

 domstolene, men efter det oplyste stillet i bero.
Selskabet havde herefter ultimo december 1983 besluttet at nedbringe  

 egenkapitalen pr. 1. januar 1983 ved udlodning af 99 mio. dollar.
Endvidere  

 skulle hovedkontorets tilgodehavende hos filialen overdrages til  

 moderselskabet B Inc., ligeledes med virkning fra 1. januar 1983, således at  

 selskabet derved optog et rentebærende eksternt lån i moderselskabet på 172  

 mio. dollar.
Statsskattedirektoratet havde fundet, at en del af det optagne lån var  

 anvendt til at finansiere udlodning af egenkapital, og at denne del af lånet  

 ikke kunne anses optaget til og anvendt til den danske filials virksomhed.  

 Efter direktoratets opfattelse kunne lån, som alene var optaget for at ændre  

 finansieringsmåden af udgifter, der tidligere havde været finansieret ved  

 egenkapital, ikke anses som lån, der var anvendt til filialens drift.
Af det  

 optagne lån på 172 mio. dollar havde Statsskattedirektoratet herefter  

 godkendt 104 mio. dollar som vedrørende filialens aktivitet.
Den øvrige del  

 af lånet, eller 68 mio. dollar, var anset - sammen med et tilgodehavende på  

 49 mio. dollar hos søsterselskabet C - som medgået til finansiering af den  

 foretagne udlodning, der efter direktoratets opfattelse havde udgjort 117  

 mio. dollar.
Ud over den foretagne udlodning på 99 mio. dollar havde  

 Statsskattedirektoratet således fundet, at den med tilbagevirkende kraft til  

 1. januar 1983 skete forrentning af lånet på 18 mio. dollar måtte anses som  

 udlodning.
Ligningsrådet havde foretaget ansættelse i overensstemmelse  

 hermed.
Selskabets advokat anførte, at kapitalforholdene gennem de foretagne  

 dispositioner var bragt i overensstemmelse med, hvad der var forudsat ved  

 kulbrinteskatteloven.
Han oplyste, at selskabets beslutning var truffet efter  

 møder med Statsskattedirektoratet, hvor man havde fået den bestemte  

 opfattelse, at kapitaludlodningen ikke ville medføre skattemæssige problemer.  

 Lånet var optaget hos moderselskabet B Inc., USA, og måtte således anses som  

 et eksternt lån, hvor adgangen til rentefradragsret ikke kunne anfægtes.  

 Efter advokatens opfattelse måtte der derfor i medfør af selskabsskattelovens  

 § 9 være fradragsret for renter og kurstab vedrørende det omhandlede lån hos  

 moderselskabet.
Lånet måtte i sin helhed anses anvendt til filialens drift,  

 og det måtte herved tages i betragtning, at de samlede investeringer langt  

 oversteg de optagne lån.
Advokaten anførte endvidere, at der ikke var noget til hinder for, at  

 egenkapitalen anvendtes til udlodning, således som det efter hans opfattelse  

 var sket i det foreliggende tilfælde med den naturlige følge, at behovet for  

 lånefinansiering var blevet tilsvarende større.
Statsskattedirektoratets  

 synspunkt medførte efter hans opfattelse et skattemæssigt krav om, at  

 egenkapitalen blev fastlåst, og dette fandt han ikke, at der var hjemmel for.
Advokaten henviste til et eksempel vedrørende et tysk selskab, der for  

 egne midler opførte en fast ejendom i Danmark og efterfølgende optog lån med  

 sikkerhed i ejendommen.
Ifølge ligningsvejledningen 1980 ville renterne af et  

 sådant lån - i det omfang, det lå inden for 80% af ejendommens handelsværdi -  

 kunne fratrækkes fuldt ud uanset den faktiske anvendelse af låneprovenuet.  

 Advokaten anførte, at direktoratets opfattelse i den foreliggende sag var den  

 modsatte af den, som 80%-reglen var udtryk for, idet der efter denne regel,  

 der var beskrevet senest i ligningsvejledningen for 1987, ikke kunne stilles  

 krav om fastholdelse af egenkapitalen.
Da spørgsmålet ikke i øvrigt sås  

 omtalt, måtte ligningsvejledningens beskrivelse af praksis på det her nævnte  

 område efter advokatens opfattelse tillægges betydelig vægt.
Advokaten anførte yderligere, at direktoratets synspunkt ikke tidligere  

 havde været praktiseret, og at en sådan regel - hvorefter direktoratet i  

 realiteten skønsmæssigt kunne begrænse rentefradragsretten - næppe kunne  

 anses for hensigtsmæssig.
Det var ganske tilfældigt, at selskabet ultimo 1983  

 havde et tilgodehavende hos søsterselskabet C på netop 49 mio. dollar, og at  

 det dermed også var tilfældigt, at 68 mio. dollar af det optagne lån af  

 direktoratet var blevet anset for medgået til finansiering af udlodningen.
Et  

 sådant tilfældigt og selvvalgt udgangspunkt måtte efter hans opfattelse føre  

 til forkerte resultater.
Den pågældende regel, der har forbindelse med  

 synspunktet »tynd kapitalisering«, måtte i øvrigt anses som en  

 skærpelse af praksis og kunne dermed ikke indføres med tilbagevirkende kraft,  

 i hvilken forbindelse han henviste til dommen i UfR 1983, side 8  

 (Kruse-dommen).
 Med hensyn til fradrag for valutakurstab anførte advokaten, at filialen  

 rent faktisk havde lidt et tab, og at bestemmelsen i ligningslovens § 8 D,  

 der taler om fordringer og gæld, efter hans opfattelse måtte forstås således,  

 at et valutakurstab som det omhandlede var omfattet af bestemmelsen.  

 Advokaten bemærkede, at Statsskattedirektoratet oprindelig havde delt denne  

 opfattelse, og at formålet med lovbestemmelsen i øvrigt havde været at knytte  

 reglerne til valutareglerne.
Hvad særlig angik fradrag for renteudgifter for indkomståret 1983 anførte  

 advokaten, at han var bekendt med praksis, herunder bl.a.
Landsskatterettens  

 kendelse TfS 1988, nr. 394, hvorefter rentefradrag forudsatte en aktuel  

 gældsforpligtelse.
Han fandt dog, at der i det foreliggende tilfælde måtte  

 godkendes et vist rentefradrag for tiden forud for aftaledagen, idet ingen  

 formentlig havde gjort indvendinger, såfremt man havde aftalt forrentning  

 f.eks. fra den 1. oktober 1983. Dertil kom, at der gennem 1983 løbende var  

 oparbejdet en gæld til affilierede selskaber.
Statsskattedirektoratet havde  

 anerkendt denne gæld, der pr. 31. december havde udgjort 104 mio. dollar, og  

 advokaten fandt det derfor ulogisk helt at nægte rentefradrag, idet det ikke  

 havde været tanken, at disse gamle lån skulle være rentefri.
Statsskattedirektoratet gjorde gældende, at det i mangel af fyldestgørende  

 regnskabsmæssig dokumentation fra selskabets side måtte afvises at følge den  

 principale påstand om fradrag for hele det påståede beløb.
Der kunne -  

 såfremt der blev givet selskabet medhold i dets principale anbringender -  

 alene blive tale om at følge den subsidiære påstand.
Direktoratet måtte imidlertid afvise at indrømme fradrag for nogen del af  

 det påståede beløb.
Til støtte herfor anførte man, at der som følge af, at  

 selskabet alene var begrænset skattepligtig, efter bestemmelsen i  

 selskabsskattelovens § 2 kun skulle svares skat af indtægterne fra filialen  

 her i landet.
Når der skete en sådan begrænsning vedrørende indtægtssiden,  

 måtte der ske tilsvarende begrænsning af de fradragsberettigede udgifter, jf.  

 selskabsskattelovens § 9. Det var således alene udgifter, der kunne henføres  

 til filialen, der kunne fradrages, medens udgifter vedrørende selskabets  

 kapitalforhold var den begrænsede skattepligt uvedkommende.
I det  

 foreliggende tilfælde var der tale om renter og kurstab vedrørende lån, og  

 man måtte derfor over i anlægsfasen for at afgøre, om der var fradragsret,  

 idet alene lån anvendt til anskaffelse af driftsaktiver, hvis afkast var  

 omfattet af den begrænsede skattepligt, kunne begrunde fradrag.
Det måtte  

 påhvile selskabet at godtgøre, at der var en sådan forbindelse mellem  

 låneoptagelsen og driften af filialen, at der var fradragsret for renter.
I  

 forbindelse hermed måtte det yderligere bemærkes, at der ikke inden for  

 kulbrinteskattelovens område bestod en særlig vid adgang til at fratrække  

 renter, således som selskabet syntes at hævde.
Af lovens motiver fremgik, at  

 renter af lån kun kunne fratrækkes, hvis lånene var medgået til finansiering  

 af efterforsknings- og indvindingsvirksomhed.
Statsskattedirektoratet anførte herefter, at selskabets gæld i det  

 foreliggende tilfælde forud for låneoptagelsen ultimo 1983 havde andraget 104  

 mio. dollar, og et hertil svarende beløb af det optagne lån var ved  

 ansættelserne accepteret som anvendt til filialens drift.
Med hensyn til de  

 resterende 68 mio. dollar af det optagne lån måtte direktoratet fastholde, at  

 der var tale om finansiering af udlodning, der var den begrænsede skattepligt  

 uvedkommende.
Der henvistes til, at der ikke ville have været penge til  

 udlodningen af de i alt 117 mio. dollar (heraf renter 18 mio. dollar),  

 såfremt beløbene skulle være taget af egne midler, samt til, at udlodningen  

 og låneoptagelsen tidsmæssigt faldt sammen.
Helt afgørende var det  

 imidlertid, at det ikke fra selskabets side var påvist, at de 68 mio. dollar  

 af det optagne lån var anvendt til filialens drift.
Tværtimod var det fra  

 direktoratets side godtgjort, at de driftslån, som afløstes i forbindelse med  

 låneoptagelsen, alene udgjorde 104 mio. dollar.
Den påberåbte regel om fast ejendom var at betragte som en praktisk  

 arbejdsregel, der var indført, fordi man på netop dette område havde haft  

 særlige vanskeligheder.
Der var tale om en særregel vedrørende fast ejendom,  

 og der kunne derfor ikke drages slutninger fra denne til brug for det  

 foreliggende tilfælde, der vedrørte fast driftssted.
Det fremhævedes  

 endvidere, at reglerne om begrænset skattepligt af henholdsvis fast ejendom  

 og fast driftssted fremgik af hinanden uafhængige regler, nemlig dels  

 kildeskattelovens § 2, stk. 1 e, og selskabsskattelovens § 2, stk. 1 b, dels  

 kildeskattelovens § 2, stk. 1 d, og selskabsskattelovens § 2, stk. 1 a.
Statsskattedirektoratet bestred endvidere, at det ville være en konsekvens  

 af Ligningsrådets ansættelse, at filialens »egenkapital« blev  

 fastlåst, således som det hævdedes af advokaten.
Filialens  

 »egenkapital« ville være forskellen mellem den del af selskabets  

 aktiver og gældsposter, som til enhver tid kunne henføres til filialen.
I det  

 omfang, der blev optaget lån til finansiering af bruttoudgifterne, og  

 bruttoindtægterne samtidig blev overført til hovedvirksomheden, ville  

 filialens »egenkapital« blive nedbragt.
Dette var rent faktisk også  

 sket i dette tilfælde, idet filialens »egenkapital« fra at udgøre  

 +675 mio. kr. ultimo 1982 var nedbragt til +438 mio. kr. ultimo 1983. Såfremt  

 også den del af lånet, som var anvendt til at finansiere det amerikanske  

 selskabs udlodning, skulle anerkendes som vedrørende filialen, ville  

 filialens »egenkapital« være negativ med et beløb på -227 mio. kr.  

 ultimo 1983. Det fremgik heraf, at en sådan henføring ville have den  

 konsekvens, at det amerikanske selskab helt vilkårligt ville kunne bestemme  

 filialens skattepligtige indkomst.
 Hvad særlig angik fradrag for valutakurstab anførtes det, at bestemmelsen  

 i ligningslovens § 8 D skulle forstås i overensstemmelse med  

 selskabsskattelovens § 9.
Med hensyn til indkomståret 1983 anførtes det, at der var enighed om, at  

 der kunne ske fradrag for kurstab vedrørende den oparbejdede gæld, der ultimo  

 1983 androg 104 mio. dollar.
Statsskattedirektoratet kunne derimod ikke  

 godkende rentefradrag vedrørende disse lån, der stedse havde været betegnet  

 som rentefri.
Det var således helt nyt for direktoratet, når det nu hævdedes,  

 at det hele tiden havde været tanken, at disse lån skulle forrentes.
Over for det fra Statsskattedirektoratets side anførte fastholdt  

 selskabets advokat, at lånet på 172 mio. dollar udelukkende var anvendt til  

 at finansiere filialens drift, og han bestred, at der var hjemmel til at  

 fastlåse den en gang valgte finansieringsform.
Han bestred endvidere, at der  

 vedrørende fast ejendom var tale om et særligt lovgrundlag, og henviste til,  

 at bl.a. bestemmelsen i kildeskattelovens § 2, stk. 2, var fælles for  

 indtægter ved fast ejendom og indtægter ved fast driftssted.
Landsskatteretten bemærkede, at det klagende selskab tidligere havde  

 finansieret filialens aktiviteter ved hjælp af midler, overført fra  

 hovedkontoret i USA, men at der i årene 1982 og 1983 løbende var optaget  

 driftslån hos affilierede selskaber, således at selskabets driftslån ultimo  

 1983 havde andraget 104 mio. dollar.
Landsskatteretten kunne tiltræde, at der  

 ved Ligningsrådets afgørelse var godkendt fradrag for renter og kurstab  

 vedrørende den del af det ultimo 1983 optagne lån på i alt 172 mio. dollar,  

 der erstattede de nævnte driftslån på 104 mio. dollar.
Med hensyn til de resterende 68 mio. dollar af det optagne lån måtte  

 Landsskatteretten efter det oplyste lægge til grund, at denne del af lånet  

 var anvendt til finansiering af den ultimo 1983 foretagne udlodning til  

 moderselskabet.
Denne udlodning måtte i hvert fald som udgangspunkt anses at  

 vedrøre selskabets kapitalforhold i USA og kunne ikke henføres til etablering  

 eller drift af de aktiviteter, der var undergivet begrænset skattepligt her i  

 landet.
Der ville efter rettens opfattelse alene kunne indrømmes fradrag for  

 renteudgifter og kurstab på det omhandlede lån i det omfang, det kunne  

 godtgøres, at midlerne havde været anvendt til filialens aktivitet, jf.  

 selskabskattelovens § 9. Retten fandt ikke, at selskabet havde påvist i  

 forbindelse hermed at have anvendt yderligere midler fra den foretagne  

 omfinansiering end godkendt af Ligningsrådet.
Der blev ved afgørelsen også  

 henset til, at den godkendte fordeling mellem egenfinansiering og  

 finansiering ved lånte midler efter det oplyste svarede til, hvad der var  

 tilfældet i tilsvarende selskaber, og hvad der måtte anses for rimeligt og  

 økonomisk forsvarligt.
Der fandtes herefter ikke at være tilstrækkeligt  

 grundlag for at foranledige foretaget talmæssige ændringer.
 Landsskatteretten kunne således tiltræde, at Ligningsrådet ved de  

 påklagede ansættelser for indkomstårene 1984 og 1985 alene havde godkendt  

 fradrag for renter og kurstab vedrørende 104 mio. dollar af det optagne lån,  

 og fandt herefter ikke grundlag for at tage hverken den principale eller den  

 subsidiære påstand til følge.
Hvad særlig angik indkomståret 1983 fandt Landsskatteretten at måtte lægge  

 til grund, at de i årene 1982 og 1983 optagne driftslån på i alt 104 mio.  

 dollar ikke havde været rentebærende.
Der kunne således først indrømmes  

 rentefradrag fra det tidspunkt, hvor disse lån erstattedes af det i sagen  

 omhandlede rentebærende lån.
Der var ikke udfærdiget egentlige lånedokumenter  

 vedrørende sidstnævnte lån, der alene fremgik af posteringer, der var  

 foretaget i de amerikanske selskaber ultimo 1983, og Landsskatteretten fandt  

 ikke på dette grundlag at kunne godkende rentefradrag for nogen del af dette  

 år.
 LV 1987, SE 3.
 (* 1) Afgørelsen er offentliggjort i Skat 1989, nr. 4, side 339.
