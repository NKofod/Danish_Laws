Fremsat den 6. december 2019 af Pernille Vermund (NB), Peter Seier Christensen (NB), Lars Boje Mathiesen (NB) og Mette Thiesen (NB) Forslag til folketingsbeslutning om vurdering af og kompensation for ejendomsværditab grundet støj fra Flyvestation Skrydstrup Folketinget pålægger regeringen at fremsætte de nødvendige lovforslag og foretage de nødvendige ændringer af administrative forskrifter, således at boligejere kan få foretaget vurdering af og kompensation for ejendomsværditabet som følge af støj fra Flyvestation Skrydstrup.
Bemærkninger til forslaget Fredag den 15. november 2019 blev der indgået en politisk aftale, »Aftale om kompensation for F-35 kampflystøj fra Flyvestation Skrydstrup«, som omhandler kompensation til boligejere, der vil blive belastet af støj fra de kommende F-35 kampfly ved Flyvestation Skrydstrup.
 Aftalen sikrede mulighed for opkøb af de 117 ejendomme, der ligger tættest på flyvestationen, og som derved kan være så belastede af støjen, at opkøb er den bedste løsning for at kompensere disse boligejere bedst muligt.
Men en resterende andel på ca. 1.500 boliger, der ligger lidt længere væk, får kun muligheden for at vælge mellem støjsikring og 70.000 kr. i erstatning.
Det er ikke rimeligt.
Den nuværende lovgivning giver ikke mulighed for, at disse 1.500 boligejere kan få vurderet deres reelle ejendomsværditab, og giver heller ikke mulighed for, at staten kan kompensere for dette tab.
De 1.500 boligejere bliver derfor ladt i stikken og kan ende med store økonomiske tab uden ret til erstatning ud over 70.000 kr.
 Ifølge forsvarsminister Trine Bramsen kan man grundet den nuværende lovgivning ikke gøre noget for de boligejere, der måtte lide et større tab på mere end 70.000 kroner, men da Folketinget vedtager lovene i Danmark, må Folketinget ændre lovgivningen.
 Formålet med dette beslutningsforslag er på den baggrund at sikre, at regeringen foretager den nødvendige ændring af eksisterende lovgivning, så det bliver muligt at foretage en uvildig vurdering af ejendomsværditabet for de boligejere, der i dag kun kan vælge mellem støjsikring eller 70.000 kr. i kompensation, og derudover at sikre, at boligejerne bliver kompenseret for det reelle værditab, som en uvildig vurdering måtte fastslå.
Skriftlig fremsættelse Pernille Vermund (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om vurdering af og kompensation for ejendomsværditab grundet støj fra Flyvestation Skrydstrup.
(Beslutningsforslag nr.
B 55) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
