(Til samtlige kommunalbestyrelser og  

 Civilforsvarskommissionen for Storkøbenhavn) Som bekendt har kommunalbestyrelsen i henhold til civilforsvarsloven  

 ansvaret for kommunens civilforsvar.
 Det kommunale civilforsvars udbygning er et af de højt prioriterede  

 områder i det politiske forlig om civilforsvaret.
 I forbindelse med arbejdet med forliget er det blevet klart, at der er  

 mangel på personel i kommunernes civilforsvar i forhold til det materiel, som  

 kommunerne råder over.
 Da de konstaterede personelmangler næppe på kort sigt kan afhjælpes gennem  

 intensiveret hvervning af frivillige eller tilgang af værnepligtige,  

 henstilles det, at kommunalbestyrelsen i væsentligt videre omfang end hidtil  

 udnytter adgangen til at pålægge kommunalt ansatte civilforsvarsopgaver efter  

 civilforsvarslovens § 13. Efter denne bestemmelse skal ansatte i bl.a.  

 kommuner udføre de civilforsvarsopgaver, som pålægges dem.
Det er navnlig det ledende personel, der er en forudsætning for det  

 kommunale civilforsvars funktionsdygtighed.
Det er imidlertid inden for denne  

 gruppe, de største personelmangler findes.
I den nuværende situation bør  

 kommunalbestyrelsens anvendelse af § 13 derfor fortrinsvis koncentreres om  

 denne gruppe, men også befalingsmænd iøvrigt og menige kan tilvejebringes ved  

 anvendelse af pålæg.
Det bemærkes, at et pålæg i henhold til civilforsvarslovens § 13 er  

 undergivet visse begrænsninger.
Der må således enten være en sådan  

 indholdsmæssig sammenhæng mellem den pågældendes fredsmæssige virke og  

 funktionerne i en beredskabssituation, at uddannelse, kunnen og erfaring gør  

 det naturligt at pålægge den pågældende visse beredskabsmæssige opgaver,  

 eller også må den pågældendes fredsmæssige placering i kommunen eller et  

 særligt kendskab til stedlige forhold kunne begrunde et pålæg.
 Kommunalbestyrelsens administration af pålægget bør i videst muligt omfang  

 ske under hensyntagen til de enkelte ansattes personlige forhold.
De nærmere forhold vedrørende anvendelsen af pålægget fremgår af vedlagte  

 vejledning. (* 1) Da et pålæg medfører pligt for den ansatte til at påtage sig  

 civilforsvarsopgaver og til at deltage i den relevante undervisning, vil det  

 være hensigtsmæssigt, at oplysning om dette indgår i kommunens  

 ansættelsesbreve.
 Det bemærkes herved, at undladelse af at efterkomme et pålæg vil være en  

 overtrædelse af civilforsvarsloven og dermed kunne medføre strafansvar efter  

 lovens § 45, stk. 1.
 Med denne skrivelse ophæves civilforsvarsstyrelsens cirkulærskrivelser af  

 20. januar 1951, 27. januar 1953 og 14. april 1953 om pålæg i henhold til den  

 tidligere gældende civilforsvarslov (nr. 152 af 1. april 1949).
