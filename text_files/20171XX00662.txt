Skriftlig fremsættelse (1. marts 2018) Udenrigsministeren (Anders Samuelsen):
 Herved tillader jeg mig for Folketinget at fremsætte:
Forslag til lov om ændring af lov om udenrigstjenesten (Implementering af direktiv 2015/637 om koordinations- og samarbejdsforanstaltninger for at lette konsulær beskyttelse af ikkerepræsenterede unionsborgere i tredjelande og om obligatorisk digital kommunikation i forhold til tjenestehandlinger i udenrigstjenesten) (Lovforslag nr.
L 179) Vedlagte forslag til lov om ændring af lov om udenrigstjenesten har til formål at implementere Rådets direktiv (EU) 2015/637 af 20. april 2015 om konsulær beskyttelse af ikke-repræsenterede unionsborgere i tredjelande.
Direktivet indebærer, at en unionsborger kan modtage konsulær bistand fra et andet medlemslands repræsentation i et tredjeland, hvor vedkommendes eget land ikke er repræsenteret.
Det er der ikke noget nyt i  EU-samarbejdet har fungeret på dette område i flere år, men nu er der behov for rent teknisk at implementere det i dansk lovgivning.
Derudover indeholder forslaget en præcisering af personkredsen, som udenrigstjenesten yder konsulær bistand til i udlandet.
Med lovforslaget foreslås at lovfæste udenrigstjenestens hidtidige praksis om at yde bistand til ikkerepræsenterede EU-borgere, ikkerepræsenterede nordiske statsborgere og udlændinge med fast bopæl i Danmark  udover til danske statsborgere.
Vedlagte forslag indeholder endvidere et forslag om obligatorisk digital kommunikation i forbindelse med tjenestehandlinger udbudt af udenrigstjenesten.
Lovændringen indeholder en teknisk hjemmel til, at udenrigstjenesten kan gøre det obligatorisk for borgere og virksomheder at benytte digitale selvbetjeningsløsninger i forbindelse med ekspedering af udenrigstjenestens udbudte tjenestehandlinger.
 Idet jeg i øvrigt henviser til de bemærkninger, der ledsager lovforslaget, skal jeg tillade mig at anbefale det til Folketingets velvillige behandling.
