Skriftlig fremsættelse (26. januar 2011) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov om ændring af lov om indskud på etableringskonto og iværksætterkonto, dødsboskatteloven og kursgevinstloven (Forbedring af etablerings- og iværksætterkontoordningerne m.v.) (Lovforslag nr.
L 121) Regeringen ønsker at skabe vækst, innovation og dynamik i erhvervslivet.
En af forudsætningerne herfor er, at der skabes bedre vilkår for iværksættere, som har planer om at etablere virksomhed.
Som et bidrag hertil blev der med finanslovsaftalen for 2010 mellem regeringen (Venstre og Det Konservative Folkeparti) og Dansk Folkeparti afsat yderligere 20 mio. kr. årligt til forbedring af etablerings- og iværksætterkontoordningerne.
Dette lovforslag udmønter de afsatte midler.
Det foreslås, at maksimumgrænsen for, hvad der kan indskydes på etablerings- og iværksætterkonti forhøjes fra 40 pct. til 60 pct. af nettolønindtægten.
Der har dog hidtil altid kunnet indskydes 100.000 kr.
Dette beløb foreslås forhøjet til 250.000 kr.
 Det foreslås også, at den såkaldte etableringsgrænse, dvs. kravet til, hvad der skal hæves fra etablerings- og iværksætterkonti ved etableringen af virksomhed, nedsættes fra 113.900 kr. til 80.000 kr. (2010-niveau).
Det foreslås desuden, at etablerings- og iværksætterkontomidler skal kunne anvendes til at afholde alle driftsomkostninger, som er fradragsberettigede efter statsskattelovens almindelige regler.
Det betyder, at midlerne også kan anvendes til at afholde udgifter til f.eks. leasing af driftsmidler.
 Det foreslås endvidere, at restafskrivningerne ved anvendelse af etableringskontomidler forhøjes fra 42 pct. til 50 pct. af aktivet.
 Det foreslås tillige, at afgiften ved efterbeskatning af ikke hævede iværksætterkontomidler nedsættes fra 60 pct. til 52,50 pct.
 Det foreslås herudover, at kontohaveren kan få henstand med skatten af ikke hævede etablerings- og iværksætterkontomidler ved flytning til udlandet med ophør af fuld skattepligt her til landet.
 Det foreslås i den forbindelse, at kontohaveren ikke efter en dobbeltbeskatningsoverenskomst må være skattemæssigt hjemmehørende i et andet land.
 Det foreslås endelig, at der gives adgang til at placere etablerings- og iværksætterkontoindskud i alle slags obligationer, der er optaget til handel på et reguleret marked, dog med nogle få undtagelser.
Reglerne skal have virkning fra og med indkomståret 2010 bortset fra reglerne om placering af kontoindskud i obligationer, reglerne om fraflytning og reglerne om, at kontohaveren ikke efter en dobbeltbeskatningsoverenskomst må være hjemmehørende i et andet land.
Disse regler skal have virkning fremadrettet fra den 15. marts 2011.
 Lovforslaget skønnes at medføre et varigt provenutab på ca. 20 mio. kr. årligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
