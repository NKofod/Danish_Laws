Skriftlig fremsættelse (9. november 2016) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om udstykning og anden registrering i matriklen, lov om Geodatastyrelsen, lov om tinglysning og forskellige andre love (Effektivisering af ejendomsregistrering og -forvaltning m.v.) (Lovforslag nr.
L 65) Formålet med forslaget er at sikre, at oplysninger om ejendomme, bygninger og disses ejere og beliggenhed registreres i de relevante grunddataregistre på en måde, hvor der er sammenhæng og sikker identifikation på tværs af disse registre på ejendomsområdet.
Forslaget vedrører matriklen, Bygnings- og Boligregistret, en ny ejerfortegnelse mv. samt Tingbogen.
Lovforslaget vil desuden gennemføre ændringer og øget digitalisering af sagsgange mellem myndigheder omkring registreringer på ejendomsområdet.
Forslaget medvirker til at realisere grunddataprogrammets delaftale 1 om ejendomsdata under den fællesoffentlige digitaliseringsstrategi 2011-2015. Delaftalen blev indgået med henblik på effektivisering og forenkling af den offentlige registrering af landets faste ejendomme og bygninger.
Sigtet med Ejendomsdataprogrammet er at opnå en effektiv anvendelse af offentlige ejendomsdata ved at sikre korrekte ejendomsdata, der opdateres ét sted og anvendes af alle.
Dette skal bl.a. ske ved at forbedre kvaliteten af de statslige grunddataregistre samt udfase kopiregistre, og at sikre en effektiv og sikker distribution af grunddata til myndigheder og virksomheder.
Lovforslaget skal gennemføre en række initiativer, herunder at der etableres en klar og stringent ansvarsfordeling mellem registermyndighederne om registrering af data om ejendomme m.v.
Der skabes en mere klar opdeling mellem de grundlæggende registreringer i matriklen og Tingbogen.
Oplysninger om ejendommenes identifikation, stedfæstelse, ejendomsgrænser, arealer m.v. findes fremover i matriklen, mens oplysninger om tinglyste rettigheder over fast ejendom (adkomst, pant, servitutter m.v.) som hidtil findes i Tingbogen.
Der sikres en klar identifikation af, på hvilken ejendom de bygninger og faste anlæg, som er registreret i BBR, er beliggende.
For at sikre sammenhæng mellem grunddataregistrene indføres der en fælles, teknisk nøgle til entydig identifikation af fast ejendom, det såkaldte BFE-nummer, der tildeles af matrikelmyndigheden, Geodatastyrelsen.
BFE-nummeret tildeles en ejendom allerede når den forventes dannet, og er fra dette tidspunkt en sikker identifikation af ejendommen for myndigheder, bygherrer, rådgivere, borgere, långivere m.fl.
BFE-nummeret erstatter ikke de eksisterende ejendomsidentifikationer som f.eks. matrikelnummer og adresse.
Det indgår desuden i lovforslaget, at registermyndighederne forbedrer kvaliteten af deres grunddata og der etableres forenklede, digitaliserede og automatiske processer mellem registrene, f.eks. omkring ejendomsændringer.
Desuden vil lovforslaget give mulighed for at fastsætte regler om øget digitalisering af registrering og notering i matriklen.
Disse regler vil pålægge beskikkede landinspektører, kommuner og andre offentlige myndigheder indbyrdes at kommunikere digitalt gennem et fælles it-system.
Formålet hermed er at gøre det muligt løbende at indsamle og tilgå sagsakter i en sammenhængende ekspedition og dermed bidrage til en mere effektiv opgavevaretagelse i både den private og offentlige sektor.
 Som konsekvens af lovforslaget vil den kommunale grundregistrering af ejendomme og ejere ophøre i Ejendomsstamregistret og ejendomsdata, som bl.a. anvendes til ejendomsforvaltning og skatteberegning, vil fremover kunne findes i de statslige grunddataregistre.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
