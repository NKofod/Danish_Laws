Bekendtgørelse om egnsteatre I medfør af § 15 a, stk. 9, og § 15 b, stk. 2, i lov om scenekunst, jf. lovbekendtgørelse nr. 526 af 4. juni 2012, fastsættes:
 § 1. Staten yder delvis refusion af kommunernes driftstilskud til egnsteatre uden for Københavns, Frederiksberg, Odense, Aarhus og Aalborg Kommuner.
Definition og opgaver § 2. Ved et egnsteater forstås et professionelt producerende teater, der udbyder forestillinger hen over teatersæsonen, og som har hjemsted uden for de i § 1 nævnte kommuner.
Et egnsteater skal have minimum 2 produktioner årligt, et fast spillested, lokal forankring og være finansieret helt eller delvis af en eller flere kommuner.
Stk. 2. Et egnsteaters primære opgave er at producere og opføre teaterforestillinger, herunder f.eks. danseteater, musikteater, opera, performanceteater eller eksperimenterende teater, for voksne, børn og unge.
Egnsteatrene skal endvidere bidrage til at udvikle scenekunsten i det lokalmiljø, de er forankret i.
Stk. 3. En del af virksomheden skal være stationær.
Turnévirksomhed kan indgå i egnsteatrenes aktiviteter.
 Stk. 4. Visse egnsteatre, som før 25. maj 2007 har haft egnsteateraftaler, er undtaget fra kravet om minimum 2 årlige produktioner, jf. stk. 1. Kulturstyrelsen offentliggør en liste over disse egnsteatre.
 Stk. 5. Statens Kunstråd afgør, om et teater kan karakteriseres som et professionelt producerende teater og i øvrigt opfylder de krav til et egnsteater, som er fastlagt i stk. 1-3.
Vedtægter § 3. Det enkelte egnsteater udarbejder vedtægter for institutionen.
 Stk. 2. Vedtægterne skal som minimum indeholde bestemmelser om:
1) Teatrets navn og hjemsted 2) Teatrets formål 3) Bestyrelsens sammensætning og valgmåde 4) Ansættelse af teaterledelse 5) Budget, regnskab, revision og årsberetning 6) Vedtægtsændringer 7) Bestyrelsens møder, beslutningsprotokol, beslutningsdygtighed og tegningsret samt forhold ved en eventuel ophørssituation.
Stk. 3. Vedtægterne skal godkendes af teatrets bestyrelse og af den tilskudsydende kommune.
Hvis staten er hovedtilskudsyder, skal Kulturstyrelsen godkende vedtægterne.
Forudsætninger for statsrefusion § 4. Der skal være indgået en fireårig egnsteateraftale mellem egnsteatret og den tilskudsbevilgende kommune, jf. § 8.
 § 5. Det årlige kommunale driftstilskud til det enkelte egnsteater skal udgøre et minimumsbeløb, som fastsættes på de årlige finanslove.
 Stk. 2. Hvis staten yder særligt driftstilskud efter § 13, tages der, i afgørelsen af om driftstilskuddet til egnsteatret opfylder minimumsbeløbet, jf. stk. 1, udgangspunkt i summen af det særlige statslige driftstilskud og det kommunale driftstilskud.
 Stk. 3. Ved oprettelse af nye egnsteatre kan bestemmelsen i stk. 1 fraviges i den første aftaleperiode.
§ 6. Der fastsættes et maksimumbeløb, som udgør den øvre grænse for størrelsen af det kommunale driftstilskud, som staten yder refusion af, jf. § 11. Maksimumbeløbet fastsættes på de årlige finanslove.
Der ydes ikke refusion af den del af driftstilskuddet, der overstiger maksimumbeløbet.
 Stk. 2. Hvis staten yder særligt driftstilskud efter § 13, tages der, i afgørelsen af om driftstilskuddet til egnsteatret overstiger maksimumbeløbet, jf. stk. 1, udgangspunkt i summen af det særlige statslige driftstilskud og det kommunale driftstilskud.
 Stk. 3. Yder flere kommuner driftstilskud til et egnsteater i fællesskab, forhøjes maksimumbeløbet, idet det på de årlige finanslove fastsatte maksimumbeløb ganges med antallet af tilskudsydende kommuner.
 Stk. 4. Yder flere kommuner driftstilskud til et egnsteater, fordeles refusionen i forhold til den enkelte kommunes andel af kommunernes samlede driftstilskud.
 Stk. 5. Ved sammenlægning af to eller flere eksisterende egnsteatre forhøjes maksimumbeløbet, idet det på de årlige finanslove fastsatte maksimumbeløb ganges med antallet af egnsteatre, som indgik i fusionen.
 § 7. Der kan ikke opnås refusion af tilskud, der ikke beløbsmæssigt fremgår af egnsteateraftalen, jf. § 8.
Egnsteateraftalen § 8. Kulturstyrelsen udarbejder retningslinjer, der fastlægger krav til egnsteateraftalens indhold.
Kulturstyrelsen bistår kommuner og teatre ved udarbejdelse af egnsteateraftaler.
 Stk. 2. Egnsteateraftalen skal fastlægge det samlede kommunale driftstilskud til egnsteatret.
 Stk. 3. Det kommunale driftstilskud for hvert enkelt år i aftaleperioden skal være angivet i det enkelte års prisniveau.
Stk. 4. Det skal fremgå af egnsteateraftalen, at det kommunale driftstilskud i et givent år mindst udgør det minimumsbeløb, der fastsættes på de årlige finanslove.
Dette gælder dog ikke i første aftaleperiode efter oprettelsen af et nyt egnsteater, jf. § 5, stk. 3.
 Stk. 5. Hvis staten yder et særligt driftstilskud til et egnsteater, oplyses dette i egnsteateraftalen, og det medregnes ved vurderingen af, om minimumsbeløbet er opfyldt, jf. § 5, stk. 2.
 Stk. 6. Egnsteateraftalen skal indeholde oplysninger om teatrets huslejeudgifter og om finansieringen af disse udgifter.
 Stk. 7. Der kan ikke indføjes genforhandlingsklausuler, der muliggør ændring af det årlige refusionsgrundlag i aftaleperioden.
 Stk. 8. Hvis flere kommuner ønsker at yde tilskud til et egnsteater, eller hvis flere egnsteatre sammenlægges, kan en ny egnsteateraftale afløse gældende aftaler.
 Stk. 9. Statens Kunstråd skal have mulighed for at kommentere forslag til egnsteateraftaler, inden aftalen underskrives.
§ 9. Kulturstyrelsen påser, at egnsteateraftalen, jf. § 4, opfylder betingelserne i § 8, og at de i krav, der stilles til størrelsen af det kommunale driftstilskud, jf. §§ 5. og 6, er opfyldt.
Desuden påser Kulturstyrelsen, at grænsen for det offentlige tilskud til husleje, jf. § 12, overholdes.
§ 10. Senest 1. april forud for det finansår, hvor en egnsteateraftale forventes at træde i kraft, fremsender kommunerne forslag til aftale med egnsteatrene, jf. § 8, til Kulturstyrelsen.
Dette gælder både for nye aftaler, for forlængelse af gældende aftaler, ved optagelse af flere kommuner i aftalen og for sammenlægninger af eksisterende egnsteatre.
 Stk. 2. Det angivne samlede kommunale tilskud kan ikke forhøjes i den endelige aftale.
 Stk. 3. Den underskrevne aftale fremsendes til Statens Kunstråd til orientering senest den 31. december forud for det finansår, hvor egnsteateraftalen træder i kraft.
Beregning af statsrefusion § 11. Statsrefusion af de kommunale driftstilskud til det enkelte egnsteater ydes inden for en beløbsramme fastlagt på de årlige finanslove, jf. § 1.
 Stk. 2. Kulturstyrelsen offentliggør 1. maj en minimumsrefusionsprocent for det kommende år, baseret på budgetoverslaget i indeværende års finanslov, og dermed med forbehold for den faktiske bevilling.
 Stk. 3. Refusion kan maksimalt udgøre 50 pct. af det kommunale driftstilskud.
 Stk. 4. Såfremt refusionsprocenten overstiger 50, anvendes den resterende bevilling til kvalitetsudviklingspuljen for egnsteatre, jf. § 14.
 Stk. 5. Den endelige refusionsprocent beregnes som forholdet mellem finanslovbevillingen til egnsteaterrefusion og de samlede refusionsberettigede kommunale driftstilskud til egnsteatre.
 § 12. Tilskud til husleje kan maksimalt udgøre 15 pct. af det samlede offentlige driftstilskud til det enkelte egnsteater.
Stk. 2. Ved husleje forstås i denne bekendtgørelse lejeudgifter eller tilsvarende udgifter til lokaler og bygninger, som teatret disponerer over.
Udgifter til lokale- og bygningsdrift, som f.eks. udgifter til lys, vand, varme og rengøring, betragtes ikke som husleje.
 Stk. 3. Kulturstyrelsen afgør, om et tilskud skal betragtes som tilskud til husleje, jf. stk. 2.
Særligt statsligt driftstilskud § 13. Staten kan yde et særligt driftstilskud til egnsteatre, der før nedlæggelse af amterne i 2007 modtog tilskud fra en eller flere amtskommuner.
En liste over de teatre, som kan modtage særligt statsligt driftstilskud, er udarbejdet af Kulturstyrelsen.
 Stk. 2. Den del af statstilskuddet, som udgøres af statens tidligere refusion af amtstilskud, kan reguleres med den årlige refusionsprocent, der gælder for de kommunale tilskud til egnsteatre.
Kvalitetsudvikling § 14. Staten kan inden for en beløbsramme, der er fastsat på de årlige finanslove, yde tilskud til kvalitetsudviklingsprojekter på egnsteatre.
 Stk. 2. Tilskud efter stk. 1 fordeles efter ansøgning fra egnsteatrene af Statens Kunstråd.
 Stk. 3. Kriterier for fordeling af midler fra udviklingspuljen fastlægges af Statens Kunstråd.
 Stk. 4. Afgørelser om tilskud efter stk. 2 kan ikke indbringes for højere administrativ myndighed.
Evaluering § 15. Statens Kunstråd kan iværksætte evaluering af egnsteatre.
Evalueringen gennemføres i dialog med egnsteatret og den tilskudsbevilgende kommune.
Evalueringerne gennemføres af konsulenter, som engageres til at gennemføre undersøgelsen.
Der kan etableres en styregruppe af relevante interessenter, som følger evalueringsarbejdet.
 Stk. 2. Evaluering finder også anvendelse for egnsteatre under egnsteateraftaler, der er indgået inden denne bekendtgørelses ikrafttræden.
 Stk. 3. Statens Kunstråd kan anvende dele af beløbsrammen til kvalitetsudviklingsprojeker, jf. § 14, stk. 1, til ekstern evaluering af egnsteatre.
 Stk. 4. Statens Kunstråd kan efter en evaluering i henhold til stk. 1, i tilfælde hvor teatrenes faglige og kunstneriske niveau ikke lever op til det generelle niveau for egnsteatrene, og hvor udvikling ikke vurderes mulig, beslutte, at statsrefusion efter § 1 samt særligt statsligt driftstilskud efter § 13 ophører i forbindelse med udløb af den gældende egnsteateraftale.
 Stk. 5. Afgørelse efter stk. 4 kan ikke indbringes for højere administrativ myndighed.
Regnskab og revision § 16. Revideret regnskab for et egnsteater godkendes af den kommune, der er hovedtilskudsyder.
 Stk. 2. Kommunen indsender det godkendte regnskab til Kulturstyrelsen senest 5 måneder efter regnskabsårets afslutning.
 Stk. 3. Regnskabet skal følge den til enhver tid gældende kommunale regnskabsinstruks.
Stk. 4. Hvis staten er hovedtilskudsyder, skal regnskabet godkendes af Kulturstyrelsen.
Regnskabet skal da følge den til enhver tid gældende bekendtgørelse udstedt i henhold til lov om økonomiske og administrative forhold for modtagere af driftstilskud fra Kulturministeriet.
 Stk. 5. Afgivne tilsagn kan bortfalde, og udbetalt refusion og tilskud kan kræves tilbagebetalt, hvis tilskudsmodtager ikke opfylder refusions- og tilskudsbetingelserne eller ikke gennemfører den forudsatte aktivitet.
Tilsyn § 17. Et egnsteater er underlagt tilsyn fra den kommune, som er offentlig hovedtilskudsyder.
 Stk. 2. Hvis staten er offentlig hovedtilskudsyder, føres tilsynet af Kulturstyrelsen.
 Stk. 3. Statens tilsyn kan efter aftale mellem Kulturstyrelsen og den tilskudsydende kommune varetages af kommunen.
Øvrige bestemmelser § 18. Kulturstyrelsen varetager administrationen af statens bevilling til egnsteatre på Kulturministeriets vegne.
 § 19. Der må ikke uden kulturministerens godkendelse gøres indskrænkninger i teaterledelsens ret til frit og uafhængigt at træffe bestemmelse om repertoire, engagement og øvrige kunstneriske spørgsmål, jf. lov om scenekunst § 31, stk. 2.
Ikrafttræden § 20. Bekendtgørelsen træder i kraft den 1. juli 2012.
 Stk. 2. Samtidig ophæves bekendtgørelse nr. 1404 af 7. december 2007 om egnsteatre.
Overgangsbestemmelser § 21. Egnsteateraftaler, der er indgået før denne bekendtgørelse træder i kraft, fortsætter indtil aftaleperiodens ophør.
Nye aftaler samt forlængelse af eksisterende aftaler skal indgås i henhold til denne bekendtgørelse.
 Stk. 2. Bestemmelserne i § 6, stk. 3 og 5, får først virkning for aftaler, som er indgået, efter at bekendtgørelsen er trådt i kraft.
