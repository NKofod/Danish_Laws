Skriftlig fremsættelse (16. december 2015) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven (Grøn BoligJobordning i 2016 og 2017) (Lovforslag nr.
L 95) Med lovforslaget indføres en grøn BoligJobordning i 2016 og 2017, der giver fradrag for lønudgifter til hjælp og grøn istandsættelse i hjemmet eller en fritidsbolig samt tilslutning til bredbånd.
Lovforslaget udmønter Aftale om en BoligJobordning i 2015-2017 fra den 29. juni 2015 og Aftale om en Ny grøn BoligJobordning i 2016 og 2017 fra den 6. november 2015 mellem regeringen, Dansk Folkeparti, Alternativet, Socialistisk Folkeparti og De Konservative, hvorefter BoligJobordningen fra 2016 omlægges, så den understøtter den grønne omstilling, øget bæredygtighed og klimaindsatsen.
Den nye ordning fra 2016 vil give fradrag på op til 6.000 kr. pr. person for serviceydelser i hjemmet, mens der vil være et fradrag på op til 12.000 kr. pr. person til håndværksydelser med et grønt sigte.
Herved fastholdes en velfungerende ordning, som hjælper de travle familier i hverdagen, samtidig med at det gøres mere favorabelt at renovere boligen med energivenlige løsninger, og etableringen af velfungerende bredbåndsforbindelser i alle dele af Danmark understøttes.
Fra 2016 udvides BoligJobordningen med en række nye grønne håndværksydelser.
Samtidig fjernes fradragsretten for ikke-grønne håndværksydelser.
Der sker ingen ændringer for de hidtil omfattede serviceydelser i hjemmet. Ændringerne i de omfattede ydelser har virkning for arbejde, der udføres den 1. januar 2016 og senere.
 BoligJobordningen skønnes at indebære et mindreprovenu efter tilbageløb og adfærd på ca. 410 mio. kr. i 2016 og ca. 395 mio. kr. i 2017. Den indregnede adfærdseffekt kan tilskrives ordningens effekt på nedbringelse af sort arbejde.
 For hurtigst muligt at give borgerne og virksomhederne klarhed om de nye regler fremsættes lovforslaget nu med henblik på vedtagelse hurtigst muligt i 2016. Forslaget er sendt i høring den 2. december 2015  den 4. januar 2016, og i det omfang høringssvarene giver anledning hertil, vil der blive stillet ændringsforslag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
