Pressenævnet fandt, at bladet ikke havde sandsynliggjort eller  

 dokumenteret påstanden om, at klagerens privatliv havde haft  

 indflydelse på regeringsdannelsen og udtalte sin alvorlige kritik.
Det  

 blev pålagt bladet at offentliggøre et resumé af  

 kendelsen.
Kendelse fra Pressenævnet i sag nr.  

 113/1994 Mogens  Lykketoft har klaget til Pressenævnet over  

 en artikel i Børsens Nyhedsmagasin den 2. december 1994, idet han  

 finder, at bladet har overtrådt god presseskik.
 I lederen, der havde overskriften "Politik og privatliv",  

 hed det:
 "SPILLEREGLERNE BLEV FULGT: Der er mange gode  

 grunde til, at Børsens Nyhedsmagasin i sit seneste nummer valgte at  

 overskride en grænse i dansk politik, der ellers forbyder medier at  

 omtale politikeres privatliv.
I en analyse af statsminister  Poul  Nyrup  Rasmussens  

 ledelse omtalte vi, at socialdemokratiets skattepolitiske ordfører  

  Anne-Marie  Meldgaard ikke afløste skatteminister  Ole  Stavad, fordi  

 hun i perioder har haft "et nært forhold til finansministeren", og at  

 det "ville være undergravende for regeringens proklamerede moralske  

 ansigt med en finansminister, der både havde sin kone,  

 kulturministeren, og en nær bekendt i regeringen." Efter Børsens Nyhedsmagasins opfattelse er det  

 væsentlige oplysninger, som afslører, hvorfor regeringsdannelsen  

 gik fatalt galt.
 Vi sendte artiklen til gennemsyn i Statsministeriet inden  

 bladet udkom - så statsministeren på forhånd kunne have  

 mulighed for at gøre sig bekendt med analysens indhold.
Vi bragte oplysningerne i en sammenhæng og i en  

 opsætning, vi mener, at de fortjener.
Nemlig som ét moment  

 blandt mange.
Vi fulgte spillereglerne, men vi brød et tabu i den  

 politiske journalistik.
Det vedkender vi os, og vi gjorde det med  

 velberådet hu.
 PRESSEN BÆRER ANSVARET: Nu ruller debatten om  

 bruddet på den politiske journalistiks kodeks - om dyneløfteri -  

 om engelske tilstande - og om, hvorvidt demokratiet kan holde til snageri.  

 Men debatten burde snarere dreje sig om behovet for et nyt regelsæt i  

 den politiske journalistik.
Det danske samfund har udviklet sig.
Sammen med de  

 demokratiske spilleregler.
Men den politiske journalistik har ikke holdt  

 trit.
Den simple kendsgerning, at politikere ikke længere træffer  

 deres vælgere - at de kun møder dem i medierne - har ikke  

 ført til fornyelse.
Det er velkendt i pressemiljøet på  

 Christiansborg, at tidligere ministre har haft alkoholproblemer.
Der er  

 eksempler - også fra nyere politisk historie - på  

 regeringsmedlemmer, der har været så berusede, at de var  

 uarbejdsdygtige i store dele af arbejdsdagen.
 Men pressen har ikke beskrevet det - fordi det var  

 omfattet af det journalistiske tabu.
 Derfor er pressen ansvarlig for - og skyldig i - at disse  

 ministre blev genvalgt (omend pressen ikke kan være ansvarlig for deres  

 udnævnelse). I dag har vælgerne ikke skygge af chance for at  

 opdage, om de stemmer på en sprutflaske - eller en god gedigen  

 politiker.
Så lavt er niveauet for politisk journalistik.
Det  

 er uansvarlighed så det batter.
Og derfor er der brug for en ny type  

 politisk journalistik - og for nye grænser for, hvad der kan og  

 bør offentliggøres.
 HAJERNE SKAL IKKE BESTEMME: Det er såre  

 enkelt at vælge aldrig at beskæftige sig med den farlige cocktail  

 af politikere og alkohol, ægteskabelige problemer, politikeres  

 privatøkonomi, deres psykiske problemer - uanset oplysningernes  

 relevans.
Men så bedrager pressen demokratiet.
Tavshed er et  

 valg - og tavsheden er den ringest tænkelige forvaltning af pressens  

 demokratiske ansvar.
Det er vanrøgt af ytringsfriheden.
 Dagblade med den holdning burde formulere deres  

 bladpolitik på deres forsider: "Denne avis har vedtaget ikke at bringe  

 stof, der kan skade politikeres omdømme".
 Så må læserne afgøre hvilken type  

 sandhed, de vil købe.
Vil det føre til britiske tilstande, hvor  

 smudspressen mandsopdækker politikere og skånselsløst  

 slagter dem for den mindste fodfejl? Nej.
Ikke nødvendigvis.
Al god journalistik starter  

 ved en sag med betydning - derefter graves den ud.
De spilleregler, der nu er  

 brug for, bør tillade, at journalistikken kan grave længere end  

 hidtil, måske helt til soveværelsesdøren eller  

 whiskyflasken, hvis forklaringen ligger dér.
Den britiske model starter på den forkerte side af  

 soveværelsesdøren - fordi det sælger.
Deri består  

 dens råddenskab.
 Men pressens pligt til at afdække alle  

 væsentlige sider af en sag, skal ikke dikteres af hajerne i  

 hyttefadet.
Selvfølgelig skal politikere have deres privatliv i  

 fred.
Selvfølgelig har de ret til sidespring og ægteskabelige  

 slagsmål.
Men politikere skal ikke fredes for enhver pris." I en artikel den 18. november 1994 i Børsens  

 Nyhedsmagasin hed det under overskriften " Nyrup tager magten" bl.a.:
"Imidlertid indtraf den største fadæse denne  

 grimme tirsdag aldrig.
Statsministeren nåede at forhøre sig hos  

 Socialdemokratiets skatteordfører  Anne-Marie  Meldgaard, om hun var  

 klar til at blive skatteminister.
Hun fik sit livs skuffelse, da  Nyrup  

 sadlede om.  Meldgaard har i perioder haft et nært forhold til  

 finansministeren - hvilket  Nyrup efter alle solemærker er bekendt med  

 - og det ville have været undergravende for regeringens proklamerede  

 moralske ansigt med en finansminister, der både havde sin kone,  

 kulturministeren, og en nær bekendt i regeringen." Klageren har bl.a. fremlagt pressemeddelelse af 2.  

 december 1994 fra Statsministeriet, hvoraf fremgår:
 "Statsminister  Poul  Nyrup  Rasmussen udtaler:
 "Forrige nummer af Børsens Nyhedsmagasin havde en  

 artikel, der gav anledning til at især Ekstra Bladet over nogle dage i  

 stor og usmagelig opsætning videregav ondsindet sladder om  

 finansministeren og et medlem af den socialdemokratiske folketingsgruppe,  

 selv om det blev afvist af de pågældende.
Jeg må som pressens minister udtrykke min afsky for  

 denne form for journalistik.
Jeg håber, at det passerede giver  

 anledning til dyb selvransagelse i dansk presse, så disse grove brud  

 på alle presseetiske regler bliver enkeltstående  

 tilfælde.
Jeg må endvidere på det skarpeste afvise  

 påstanden fra chefredaktøren på Børsens  

 Nyhedsmagasin om, at rygtesmæderiet har haft nogen som helst  

 indflydelse på mine dispositioner ved regeringsdannelsen og den seneste  

 regeringsomdannelse.
Jeg ville aldrig i mine dispositioner lade mig  

 påvirke af den slags sladder.
Men i øvrigt har jeg slet ikke  

 været præsenteret for sladderen, før den blev bragt til  

 torvs af Nyhedsmagasinet.
Statsministeriet har foreholdt Børsens  

 Nyhedsmagasin disse kendsgerninger.
Jeg kan således oplyse, at  

 journalist  Peter  Kjærgaard i forbindelse med en anmodning om fotos af  

 mig til illustration for artiklen har fremsendt et artikeludkast til  

 Statsministeriet.
Anmodning om fotos blev afvist.
Statsministeriet tog i den  

 forbindelse afstand fra sladderen og advarede journalisten mod at bringe  

 rygterne, herunder den påståede forbindelse til  

 regeringsdannelsen, til torvs.
På denne baggrund er det aldeles uacceptabelt, at  

 chefredaktøren i det nyeste nummer af Børsens Nyhedsmagasin  

 fastholder en historie, der er blevet beklaget af den journalist, der  

 desværre i strid med al anstændighed skrev den."" Klageren har endvidere fremlagt skrivelse af 21. december  

 1994 fra  Poul  Nyrup  Rasmussen til klageren, hvoraf bl.a. fremgår,  

 ".... at jeg på intet tidspunkt i min beslutningsproces bare  

 antydningsvis har været præsenteret for den ondsindede sladder.  

 Jeg hørte først om dem, da den blev bragt til torvs af  

 Børsens Nyhedsmagasin.
Allerede da artiklen blev oversendt til  

 Statsministeriet forud for publiceringen advarede man herfra imod denne  

 forkerte påstand.
Man måtte herefter gå ud fra, at passagen  

 udgik.
Der har derfor på intet tidspunkt hos Børsens  

 Nyhedsmagasin været den mindste anledning til at tillægge de  

 såkaldt centralt placerede kilder nogen som helst sandhedsværdi.  

 Som det fremgår af mine bemærkninger, har ingen centralt  

 placerede kilder i sagens natur kunnet have nogen som helst viden af den art,  

 chefredaktøren postulerer.
Det er simpelthen i strid med  

 sandheden.
 ....
Jeg kan kun opfatte henvisningen til, at jeg ikke har bedt  

 om et egentligt dementi som et forsøg fra Børsens  

 Nyhedsmagasins chefredaktør på, at retfærdiggøre de  

 usande påstande om, at den ondsindede sladder skulle have indgået  

 i mine overvejelser om regeringsdannelsen." Til støtte for klagen er det gjort gældende,  

 at historien om forholdet mellem klageren og  Anne-Marie  Meldgaard er usand.  

 Den politiske vinkel er kategorisk afvist af statsministeren, resten af  

 historien af de implicerede parter.
Det er endvidere gjort gældende, at der kan  

 være tale om dunkle politiske motiver for at skade klageren og dermed  

 den regering, han er medlem af.
Disse motiver kan have svækket  

 tilskyndelsen til at efterprøve, om de såkaldt centralt  

 placerede kilder havde en ondskabsfuld og skadevoldende hensigt.
 I øvrigt er klageren ikke blevet hørt inden  

 offentliggørelsen af historien.
 Endelig er det gjort gældende, at Børsens  

 Nyhedsmagasin både i form og indhold har været initiativtager til  

 en presseomtale, der har været usand, skadelig, krænkende og  

 medvirket til at nedsætte agtelsen for de implicerede parter.
I en udtalelsen om klagen har Børsens Nyhedsmagasin  

 gjort gældende, at formålet med artiklen den 18. november 1994  

 var at afdække  Poul  Nyrup  Rasmussens lederevner.
I forbindelse med  

 afdækningen af sagen omkring  Ole  Stavad gjorde flere kilder  

 Børsens Nyhedsmagasin opmærksom på, at klagerens  

 nære bekendtskab med  Ole  Stavads mest sandsynlige efterfølger  

 til skatteministerposten,  Anne-Marie  Meldgaard, førte til, at hun  

 ikke fik posten.
Efterfølgende beskrev flere centralt placerede  

 kilder, at dette bekendtskab indgik med stor vægt i statsministerens  

 afgørelse, og at han havde diskuteret det med nære  

 rådgivere.
Oplysningerne bekræftedes, da  Anne-Marie  Meldgaard  

 heller ikke blev minister, efter  Ole  Stavad valgte at gå af.
Kildernes pålidelighed, status og uafhængighed  

 afgjorde, at Børsens Nyhedsmagasin kunne formulere  

 omstændighederne omkring udnævnelsen på den måde, som  

 det skete i artiklen den 18. november 1994, og som blev gentaget i lederen  

 den 2. december 1994. Børsens Nyhedsmagasin har alene beskrevet det,  

 der i henhold til lederen blev anset for væsentligt.
At det var  

 nødvendigt at omtale et "nært forhold" for at forklare, hvorfor  

 regeringen blev sammensat, som den blev, var en nødvendig  

 journalistisk pris at betale for at give offentligheden et tilfredsstillende  

 billede af det faktiske begivenhedsforløb ved regeringsdannelsen.
 At andre blade har spekuleret i selve indholdet af det  

 nære bekendtskab, kan ikke lastes Børsens Nyhedsmagasin.
 Børsens Nyhedsmagasin har endvidere gjort  

 gældende, at det har gjort indtryk, at statsministeren  

 efterfølgende har afvist, at forholdet spillede en rolle for  

 regeringsdannelsen, men at pålideligheden og styrken af kilderne i  

 denne sag gør, at bladet holder fast i bladets oprindelige beskrivelse  

 af forholdet.
 Børsens Nyhedsmagasin har endelig gjort  

 gældende, at bladet ikke har haft "dunkle politiske motiver om at skade  

 finansministeren og den regering, han er medlem af". Selve artiklen  

 dokumenterer, at hensigten har været sobert og grundigt at  

 redegøre for regeringsdannelsens problemer og dens muligheder for at  

 løse dem.
 Følgende nævnsmedlemmer har deltaget i sagens  

 behandling: Else Mols, Hans Dam, Tage Clausen og Preben Sørensen.
 Pressenævnet udtaler:
 I en sag som den foreliggende må der foretages en  

 afvejning mellem hensynet til den enkelte borgers fred i forhold til  

 ytringsfriheden.
 Pressenævnet finder, at der er sket en  

 krænkelse af de involverede personers privatliv.
 Pressenævnet har herefter vurderet, om der  

 foreligger en sådan sandsynliggjort sammenhæng mellem det  

 påståede forhold og regeringsdannelsen og en så klar almen  

 interesse for offentlig omtale, at krænkelsen er berettiget.
 Statsminister  Poul  Nyrup  Rasmussen har afvist, at det  

 påståede forhold skulle have haft indflydelse på  

 regeringsdannelsen, og har fastholdt, at han end ikke havde hørt det  

 omtalt, da regeringsdannelsen fandt sted.
 Pressenævnet finder ikke, at Børsens  

 Nyhedsmagasin har sandsynliggjort, endsige dokumenteret, at påstanden  

 om finansministerens privatliv har haft indflydelse på  

 regeringsdannelsen.
 Pressenævnet udtaler derfor sin alvorlige kritik af  

 Børsens Nyhedsmagasins handlemåde.
 I medfør af medieansvarslovens § 49  

 pålægges den ansvarshavende redaktør af Børsens  

 Nyhedsmagasin herefter at offentliggøre følgende:
 "Kendelse fra Pressenævnet.
I en leder i Børsens Nyhedsmagasin den 2. december  

 1994 blev omtalt, at  Anne-Marie  Meldgaard ikke blev skatteminister efter  

  Ole  Stavad, fordi hun i perioder havde haft et nært forhold til  

 finansministeren, og at det ville være undergravende for regeringens  

 proklamerede moralske ansigt med en finansminister, der både havde sin  

 kone, kulturministeren, og en nær bekendt i regeringen.
Det blev  

 endvidere i lederen anført, at det var væsentlige oplysninger,  

 der afslørede, hvorfor regeringsdannelsen gik fatalt galt.
 Mogens  Lykketoft har klaget til Pressenævnet over  

 artiklen, idet han mener, at Børsens Nyhedsmagasin har overtrådt  

 god presseskik.
 Børsens Nyhedsmagasin har udtalt, at det blev anset  

 for nødvendigt at omtale forholdet for at forklare, hvorfor regeringen  

 blev sammensat, som den blev.
 I anledning af klagen udtaler Pressenævnet, at der i  

 en sag som den foreliggende må foretages en afvejning mellem hensynet  

 til den enkelte borgers fred i forhold til ytringsfriheden.
 Pressenævnet finder, at der er sket en  

 krænkelse af de involverede personers privatliv.
 Pressenævnet har herefter vurderet, om der  

 foreligger en sådan sandsynliggjort sammenhæng mellem det  

 påståede forhold og regeringsdannelsen og en så klar almen  

 interesse for offentlig omtale, at krænkelsen er berettiget.
 Statsminister  Poul  Nyrup  Rasmussen har afvist, at det  

 påståede forhold skulle have haft indflydelse på  

 regeringsdannelsen, og har fastholdt, at han end ikke havde hørt det  

 omtalt, da regeringsdannelsen fandt sted.
 Pressenævnet finder ikke, at Børsens  

 Nyhedsmagasin har sandsynliggjort, endsige dokumenteret, at påstanden  

 om finansministerens privatliv har haft indflydelse på  

 regeringsdannelsen.
 Pressenævnet udtaler derfor sin alvorlige kritik af  

 Børsens Nyhedsmagasins handlemåde.
 København, den 19. januar 1995.
Else Mols, Hans Dam, Tage Clausen og Preben  

 Sørensen." Afsagt den 19. januar 1995.
