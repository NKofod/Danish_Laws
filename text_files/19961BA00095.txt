Nr BSF 95 Forslag til folketingsbeslutning om oprettelse af et  

 forbrugerforskningsinstitut Fremsat af Jørn Jespersen (SF) Steen Gade (SF) Kjeld Rahbæk Møller (SF) den 18. februar 1997 Folketinget opfordrer regeringen til at fremsætte lovforslag om oprettelse af et statsligt Institut for Forbrugerforskning.
 Formålet med Institut for Forbrugerforskning skal være at sikre en  

 koordineret og kvalificeret forbrugerforskning, som kan styrke forbrugernes  

 indflydelse på markedet.
 Instituttet for Forbrugerforskning skal endvidere medvirke til at højne  

 kvaliteten i den politiske beslutningsproces i alle sager, som berører  

 forbrugerforhold, f.eks. nye teknologier som gensplejsning, internationale  

 politiske beslutninger som EU-direktiver om madsminke og nye internationale  

 handelsaftaler (WTO-aftalens betydning for forbrugerne).
 Instituttet foreslås etableret som en selvstændig statslig  

 sektorforskningsenhed og finansieret gennem vedvarende bevillinger på  

 finansloven.
Bemærkninger til forslaget Sagen om mærkning af gensplejsede sojabønner er et eksempel på, at  

 forbrugerne pludselig står i en situation, hvor de ikke har reel mulighed for  

 at sætte deres ønsker igennem.
Et stort flertal af såvel danske som  

 europæiske forbrugere er modstandere af de gensplejsede fødevarer, som  

 markedsføres, men de har ikke fået en tilstrækkelig mulighed for at vælge til  

 og fra.
Heller ikke det politiske system var forberedt på det problem, som  

 opstod, fordi leverandøren blandede gensplejsede og ikkegensplejsede  

 produkter sammen og dermed besværliggjorde en seriøs mærkning.
 I denne situation ville en fremadrettet forskning i den nye bioteknologis  

 betydning for forbrugerne have muliggjort en mere kvalificeret  

 beslutningsproces og et friere valg for forbrugerne.
Mere generelt er der behov for en forøget viden om, hvilke krav der skal  

 stilles til de mange nye mærkningsordninger, så de opfylder deres formål: at  

 give forbrugerne en stærkere stilling på markedet og et friere valg.
Det  

 gælder f.eks. miljømærker, de kommende kvalitetsmærker for fødevarer og de  

 mange private mærker.
 Andre emner, som en fremtidsorienteret forbrugerforskning med fordel kunne  

 tage op, er:
- bæredygtigt forbrug, - reklamens betydning for børns forbrug, - storcentres betydning for forbrugerne, - de store fødevarekæders betydning for forbrugerne, - standardisering af forbrugsvarer i EU og WTO, - forbrugerkrav til landbrugspolitikken, - tilsætningsstoffer og vildledning af forbrugerne, - krav til EU's forbrugerpolitik i forhold til det indre marked.
På nogle områder har forbrugerne en ganske stor købermagt, fordi markedet  

 er gennemsigtigt og konkurrencen på markedet stor med mange udbydere.
Men på  

 andre områder står forbrugerne svagt i forhold til stærke producenter og  

 detailhandelskæder.
Multinationale selskaber, som markedsfører en vare i mange lande, har  

 store ressourcer at sætte ind på reklame og påvirkning af markedet, og derfor  

 kan det være vanskeligt for forbrugerne at sætte deres ønsker og behov  

 igennem.
Selskaber, som sælger deres produkter på monopollignende markeder,  

 kan i vidt omfang styre udbudet og dermed forhindre forbrugernes ønsker i at  

 komme til udtryk.
Detailhandelskæder har efterhånden en så stor markedsandel,  

 at de på mange områder reelt bestemmer, hvilke valgmuligheder forbrugerne  

 stilles over for.
Der er derfor brug for en forskning, som målrettet satser på at styrke  

 forbrugernes magtposition på markedet.
Det kræver viden, information og  

 overblik, som modsvarer den megen forskning og de mange markedsundersøgelser,  

 som virksomhederne anvender for at styrke deres position på markedet.
I en globaliseret verden med en styrket markedsøkonomi er det af største  

 vigtighed at udvikle nye, styrkede virkemidler, som kan sikre realiseringen  

 af politiske målsætninger.
En stærk forbrugerforskning er netop et af disse  

 nye politiske virkemidler og en kontant håndsrækning til den ansvarsbevidste  

 politiske forbruger.
Heller ikke danske og europæiske politikere kan til fulde gennemskue  

 konsekvenserne af internationale handelsaftaler, EU-direktiver eller nye  

 teknologier.
Derfor bør det være en samfundsmæssig opgave at sikre såvel  

 forbrugere som politikere muligheder for at ytre sig på et kvalificeret  

 grundlag.
Oprettelsen af et statsligt forbrugerforskningsinstitut kan sikre,  

 at der sker en koordineret og kvalificeret forskning i de udviklinger, der i  

 disse år forandrer forbrugernes stilling i samfundet.
Instituttet bør have  

 som en væsentlig opgave at søge at kigge ind i fremtiden og skabe debat om  

 følsomme emner i tide.
 Instituttet for Forbrugerforskning bør etableres som en selvstændig  

 statslig sektorforskningsenhed med et særskilt lovgrundlag og med  

 uafhængighed af sektorinteresserne og centraladministrationen.
Instituttet skal have en bestyrelse.
Det foreslås, at bestyrelsen udpeges  

 af forskningsministeren efter indstilling.
Forskningsrådene indstiller 2  

 medlemmer, Forbrugerrådet 1 medlem, Det gastronomiske Akademi 1 medlem og  

 Danmarks Naturfredningsforening 1 medlem.
Hertil kommer 2 medarbejdervalgte  

 bestyrelsesmedlemmer.
 Bevillingen til instituttet skal sikres gennem vedvarende offentlig  

 finansiering på finansloven af hensyn til en langsigtet kompetenceopbygning.
Indledningsvis kunne man starte med en 3-årig forsøgsperiode med en årlig  

 bevilling på ca. 10 mio. kr. og dernæst evaluere instituttet med henblik på  

 endelig stillingtagen til dets fortsatte eksistens.
Herudover skal  

 instituttet have mulighed for at søge ekstern finansiering af konkrete  

 projekter hos f.eks. forskningsrådene, offentlige myndigheder, nordiske  

 samarbejdsorganisationer og EU.
Det naturlige ville være, at instituttet stod  

 til ansvar for en forbrugerminister, men i mangel af et selvstændigt  

 forbrugerministerium foreslås det, at instituttet etableres under  

 Forskningsministeriet.
Herved sikres, at instituttet i størst mulig  

 udstrækning skærmes mod sektorinteresser.
I Danmark foregår der i dag stort set ingen forskning ud fra hensynet til  

 forbrugerne.
Den smule, der foregår, er spredt og tilfældig og uden form for  

 koordinering eller overordnet strategi. Årsagen hertil er dels, at  

 forbrugerforskning ikke opfattes som en selvstændig disciplin og derfor har  

 svært ved at finde stabil finansiering, dels at forbrugerforskning ofte  

 sættes lig med det mere snævre begreb vareforskning, der for eksempel består  

 i test af husholdningsapparater.
En tredje forklaring er, at der ikke er  

 nogen tradition for, at forbrugerforskning indgår i de store  

 forskningsprogrammer.
De midler, staten i dag stiller til rådighed på forbrugerområdet, går  

 først og fremmest via Forbrugerstyrelsen til Statens Husholdningsråd og  

 bruges primært til vareforskning.
Hverken Forbrugerstyrelsen eller  

 universiteterne får afsat bevillinger til den bredere forbrugerforskning.
En  

 mindre del af de statslige bevillinger går til Forbrugerrådet, som er en  

 interesseorganisation og derfor ikke kan eller skal fungere som  

 forskningsorganisation.
De seneste års debatter om madsminke, om hormonbøffer og senest om  

 genmanipuleret soja har med al tydelighed vist, at hensynet til forbrugerne  

 ikke bliver tillagt tilstrækkelig betydning.
Som hovedregel træffes store  

 samfundsmæssige beslutninger, uden at konsekvenserne for forbrugerne udredes.  

 Samtidig har debatterne vist, at danske politikere har alt for ringe chancer  

 for at påvirke udviklingen inden for væsentlige områder.
Nok resulterede  

 debatten om madsminkedirektivet i, at danske politikere begyndte at overveje,  

 hvordan de i fremtiden kunne blive bedre rustet til at påvirke beslutningerne  

 i EU, inden løbet var kørt, hvilket foranledigede, at myndighederne nu som  

 input til diskussionen skal udarbejde faktuelle notater til Folketinget om  

 direktiver, der for eksempel vedrører fødevarer.
Men sådanne notater udgør  

 imidlertid langtfra et tilstrækkeligt grundlag til at tage beslutninger på.
I  

 madsminkesagen ville der kunne være tale om et notat fra  

 Levnedsmiddelstyrelsen, der vurderede de sundheds- og næringsmæssige forhold.  

 Der ville fortsat ikke være foretaget en bredere analyse af et  

 direktivforslags konsekvenser for de danske forbrugere, og i tilfældet med  

 madsminke var det netop hensynet til forbrugerne, der udløste hele debatten.
Et andet eksempel på, at internationale beslutninger bliver taget, uden at  

 konsekvenserne for forbrugerne er belyst, er EU's forbud mod anvendelse af  

 hormoner til husdyr.
Tiltrædelsen af WTO-aftalen betød, at det for fremtiden  

 kun ville være de videnskabelige argumenter, der talte i forbindelse med et  

 forbud, og ikke for eksempel argumenter om forbrugerbeskyttelse.
USA brugte  

 WTO-aftalen imod EU's forbud mod anvendelse af hormoner i husdyrfoder.  

 Argumentet var, at forbudet ikke var videnskabeligt begrundet, men primært  

 baseret på forbrugerhensyn.
Da Danmark tiltrådte den nye WTO-aftale, var der  

 ingen, der havde undersøgt konsekvenserne for forbrugerne.
Det blev først  

 klart, da sagen om hormonbøffer dukkede op.
Hvis sagen havde været undersøgt  

 forskningsmæssigt, ville danske og europæiske politikere have haft en chance  

 for at påvirke forløbet ud fra hensynet til forbrugerne.
Nu blev det atter en  

 sag, hvor politikerne kom meget sent på banen.
Ved at etablere et Institut for Forbrugerforskning vil regeringen og  

 Folketinget udsende vigtige signaler om, at staten skal bidrage til at styrke  

 forbrugerens stilling.
Samtidig vil det sikres, at danske forbrugere og  

 danske synspunkter vil kunne præge debatten om fremtidens marked på et langt  

 mere kvalificeret grundlag og på et tidligere stadium.
Danmark vil endvidere  

 kunne kvalificere EU's forbrugerpolitik, som i dag er et ubetydeligt  

 appendiks til det indre marked, og dermed gavne den europæiske forbrugers  

 stilling.
 I Norge har man siden 1936 haft et Statens Institut for Forbrugsforskning  

 (SIFO). I de senere år har SIFO udgivet forskningsrapporter om mange  

 forbrugerrelevante emner og dermed medvirket til at kvalificere såvel det  

 frie forbrugsvalg som den politiske beslutningsproces.
SIFO har specielt ansvar for at analysere forholdene for de ressourcesvage  

 forbrugere med det formål at styrke deres position på markedet.
SIFO forsøger  

 at identificere kritiske faktorer i samfundsudviklingen, som har betydning  

 for forbrugerne, og bidrager til at øge vidensniveauet hos forbrugere,  

 myndigheder, politikere samt erhvervslivet og dets organisationer.
SIFO ledes  

 af en bestyrelse, som efter indstilling fra blandt andet  

 forbrugerorganisationer er udpeget af Barne- og Familieministeriet.
 I tråd med SIFO kunne et dansk Institut for Forbrugerforskning arbejde med  

 forskning i de udviklinger, der forandrer forbrugernes stilling i samfundet.  

 Vigtige forskningsområder vil være koblingen mellem forbruger, marked og  

 miljø, udliciteteringer i den offentlige sektor, internationaliseringen af  

 handel og lovgivning, introduktion af nye teknologier samt distribution og  

 varehandel.
Skriftlig fremsættelse Jørn Jespersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af et  

 forbrugerforskningsinstitut.
(Beslutningsforslag nr.
B 95).
 Jeg henviser til de bemærkninger, der ledsager forslaget, og anbefaler det  

 til Tingets velvillige behandling.
