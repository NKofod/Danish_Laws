En boligstøtteansøger fandtes efter amtsankenævnets afgørelse ikke  

 berettiget til at få maksimum for den årlige boligstøtte forhøjet med 50 pct.  

 efter reglerne om boligstøtte til bevægelseshæmmede med henvisning til, at  

 ansøgerens bolig ikke var specielt indrettet for at tilgodese  

 støttemodtagerens ganghandicap.
Bygge og Boligstyrelsen udtalte, at det ikke  

 er en betingelse for forhøjelsen af maksimumsbeløbene, at boligen er specielt  

 indrettet med henblik på bevægelseshæmmede.
Maksimumsbeløbene vil således  

 kunne forhøjes, når bevægelseshæmmede bebor en bolig, der er egnet herfor.
 »I brev af 17. juli 1989 har De klaget over den afgørelse,  

 Amtsankenævnet i Storstrøms Amt meddelte Dem i skrivelse af 10. juli 1989,  

 hvorefter De bl.a. ikke findes berettiget til at få maksimum for den årlige  

 boligstøtte og boligudgift forhøjet med 50% efter reglerne om boligstøtte til  

 bevægelseshæmmede.
De oplyser, at De har boet i huset siden 1974, og at De blev handicappet i  

 1983. Kommunen har installeret el-port og andre hjælpemidler i boligen,  

 ligesom et værelse er indrettet med hospitalsseng.
Dette er baggrunden for,  

 at De har kunnet blive boende i huset.
De mener herefter, at betingelserne  

 for at forhøje maksimumbeløbene er opfyldt.
 Amtsankenævnet har i sin afgørelse henvist til, at Deres bolig efter det  

 oplyste ikke er specielt indrettet for at tilgodese Deres ganghandicap, og at  

 betingelserne for at forhøje maksimumbeløbene derfor ikke er opfyldt.
 Det fremgår af boligstøttelovens § 21, stk. 1, at den årlige boligudgift,  

 hvoraf boligstøtten beregnes, ikke kan overstige et beløb, der i 1989 udgør  

 43.900 kr.
 Det fremgår videre af § 22, stk. 1, at den årlige boligstøtte ikke kan  

 være højere end et beløb, der i 1989 udgør 23.148 kr.
 I begge tilfælde forhøjes maksimumbeløbene med 50%, hvis nogen af  

 husstandsmedlemmerne er stærkt bevægelseshæmmede, og boligen er egnet herfor.
Endelig fremgår det af § 23 c, at boligudgiften ved boligstøtteberegningen  

 nedsættes, såfremt boligens bruttoetageareal overstiger 65 m2 for een person  

 i husstanden og 20 m2 pr. person herudover.
Såfremt nogen af  

 husstandsmedlemmerne er stærkt bevægelseshæmmede, og boligen er egnet herfor,  

 medregnes ved beregningen af bruttoetagearealet i stedet 75 m2 for den første  

 person i husstanden.
 Efter pkt. 13.8. i Boligstyrelsens vejledning om individuel boligstøtte er  

 baggrunden for bestemmelsen om et forhøjet maksimumbeløb for boliger, der er  

 egnet for og beboes af stærkt bevægelseshæmmede, at særlige krav til boligens  

 opførelse og indretning ofte vil medføre en særlig høj boligudgift.
Det er ikke en betingelse for at forhøje maksimumbeløbene, at boligen er  

 specielt indrettet med henblik på bevægelseshæmmede, blot den er egnet  

 herfor.
Der stilles ej heller krav om, at boligudgiften er specielt høj, for  

 at bestemmelsen om forhøjelse af maksimumbeløbene kan bringes i anvendelse.
Ved bedømmelsen af, om en person kan anses for at være bevægelseshæmmet i  

 lovens forstand, skal der typisk lægges vægt på, om boligstøtteansøgeren har  

 et handicap af motorisk art, som medfører, at vedkommende kun vanskeligt kan  

 bo i traditionelle boliger.
En blind person vil således typisk ikke have  

 behov for en sådan særlig indretning af boligen, som en person, der bevæger  

 sig ved stokke eller sidder i kørestol.
Det fremgår af boligstøttelovens § 63, at amtsankenævnets afgørelser ikke  

 kan indbringes for anden administrativ myndighed.
Boligministeren kan dog  

 optage en sag til behandling, når det skønnes, at sagen er af principiel  

 betydning.
 Det synes - uanset vejledningsteksten - i praksis at give anledning til  

 tvivl, hvornår en person kan anses for bevægelseshæmmet i boligstøttelovens  

 forstand med den konsekvens, at maksimumbeløbene kan forhøjes, hvorfor  

 Boligstyrelsen har besluttet at optage sagen til principiel behandling.
 Boligstyrelsen skal i denne anledning meddele, at det fremgår af  

 bemærkningerne til bestemmelserne, at reglerne skal ses på baggrund af, at  

 familier med bevægelseshæmmede medlemmer typisk er henvist til nyere dyrt  

 byggeri, hvorfor der er et særligt hensyn at tage til denne  

 befolkningsgruppe.
Som det fremgår af vejledningsteksten - som anført ovenfor - stilles der  

 ikke krav om, at boligudgiften er speciel høj.
Det er heller ikke en  

 betingelse for forhøjelse af maksimumbeløbene, at boligen er specielt  

 indrettet med henblik på bevægelseshæmmede.
 Maksimumbeløbene vil således kunne forhøjes, når bevægelseshæmmede bebor  

 en bolig, der er egnet herfor.
