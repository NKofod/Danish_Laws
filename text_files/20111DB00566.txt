Betænkning afgivet af Udvalget for Udlændinge- og Integrationspolitik den 17. april 2012 Betænkning over Forslag til folketingsbeslutning om kriminalisering af parallelle retssamfund [af Martin Henriksen (DF), Kristian Thulesen Dahl (DF), Pia Kjærsgaard (DF) og Peter Skaarup (DF)] 1. Udvalgsarbejdet Beslutningsforslaget blev fremsat den 27. januar 2012 og var til 1. behandling den 24. februar 2012. Beslutningsforslaget blev efter 1. behandling henvist til behandling i Udvalget for Udlændinge- og Integrationspolitik.
Møder Udvalget har behandlet beslutningsforslaget i 1 møde.
Spørgsmål Udvalget har stillet 1 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF) indstiller beslutningsforslaget til forkastelse.
Venstres og Det Konservative Folkepartis medlemmer af udvalget deler forslagsstillernes bekymring over, at det er vanskeligt klart at definere parallelle retssamfund, ligesom partierne også tager klar afstand fra den negative adfærd, der udspringer af den parallelle retstænkning.
Samtidig er det dog for V og KF afgørende, at vi ikke kriminaliserer den enkeltes grundlovssikrede ret til at vælge religion eller tro.
V og KF sætter spørgsmålstegn ved, om der er behov for et større lovindgreb med hensyn til bekæmpelsen af de parallelle retssamfund.
Der skal til stadighed sættes ind med viden og kompetenceopbygning, dialog og sociale initiativer, og desuden er det vigtigt at få kortlagt problemets omfang.
Når det er sket, og hvis det viser sig nødvendigt at lave lovgivningsmæssige indgreb, vil V og KF positivt overveje at stå bag disse.
Det kan derfor også være hensigtsmæssigt at begynde med at afgrænse problemet og se på omfanget, og det kunne man f.eks. ved at nedsætte en tværministeriel arbejdsgruppe.
 Et mindretal i udvalget (DF) indstiller beslutningsforslaget til vedtagelse uændret.
Dansk Folkepartis medlemmer af udvalget minder om, at en vedtagelse af dette beslutningsforslag vil være en klar opbakning til de grundlæggende værdier, som Danmark bygger på.
Vi har grund til at være stolte over de værdier og frihedsrettigheder, som både danske og udenlandske mænd og kvinder i Danmark nyder godt af.
Desværre eksisterer der områder i Danmark, hvor disse værdier og frihedsrettigheder er sat ud af kraft på grund af selvbestaltede ledere med et fundamentalt andet verdenssyn.
Disse personer og grupper tager ikke hensyn til dansk retskultur, ej heller til de love, som Folketinget har vedtaget.
De lever efter religiøse og kulturelle regler, som intet har med Danmark at gøre, og insisterer på, at andre også skal leve efter dem.
Disse parallelle regelsæt er en hån imod det danske folkestyre og bør derfor bekæmpes.
DF har desværre ikke tillid til, at regeringen har den nødvendige evne og vilje til effektivt at bekæmpe parallelle retssamfund i Danmark.
DF erkender, at der ikke på nuværende tidspunkt er flertal for beslutningsforslaget.
Samtidig er det dog for DF yderst vigtigt at forsøge at påvirke Folketingets og regeringens beslutningsproces mest muligt  bl.a. via den offentlige debat  og via folketingsarbejdet fastholde et pres på regeringen, så dens ministre begynder at prioritere kampen mod parallelle retssamfund.
Den nuværende indsats fra regeringens side har trods flere markante udmeldinger i medierne ikke medført konkrete lovgivningsinitiativer, som kan forventes effektivt at bekæmpe parallelle retssamfund.
På den baggrund opfordrer DF Folketingets partier til at stemme for beslutningsforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Trine Bramsen (S) fmd.
Jacob Bjerregaard (S) Karen J.
Klint (S) Lennart Damsbo-Andersen (S) Maja Panduro (S) Ole Hækkerup (S) Sophie Hæstorp Andersen (S) Zenia Stampe (RV) Liv Holm Andersen (RV) Hans Vestager (RV) Karina Lorentzen Dehnhardt (SF) Anne Baastrup (SF) Johanne Schmidt-Nielsen (EL) Pernille Skipper (EL) Jørgen Arbo-Bæhr (EL) Gitte Lillelund Bech (V) Peter Christensen (V) Karen Ellemann (V) Michael Aastrup Jensen (V) Peter Juel Jensen (V) Karen Jespersen (V) Karsten Lauritzen (V) Inger Støjberg (V) Martin Henriksen (DF) Peter Skaarup (DF) nfmd.
Christian Langballe (DF) Marie Krarup (DF) Joachim B.
Olsen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
