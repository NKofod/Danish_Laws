Skriftlig fremsættelse (25. oktober  

 2000) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
Forslag til lov om ændring af lov om byfornyelse  

 (Ændrede finansieringsregler m.v.) (Lovforslag nr.
L 60).
Baggrunden for lovforslaget er bl.a. den i november 1999  

 offentliggjorte budgetanalyse "Mere effektiv byfornyelse". Med den  

 nye byfornyelseslov fra 1997 blev der skabt mulighed for, at byfornyelsen  

 kunne fungere som et centralt redskab for kommunerne til planlægning af  

 og gennemførelse af en bred helhedsorienteret bypolitik.
Men den nye  

 lov ændrede derimod ikke væsentligt på hverken  

 incitamentsstrukturen eller byrdefordelingen.
Med henblik på at styrke  

 aktørernes tilskyndelser til at holde udgifterne nede foreslås  

 bl.a. ændringer af de gældende finansierings- og  

 støtteregler, så hver afsat krone gives større effekt med  

 øget vægt på basal renovering og fornyelse.
Da  

 lovforslaget indeholder væsentlige nydannelser på området,  

 omfattes forslaget af lovovervågning.
 Lovforslaget indeholder følgende  

 hovedelementer:
Det foreslås med henblik på at tilskynde  

 ejerne til en billigere lånefinansiering af de  

 værdiforøgende forbedringsudgifter at gøre støtten  

 uafhængig af den konkrete finansiering.
Ejeren får derved  

 mulighed for selv at vælge finansieringen.
I forbindelse hermed  

 foreslås en mindre reduktion af den offentlige støtte.  

 Støtten fastsættes til forskellen mellem 97 pct. af ydelsen  

 på et sædvanligt 30- årigt fastforrentet  

 realkreditlån og lejeforhøjelsen.
Det foreslås for at styrke andelshaveres incitament  

 til at økonomisere med ombygningsudgifterne uden at forhindre den  

 "tunge" byfornyelse i private andelsboliger at ændre de  

 gældende støtteregler for byfornyelse i sådanne ejendomme.  

 Beboerbetalingen (grundydelsen) til de værdiforøgende  

 ombygningsudgifter hæves.
Samtidig fjernes adgangen til at  

 overføre forbedringsudgifter til tabsgivende udgifter, og  

 støtten til de tabsgivende udgifter ydes som kontant erstatning.  

 Forslaget indebærer, at alle deciderede forbedringsarbejder  

 støttes som værdiforøgende forbedringsudgifter, mens  

 udgiften til de tabsgivende arbejder fuldt ud afholdes af det offentlige.  

 Samlet indebærer ændringerne, at støtteintensiteten for  

 andelsboliger er mindre end for udlejningsboliger, men lidt højere end  

 for ejerboliger.
 Med henblik på at begrænse omfanget af  

 uforholdsmæssigt dyre ombygninger og tilskynde ejeren til større  

 omkostningsbevidsthed foreslås det at ændre de gældende  

 finansierings- og støtteregler for ombygning af erhvervsejendomme til  

 beboelse, således at samtlige ombygningsudgifter defineres som  

 værdiforøgende, og støtten ydes som et engangstilskud.
 Det foreslås for at skabe et mere reelt  

 sammenligningsgrundlag for udgifter til ombygning og nybyggeri at  

 omlægge nedrivningsudgifter uanset beløbsstørrelse fra en  

 lånefinansieret udgift til en refusionsberettiget udgift, således  

 at udgiften afholdes kontant af kommunen. - Med henblik på at  

 ligestille beboere i byfornyede ejendomme i højere grad med lejere i  

 det støttede byggeri foreslås endvidere, at bidraget til  

 Byggeskadefonden fremover indgår i de værdiforøgende  

 ombygningsudgifter.
 Med henblik på at tilskynde kommunerne til mindske  

 omkostningerne og forbedre beslutningsgrundlaget foreslås for at sikre  

 en billigere offentlig finansiering af ombygningstabet samt at sikre en  

 forbedret kommunal prioritering af udgifterne til byfornyelse og nybyggeri,  

 at et eventuelt ombygningstab dækkes ved, at kommunen udbetaler en  

 kontant erstatning til ejeren. Ændringen indebærer, at stat og  

 kommune ikke fremover skal finansiere støtten ved optagelse af  

 realkreditlån med pant i de enkelte ejendomme.
 Det foreslås endvidere, at kommunen fuldt ud skal  

 afholde den offentlige støtte for de forbedringsudgifter, der  

 overføres til tabet som følge af huslejeloftet  

 (sammenligningsleje, svarende til gennemsnitslejen i alment nybyggeri) med  

 henblik på at tilskynde kommunerne til at begrænse de meget dyre  

 ombygninger og dermed holde udgifterne nede. - Endelig foreslås med  

 henblik på at forbedre kommunens grundlag for at vurdere, hvilke  

 arbejder det er nødvendigt at gennemføre på ejendommen,  

 herunder om en bygning skal ombygges eller nedrives, at kommunernes mulighed  

 for at hjemtage mertilsagn til bygningsfornyelse begrænses til  

 maksimalt 10 pct. af kommunens vejledende investeringsramme.
 For så vidt angår de økonomiske  

 konsekvenser skønnes de offentlige mindreudgifter at udgøre 204  

 mill. kr. i 2001, 218 mill. kr. i 2002, 232 mill. kr. i 2003 og 239 mill. kr.  

 2004. Den fulde effekt af forslaget skønnes opnået fra og med  

 tilsagn i 2005, hvor mindreudgiften udgør 246 mill. kr. - De  

 kommunaløkonomiske konsekvenser skal forhandles med de kommunale  

 parter. - For så vidt angår de administrative konsekvenser for  

 det offentlige vurderes det, at de foreslåede ændringer på  

 sigt vil indebære mindre administrative lettelser for staten og  

 kommunerne.
For så vidt angår de erhvervsmæssige  

 konsekvenser vurderes forslaget om, at ejeren får mulighed for at  

 vælge finansieringen af de værdiforøgende  

 forbedringsudgifter at styrke konkurrencen mellem realkreditinstitutter og  

 andre långivere.
Lovforslaget skønnes ikke at have EU-retlige,  

 miljømæssige eller ligestillingsmæssige konsekvenser.
 Det foreslås, at loven træder i kraft den 1.  

 januar 2001.
 Idet jeg i øvrigt henviser til lovforslaget og de  

 bemærkninger, som ledsager det, skal jeg anbefale lovforslaget til  

 Tingets velvillige behandling.
