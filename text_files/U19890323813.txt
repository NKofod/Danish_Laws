 Reservedelsekspedienterne på en virksomhed havde nedlagt arbejdet  

 overenskomststridigt i perioden 8.-18/4 1988. Den 13/4 hjemsendte  

 virksomheden 18 ud af 23 mekanikere og pladesmede med den begrundelse, at den  

 overenskomststridige arbejdsnedlæggelse hindrede værkstedernes normale drift.
 Arbejdsretten fandt ikke grundlag for at tilsidesætte virksomhedes  

 skøn, hvorefter det i den periode, hvor arbejdsnedlæggelsen fortsatte, kun  

 var muligt at beskæftige 5 af de 23 ansatte mekanikere og pladesmede.  

 Hjemsendelsen var herefter driftsmæssigt begrundet, og virksomheden blev  

 frifundet for en påstand om bod for overenskomststridig lock-out.
 Dommere: Agnete Halmind, Arnold Hansen, Mads Kofod, Gert  

 Kristensen, Erik Nielsen, Preben Albæk Petersen og Riis (retsformand).
 Under denne sag har Landsorganisationen i Danmark for Dansk  

 Metalarbejderforbund indklaget Dansk Arbejdsgiverforening for Jernets  

 Arbejdsgiverforening og for Skandinavisk Motor Co, Aarhus A/S for  

 Arbejdsretten.
 Klagerne har nedlagt følgende påstande:
 Skandinavisk Motor Co, Aarhus A/S's hjemsendelse af 18 medlemmer af Dansk  

 Metalarbejderforbund i perioden 13.-18. april 1988 var en overenskomststridig  

 lockout.
 Skandinavisk Motor Co, Aarhus A/S tilpligtes til Dansk  

 Metalarbejderforbund at betale en efter rettens skøn fastsat bod indeholdende  

 45.818,00 kr. i manglende betaling til forbundets medlemmer.
 Jernets Arbejdsgiverforening tilpligtes for delagtighed i det begåede  

 overenskomstbrud til Dansk Metalarbejderforbund at betale en efter rettens  

 skøn fastsat bod.
 De indklagede har påstået frifindelse.
 Sagens omstændigheder er følgende:
Indklagede, Skandinavisk Motor Co, Aarhus A/S har værksted og lager dels  

 på Grenåvej 347 i Risskov, dels på Jens Juulsvej 24 i Viby Jylland.
På  

 værkstederne var beskæftiget 23 mekanikere og pladesmede, der var medlemmer  

 af Dansk Metalarbejderforbund.
På lagrene var beskæftiget 10  

 reservedelsekspedienter, der var medlemmer af Handels- og  

 Kontorfunktionærernes Forbund i Danmark.
På grund af lønmæssige uoverensstemmelser etablerede  

 reservedelsekspedienterne en overenskomststridig kollektiv arbejdsnedlæggelse  

 fredag den 8. april 1988 kl. 10.50. I sympati med reservedelsekspedienterne  

 etablerede mekanikerne og pladesmedene en overenskomststridig kollektiv  

 arbejdsnedlæggelse fredag den 8. april 1988 fra kl. 11.10 til kl. 12.45.  

 Reservedelsekspedienterne genoptog først arbejdet mandag den 18. april 1988.  

 Den 13. april 1988 hjemsendte virksomheden 18 af de på virksomheden ansatte  

 23 mekanikere og pladesmede.
Dette skete ved sålydende skrivelser:
 »Med henvisning til den løbende overenskomststridige  

 arbejdsnedlæggelse blandt lagerekspedienterne, der hindrer værkstedernes  

 normale drift, beklager vi at måtte hjemsende dig i.h.t. overenskomstens  

 bestemmelser herom.
Såfremt normal drift igen er mulig, vil vi rette telefonisk henvendelse  

 til dig med henblik på arbejdets genoptagelse.« Tvisten i denne sag vedrører spørgsmålet om, hvorvidt der i  

 hjemsendelsesperioden også var arbejde til de 18 hjemsendte mekanikere og  

 pladesmede.
 Der er for Arbejdsretten afgivet forklaring af fællestillidsmand Karsten  

  Jensen og værkstedschef Frank Krøner.
Fællestillidsmand Karsten Jensen har forklaret, at han siden 1985 har  

 været ansat på Mekanisk Værksted i Risskov.
Mandag den 11. og tirsdag den 12.  

 april 1988 blev lageret passet af lagerchefen og lærlingen.
Det gik udmærket.  

 Tirsdag den 12. april fik de om morgenen at vide, at de ville blive  

 hjemsendt, da lagermedarbejderne fortsat nedlagde arbejdet.
Han protesterede  

 overfor værkstedschefen under henvisning til, at alle var i gang med at  

 udføre et arbejde.
Værkstedschefen ringede derefter til Jernets  

 Arbejdsgiverforening.
Efter telefonsamtalen fortalte værkstedschefen, at  

 Jernets Arbejdsgiverforening var i tvivl om, hvorvidt de kunne hjemsendes.  

 Onsdag den 13. april 1988 fik de udleveret hjemsendelsesskrivelserne mellem  

 kl. 8 og kl. 8.30. Han talte igen med værkstedschefen, som fortalte, at der  

 nu var indtrådt en ny situation, idet lagerchefen ikke var der.
Han var  

 imidlertid taget ud til Viby- afdelingen.
Det har ansatte derude fortalt ham.  

 Der kunne af lagerchefen være sket tilstrækkelig reservedelsudlevering til,  

 at også de hjemsendte havde haft tilstrækkeligt arbejde.
Om ikke andet kunne  

 man have startet nyvognsinspektionen af 100 biler, der skulle leveres til  

 Hertz Biludlejning.
Hertil kræves ikke udlevering af reservedele fra lageret,  

 idet man har justeringsreservedele på værkstedet.
Værkstedschef Frank Krøner har forklaret, at han fratrådte sin stilling  

 den 1. december 1988 efter at have været beskæftiget i bilbranchen siden  

 1948. Reservedelsekspedienterne ekspederer reservedele ud af huset og til  

 værkstedet.
Endvidere bestiller de reservedele og foretager udpakning af dem  

 til anbringelse på det rigtige sted på lageret.
Samtidig foretager de ved  

 hver modtagelse og udlevering EDB-registrering heraf, således at man til  

 enhver tid har en ajourført registrering af lagerbestanden.
Viby-afdelingens  

 lager er på 400 m2 og har 4000 reservedelsnumre.
Risskov-afdelingens lager er  

 på 2000 m2 og har 16000 reservedelsnumre.
Han tør ikke afvise, at mekanikere  

 selv kan hente reservedele, men det hindrer ajourført lagerregistrering og  

 var under konflikten strejkeramt arbejde.
Der var mandag den 11. april 1988  

 tilstrækkeligt arbejde til mekanikerne og pladesmedene.
Viby-afdelingens  

 lager blev imidlertid hårdt ramt, idet de to reservedelsekspedienter begge  

 strejkede, og der herefter ikke var nogen til at arbejde der.  

 Risskov-afdelingens lager havde lagerchef og lærling til at arbejde.
Her  

 klarede man situationen ved at standse den eksterne ekspedition og lade de  

 to, der var tilbage, ekspedere til værksted efter bedste evne.
Virksomheden  

 var imidlertid så uheldig, at lageret var kørt ned, og at månedsordren blev  

 modtaget mandag uden at kunne blive pakket ud.
Tirsdag den 12. april 1988  

 spurgte fællestillidsmanden ham om, hvad man ville gøre, når lageret leverede  

 for langsomt.
Han svarede, at vi gør, hvad vi kan.
Det er ikke rigtigt, at  

 han om tirsdagen drøftede hjemsendelsesspørgsmålet med fællestillidsmanden.
I  

 løbet af tirsdagen blev lærlingen imidlertid syg og måtte tage hjem.
Onsdag  

 morgen den 13. april 1988 meldte lagerchefen sig også syg.
Han drøftede da  

 spørgsmålet med Jernets Arbejdsgiverforening, der oplyste, at man skulle  

 beholde de ansatte i det videst mulige omfang, der kunne skaffes  

 beskæftigelse til dem.
Man beholdt så 3 pladesmede og 2 mekanikere.
Der var  

 ikke mulighed for - som lagerets situation var - at beholde flere.
Nye biler  

 står ude indpakkede og klargøres først kort tid før levering, da de ellers  

 kommer til at stå ubeskyttede i for lang tid.
Lagerchefen tog torsdag den 14.  

 april 1988 til kursus i Tyskland.
Klagerne har anført, at hjemsendelsen af de 18 af de 23 mekanikere og  

 pladesmede ikke var driftsmæssigt begrundet.
Der blev mandag den 11. og  

 tirsdag den 12. april 1988 arbejdet uden problemer.
Der indtrådte først  

 tomgang onsdag den 13. april 1988. Lagerchefens sygdom og kursusophold er  

 frie konstruktioner.
Om ikke andet kunne de hjemsendte være beskæftiget med  

 klargøring af de 100 nye biler.
 De indklagede har henvist til den af værkstedschef Frank Krøner afgivne  

 forklaring og anført, at det herefter må lægges til grund, at hjemsendelserne  

 var driftsmæssigt begrundet.
 Arbejdsretten skal udtale:
 Efter bevisførelsen er der ikke grundlag for at tilsidesætte det af  

 indklagede, Skandinavisk Motor Co, Aarhus A/S, onsdag den 13. april 1988  

 udøvede skøn, hvorefter det i den periode, hvor reservedelsekspedienterne  

 fortsatte den fredag den 8. april 1988 påbegyndte arbejdsnedlæggelse, kun var  

 muligt at beskæftige 5 af de 23 ansatte mekanikere og pladesmede.  

 Hjemsendelsen af de 18 medlemmer af Dansk Metalarbejderforbund har herefter  

 været driftsmæssigt begrundet, og de indklagede vil derfor være at frifinde.
 T h i k e n d e s f o r r e t :
 De indklagede, Dansk Arbejdsgiverforening for Jernets Arbejdsgiverforening  

 og for Skandinavisk Motor Co, Aarhus A/S, frifindes.
 I sagsomkostninger betaler klagerne, Landsorganisationen i Danmark for  

 Dansk Metalarbejderforbund, 2.000 kr. til Arbejdsretten.
 (* 1) Henvisninger: Per Jacobsen s.321 ff og s.575, K 86.009 (A 1987  

 s.77), K 10.702 (A 1987 s.24).
