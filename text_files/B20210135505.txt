Bekendtgørelse om forbud mod at lande med passagerer fra visse lande og regioner uden negativ COVID-19-test I medfør af § 3, stk. 2, i lov om luftfart, jf. lovbekendtgørelse nr. 1149 af 13. oktober 2017, fastsættes:
 § 1. Kommercielle som ikke-kommercielle luftfartsoperatører, der flyver med passagerer fra en lufthavn beliggende i et land eller en region, der på tidspunktet for afrejsen fremgår af bilag 1 (røde lande og regioner), må ikke lande i danske lufthavne med passagerer fra 15 år, der ikke kan fremvise en negativ COVID-19-test, jf. §§ 2-3.
 Stk. 2. Kravet om fremvisning af negativ COVID-19-test efter stk. 1 gælder ikke for:
 1) Luftfartsselskabets besætning, der er i tjeneste, medmindre der er tale om ikke-kommercielle flyvninger.
 2) Passagerer ombord på et luftfartøj, der alene foretager en teknisk mellemlanding, og hvor passagererne ikke forlader fartøjet.
 3) Passagerer, der kan fremvise en positiv PCR-test, som er mindst to uger og højst otte måneder gammel regnet fra den pågældende flyafgang, jf. dog § 3.
Krav til COVID-19-test § 2. En negativ COVID-19-test, der er foretaget mere end 72 timer før den pågældende flyafgang, kan ikke benyttes som dokumentation for, at kravet efter § 1, stk. 1, er opfyldt.
 Stk. 2. Testen for COVID-19 skal være en PCR-test for at kunne benyttes som dokumentation for, at kravet efter § 1, stk. 1, er opfyldt.
 § 3. Af dokumentationen for, at en COVID-19-test, jf. § 1, stk. 2, nr. 3, og § 2, er foretaget skal følgende oplysninger fremgå:
 1) Personens navn, jf. stk. 2.
 2) Tidspunktet for testtagning.
 3) Udsteder af testresultatet, herunder kontaktinformationer for udstederen.
 Stk. 2. Personens navn, jf. stk. 1, nr. 1, skal svare til navnet på passagerens pas.
 Stk. 3. COVID-19-testresultatet kan foreligge både i papirformat og elektronisk.
 Stk. 4. COVID-19-testresultatet skal foreligge på dansk, svensk, norsk, engelsk, tysk, spansk, fransk eller italiensk.
Straf § 4. Efter luftfartslovens § 149, stk. 8, straffes overtrædelse af § 1, stk. 1, med bøde eller fængsel indtil 2 år.
 Stk. 2. Efter luftfartslovens § 149, stk. 14, kan der pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 5. Bekendtgørelsen træder i kraft den 26. juni 2021.
 Stk. 2. Bekendtgørelsen ophæves den 31. oktober 2021.
Transportministeriet, den 22. juni 2021 Benny Engelbrecht / Christian Løvenbalck Haxthausen Bilag 1 Liste over regioner og lande, som er kategoriseret som røde Lande, som er kategoriseret som røde:
1. Bangladesh 2. Botswana 3. Brasilien 4. Eswatini 5. Indien 6. Lesotho 7. Malawi 8. Mozambique 9. Nepal 10. Sydafrika 11. Zambia 12. Zimbabwe Regioner, som er kategoriseret som røde:
