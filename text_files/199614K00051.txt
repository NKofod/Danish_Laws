Nr BTL 51 Betænkning over Forslag til lov om befordringsrabat til efterlønsmodtagere  

  

 Nr L 51 1996-97, 1. samling Afgivet af Arbejdsmarkedsudvalget Afgivet: 19961121 Udvalget har behandlet lovforslaget i et møde og har herunder stillet spørgsmål til arbejdsministeren, som denne vil besvare skriftligt inden lovforslagets 2. behandling.
 Endvidere har udvalget modtaget en skriftlig henvendelse fra Kommunernes  

 Landsforening.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal inden for flertallet (Venstres og Det Konservative  

 Folkepartis medlemmer af udvalget) udtaler følgende:
 Lovforslaget om at sikre efterlønsmodtagere en befordringsrabat skal ses  

 som et led i aftalen om anvendelsen af satsreguleringspuljen for 1996. Af  

 denne grund kan mindretallet støtte lovforslaget.
Generelt er Venstre og Det Konservative Folkeparti ikke tilhængere af at  

 give tilskud til særlige grupper i befolkningen, for herved fremmer man en  

 skævvridning i forhold til andre grupper, som måske med en vis ret kunne føle  

 sig berettigede til samme ydelser.
Denne skævvridning bliver tydelig i dette  

 lovforslag, fordi det stiller efterlønsmodtagerne bedre end  

 folkepensionisterne.
Allerhelst så Venstre og Det Konservative Folkeparti, at  

 satsreguleringspuljen blev nedlagt.
Derved kunne man undgå hvert år at skulle  

 opfinde nye områder, som alle i forligskredsen kan blive enige om at  

 subsidiere.
Et andet mindretal inden for flertallet (Enhedslistens medlem af udvalget)  

 er tilfreds med, at efterlønsmodtagere nu får mulighed for rabat til den  

 kollektive transport.
Dermed får en stor gruppe i befolkningen bedre mulighed  

 for at omprioritere fra individuel til kollektiv transport.
Det er derfor at  

 foretrække, at der i trafikselskaberne ikke sættes grænser for rabatkortets  

 brug.
I stedet bør den udvidede kundekreds blive et incitament til en  

 forbedret service.
 For øvrigt mener Enhedslisten, at satspuljeforliget bør afskaffes.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men kan dog stemme for  

 de stillede ændringsforslag.
 Mindretallet finder det helt uacceptabelt, at der via satspuljemidlerne  

 afsættes penge til en rabatordning for buskort til efterlønsmodtagere.
Efterlønsmodtagere har selv valgt at gå på efterløn og har vidst, hvad det  

 indebar.
Efterlønsmodtagere er ikke nødvendigvis økonomisk ringere stillet  

 end andre borgere.
Satspuljemidlerne burde i stedet være brugt til de grupper i samfundet,  

 der virkeligt har brug for hjælp, og som i dag ikke får den tilstrækkelige  

 hjælp.
Pengene kunne således med fordel have været brugt til afvænning af  

 narkomaner, hjælp til de hjemløse, bedre hjemmehjælp, flere  

 plejehjemspladser, afskaffelse af ventelister til operationer osv.
Et andet væsentligt argument imod ordningen er, at det vil være en  

 skævvridning i forhold til f.eks. pensionister, som reelt får en dårligere  

 rabatordning, end efterlønsmodtagere vil få efter lovforslaget.
Endvidere kan  

 man med rette spørge, hvorfor dagpengemodtagere, personer på orlov og  

 personer på bistandshjælp ikke skal have samme mulighed.
Det skal de  

 naturligvis ikke, og det skal efterlønsmodtagerne heller ikke.
 ÆndringsforslagAf arbejdsministeren, tiltrådt af udvalget:
 Til § 3 1) I stk. 4 udgår 3. pkt.
 2) Stk. 5 affattes således:
»Stk. 5. Revisoren for en transportansvarlig efter stk. 1  

 attesterer, at rabatten er ydet i overensstemmelse med §§ 1 og 2, og at  

 rabatbeløbet i øvrigt er korrekt opgjort.« Til § 5 3) Stk. 1 affattes således:
»Loven træder i kraft dagen efter bekendtgørelsen i Lovtidende og har  

 virkning fra den 1. december 1996.« Bemærkninger Til nr. 1 og 2 I lovforslaget er amtsrådet i de amter, hvor der ikke er  

 oprettet en fælleskommunal trafikvirksomhed, pålagt den opgave at modtage  

 opgørelser over ydet rabat fra de enkelte transportansvarlige inden for  

 amtet.
Amtsrådet skal attestere, at rabatten er ydet i overensstemmelse med  

 reglerne, og at rabatbeløbet i øvrigt er opgjort korrekt.
Amtsrådet skal  

 fremsende de attesterede opgørelser til Direktoratet for  

 Arbejdsløshedsforsikringen.
 Ændringsforslagene indebærer, at en transportansvarlig i disse amter på  

 linje med fælleskommunale trafikvirksomheder og HT kan sende rabatopgørelser  

 direkte til Direktoratet for Arbejdsløshedsforsikringen, i det omfang  

 opgørelsen er behørigt attesteret af revisoren for den transportansvarlige.
 Til nr. 3 Grundet den sene behandling i Folketinget foreslås det, at  

 ikrafttrædelsesbestemmelsen ændres, således at loven træder i kraft dagen  

 efter bekendtgørelsen i Lovtidende og har virkning fra 1. december 1996.
Asger Jensen (S) Ole Vagn Christensen (S) Poul Erik Dyrlund (S) Lone  

 Møller (S) Jens Peter Vernersen (S) Aage Frandsen (SF) nfmd.
Vibeke  

 Peschardt (RV) Jette Gottlieb (EL) Addi Andersen (CD) Helge Sander (V)  

 Charlotte Antonsen (V) Flemming Oppfeldt (V) Ulla Tørnæs (V) Bendt Bendtsen  

 (KF) Frank Dahlgaard (KF) Brian Mikkelsen (KF) Tom Behnke (FP) Dansk Folkeparti havde ikke medlemmer i udvalget.
