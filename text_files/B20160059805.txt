Bekendtgørelse om forsøg med forhøjede vægte for bæltekøretøjer I medfør af § 85, stk. 1, og § 118, stk. 8, 1. pkt., og stk. 9, 1. pkt., i færdselsloven, jf. lovbekendtgørelse nr. 1386 af 11. december 2013, som ændret ved lov nr. 373 af 14. april 2014, fastsættes efter bemyndigelse i henhold til § 134 a, stk. 1:
 Anvendelsesområde m.v.
 § 1. Denne bekendtgørelse fastlægger regler for forsøg med forhøjede vægte for bæltekøretøjer på gummibælter.
Stk. 2. Forsøget med bæltekøretøjer på gummibælter er geografisk begrænset til de i bilag 1 med grå optegnede strækninger (landeveje på statsveje). Broer markeret med rød har ikke tilstrækkelig bæreevne.
Bæltekøretøjerne må ikke køre på dem.
 Stk. 3. Fortegnelse over, hvor bæltekøretøjerne må køre, jf. bilag 1, skal medbringes under kørslen.
 § 2. Ved bæltekøretøj forstås et køretøj, der helt eller delvist er forsynet med gummibælter, og som er indrettet til kørsel på vej, jf. færdselslovens § 2, nr. 10.
Vægt § 3. Bæltekøretøjer omfattet af forsøget skal opfylde bekendtgørelse nr. 577 af 6. juni 2011 om køretøjers største bredde, længde, højde, vægt og akseltryk (dimensionsbekendtgørelsen) bortset fra dennes §§ 18 og 29, jf. stk. 2.
 Stk. 2. For bæltekøretøjer omfattet af forsøget må vægten ikke overstige 6.400 kg pr. m af afstanden mellem forreste og bageste løberulle/aksel, og den faktiske totalvægt må ikke overstige 32.000 kg.
Evaluering af forsøget § 4. De bæltekøretøjer, der ønsker at gøre brug af forhøjet vægt, skal udstyres med en fungerende GPS-enhed til brug for evaluering af forsøget.
GPS-enheden stilles i forsøgsperioden til rådighed af Vejdirektoratet.
Straf og ikrafttræden § 5. Overtrædelse af § 1, stk. 3, § 3, stk. 2, og § 4, 1. pkt., straffes med bøde.
 Stk. 2. Skader opstået på vejnettet grundet uretmæssig kørsel erstattes efter dansk rets almindelige erstatningsregler.
§ 6. Bekendtgørelsen træder i kraft den 5. juni 2016 og ophæves automatisk den 31. december 2016, medmindre andet bestemmes inden denne dato, jf.
Justitsministeriets skrivelse af 28. februar 2002 om en forsøgsordning om anvendelse af automatiske ophørsklausuler i visse bekendtgørelser på miljø- og arbejdsmiljøområdet.
