Nr LSF 130 Forslag til Lov om ændring af lov om råstoffer (* 1) Fremsat af miljø- og energiministeren (Svend Auken) den 18. januar 1995 Vedtaget ved tredjebehandling den 23. marts 1995 Lov nr. 212 af 29/03/1995 § 1 I lov om råstoffer, jf. lovbekendtgørelse nr. 165 af 10. marts 1992,  

 foretages følgende ændring:
 Efter § 22 indsættes:
» § 22 a.
Tilladelse i henhold til § 22, stk. 1, til  

 indvindinger, der må antages at påvirke miljøet i væsentlig grad, kan kun  

 meddeles på baggrund af en vurdering af de miljømæssige konsekvenser, og  

 efter at offentligheden, myndigheder og organisationer har haft lejlighed til  

 at udtale sig.
 Stk. 2. Miljø- og energiministeren kan fastsætte nærmere regler  

 om, hvilke indvindinger der er omfattet af stk. 1. Anlæg, herunder  

 indvindinger, der reguleres i enkeltheder ved særlig lov, er dog undtaget.
Stk. 3. Ministeren kan fastsætte regler om underretning og høring  

 af offentligheden, myndigheder og organisationer.« § 2 Loven træder i kraft den 1. juli 1995.
Oprindeligt fremsat forslag § 1 I lov om råstoffer, jf. lovbekendtgørelse nr. 165 af 10. marts 1992,  

 foretages følgende ændring:
 1. Efter § 22 indsættes:
» § 22 a.
Tilladelse i henhold til § 22, stk. 1, til  

 indvindinger, der må antages at påvirke miljøet i væsentlig grad, kan kun  

 meddeles på baggrund af en vurdering af de miljømæssige konsekvenser og efter  

 at offentligheden, myndigheder og organisationer har haft lejlighed til at  

 udtale sig.
 Stk. 2. Miljø- og energiministeren kan fastsætte nærmere regler  

 om, hvilke indvindinger der er omfattet af stk. 1. Anlæg, herunder  

 indvindinger, der reguleres i enkeltheder ved særlig lov, er dog undtaget.
 Stk. 3. Ministeren kan fastsætte regler om underretning og høring  

 af offentligheden, myndigheder og organisationer.«.
§ 2 Loven træder i kraft den 1. juli 1995.
Bemærkninger til lovforslaget Almindelige bemærkninger 1. Forslagets baggrund Dette lovforslags formål er at supplere eksisterende lovhjemmel på  

 råstoflovens område, således at EFs direktiv af 27. juni 1985 om vurdering af  

 visse offentlige og private projekters indvirkning på miljøet (VVM) kan  

 gennemføres i Danmark fuldt ud på havområdet.
I den gældende råstoflov savnes  

 en klar hjemmel til at inddrage offentligheden, myndigheder og organisationer  

 i VVM-proceduren.
 På miljø- og planlægningsområdet, herunder råstofområdet på land, valgte  

 Danmark at implementere direktivet i dansk lovgivning ved i lov nr. 216 af 5.  

 april 1989 (lov om ændring af lov om lands- og regionplanlægning, lov om  

 regionplanlægning i hovedstadsområdet og lov om miljøbeskyttelse) at optage  

 nogle få nye bestemmelser i planlovgivningen og lade disse nye bestemmelser  

 udgøre grundlaget sammen med de almindelige gældende regler i planloven,  

 miljøbeskyttelsesloven, naturbeskyttelsesloven, vandforsyningsloven og  

 råstofloven.
 Implementeringen bygger især på planlovens offentlighedsprocedure i  

 forbindelse med regionplanlægningen og de forskellige godkendelsesordninger i  

 sektorlovgivningen.
VVM-direktivet gør ingen forskel for projekter på søterritoriet og den  

 kontinentale sokkel.
Trafikministeriet har for sit lovgivningsområde fastsat  

 bestemmelser i bekendtgørelse nr. 379 af 1. juli 1988 om miljømæssig  

 vurdering af anlæg på søterritoriet.
Direktivet pålægger medlemslandene at sikre, at der forud for etablering  

 af visse nærmere beskrevne anlæg foretages en vurdering af anlæggets  

 miljømæssige konsekvenser for omgivelserne, ligesom der skal træffes de  

 nødvendige foranstaltninger til at sikre, at den, der søger et sådant anlæg  

 etableret, giver de oplysninger, der er nødvendige for, at en vurdering kan  

 foretages.
Direktivet forudsætter tillige, at offentligheden orienteres om de  

 foretagne vurderinger og får lejlighed til at udtale sig, før beslutning om  

 etablering træffes.
 Såfremt et projekt vil kunne få betydelig indvirkning på miljøet i en  

 anden medlemsstat, skal den pågældende medlemsstat underrettes jf.  

 direktivets art. 7.
 Direktivet skelner mellem projekter, hvor VVM-procedure er obligatorisk  

 (bilag I), og projekter, der omfattes af VVM-procedure i det omfang,  

 miljøpåvirkningerne skønnes at være betydelige (bilag II). Det enkelte land  

 opstiller selv kriterier og grænseværdier som grundlag for dette skøn.  

 Råstofindvinding på havbunden er omfattet af bilag II.
2. Regulering af råstofindvinding på havbunden I henhold til råstoflovens § 21 kan ministeren i særligt afgrænsede  

 områder begrænse eller standse en indvinding samt fastsætte generelle eller  

 stedlige dybdegrænser.
Denne regulering danner grundlag for udstedelse af  

 konkrete tilladelser efter råstoflovens § 22. En sådan områdetilladelse  

 udstedes på baggrund af en miljøvurdering og en vurdering af de øvrige  

 interesser, der knytter sig til det pågældende hav- og havbundsområde og  

 efter høring af de berørte myndigheder og organisationer.
Tilladelsen  

 vedrører et geografisk afgrænset område og kan bl.a. indeholde bestemmelser  

 om maksimal indvindingsmængde.
Denne reguleringsmetode har været anvendt ved indvinding af sømaterialer i  

 Samsø Bælt, Sejerø Bugt, Storebælt, Langelandsbælt og Smålandsfarvandet til  

 brug for Storebæltsforbindelsen.
Der arbejdes på en lignende regulering ved  

 indvinding af råstoffer fra havbunden til den faste forbindelse over Øresund  

 og ved indvinding af råstoffer til kystfodringsopgaver på Vestkysten.
 Reguleringsmetoden vil blive brugt ved alle større indvindinger fra  

 havbunden.
3. Lovforslagets indhold Det foreslås , at VVM-proceduren for råstofindvinding på havbunden  

 knyttes til konkrete tilladelser i henhold til råstoflovens § 22.
 Dette kan ske ved, at der indsættes en bestemmelse om, at tilladelser til  

 indvinding, der må antages at påvirke miljøet i væsentlig grad, kun kan  

 meddeles på baggrund af en vurdering af de miljømæssige konsekvenser, og  

 efter at offentligheden, myndigheder og organisationer har haft lejlighed til  

 at udtale sig.
Det foreslås endvidere, at miljø- og energiministeren får  

 bemyndigelse til at udstede en bekendtgørelse, der fastsætter de nærmere  

 regler for offentlighedsproceduren og for afgrænsningen af hvilke  

 indvindinger, der er omfattet af ordningen.
Fastsættelse af reglerne vil ske  

 efter forhandling med berørte myndigheder og organisationer.
 I bekendtgørelsen er det tanken at fastsætte regler om, at ministeren vil  

 foranledige, at andre stater inddrages, hvis de berøres af en indvinding.
 Med hensyn til afgrænsningen af hvilke indvindinger, der er omfattet af  

 ordningen, vil der blive taget udgangspunkt i følgende principper:
 I EF-fuglebeskyttelsesområder og Ramsar-områder samt områder udlagt i  

 henhold til EF-habitatdirektivet kræves en VVM-procedure, når indvindingen  

 kan indebære forringelser af disse områder eller medføre forstyrrelser, som  

 har betydelig konsekvens for de arter, for hvilke områderne er udpeget.
Med hensyn til indvindinger i øvrigt vil det indgå i overvejelserne at  

 fastsætte størrelseskriterier.
Endvidere vil det bero på en konkret  

 vurdering, om det ansøgte må antages at påvirke miljøet i et sådant omfang,  

 at der kræves en VVM-procedure.
Ved vurderingen må der bl.a. tages  

 udgangspunkt i den foreliggende viden om bundtopografi og hydrografi,  

 områdets betydning som gyde- og opvækstområde for fisk, betydning som  

 fiskeplads samt betydning som fourageringsområde for havfugle og fisk.  

 Endvidere må områdets kulturhistoriske potentiale (skibsvrag og  

 stenalderbopladser) indgå i vurderingen.
Ifølge råstoflovens § 34 kan ministeren fastsætte regler om, hvilke  

 oplysninger en ansøgning om tilladelse til råstofindvinding skal indeholde.  

 Ministeren vil med hjemmel heri fastsætte i bekendtgørelsen, hvilke  

 mindsteoplysninger og eventuelle undersøgelser der er nødvendige for, at  

 VVM-proceduren kan foretages.
I denne forbindelse vil der også blive  

 indhentet oplysninger, så der kan foretages en VVM-procedure, som tillige  

 opfylder kravene til konsekvensvurdering efter eksempelvis habitatdirektivet  

 og Espoo-konventionen.
 Disse regler vil indgå i forhandlingerne med de berørte myndigheder og  

 organisationer.
 Et lovudkast har været sendt til høring hos en bred kreds af  

 interesseorganisationer, ministerier mv.
 De modtagne svar støtter stort set alle gennemførelsen af lovforslaget.  

 Nogle naturorganisationer har særligt udtrykt ønske om at blive inddraget i  

 forhandlinger om udformningen af de nærmere regler.
4. Administrative og økonomiske konsekvenser Antallet af sager på havområdet, der kræver en VVM-procedure, formodes at  

 blive lavt.
Under alle omstændigheder vil de væsentligste oplysninger blive  

 krævet til brug for den miljøvurdering og sammenfattende afvejning, der i  

 forvejen er en del af behandlingen af en § 22-tilladelse.
Offentlighedens inddragelse vil kræve yderligere arbejde på det statslige  

 niveau, men de administrative og økonomiske konsekvenser vurderes at være  

 begrænsede på grund af det beskedne antal sager.
Eventuelle merudgifter  

 afholdes inden for Miljø- og Energiministeriets rammer.
 Forslaget vil ikke få administrative og økonomiske konsekvenser på  

 amtsligt og kommunalt niveau.
5. Miljømæssige konsekvenser Lovforslagets formål er at skabe grundlag for, at der kan foretages en  

 VVM-procedure i de sager, hvor der må antages at kunne ske en væsentlig  

 påvirkning af miljøet.
Med forslaget vil der blive tilvejebragt et bedre  

 samlet beslutningsgrundlag, som må forventes at føre til en formindsket  

 negativ påvirkning af miljøet.
6. Erhvervsmæssige konsekvenser En VVM-procedure vil kunne få som konsekvens, at en påtænkt indvinding må  

 opgives, så forsyningen i stedet for må ske fra et andet sted med bl.a. øgede  

 transportomkostninger til følge, hvilket vil kunne få erhvervsøkonomiske  

 konsekvenser.
Der må imidlertid forventes at være tale om enkeltstående  

 tilfælde, hvorfor de erhvervsøkonomiske konsekvenser vurderes at være  

 minimale.
Bemærkninger til lovforslagets enkelte bestemmelser Til § 1 Til nr. 1 I den foreslåede § 22 a, stk. 1, gives der en pligt til at inddrage  

 offentligheden, myndigheder og organisationer, inden der udstedes en  

 tilladelse.
Der sker herved ingen ændring i forhold til de oplysninger,  

 enhver kan få adgang til efter lov om offentlighed i forvaltningen.
Men  

 myndigheden får en forpligtigelse til af egen drift at offentliggøre  

 materiale, der ellers først ville skulle offentliggøres efter anmodning eller  

 efter aftale.
I stk. 2 gives der ministeren bemyndigelse til at bestemme hvilke  

 kriterier og/eller grænseværdier, der skal lægges til grund for vurderingen  

 af, om der skal gennemføres en VVM-procedure, før der gives tilladelse til  

 indvinding.
Der henvises herom til lovforslagets almindelige bemærkninger.
 Anlæg, herunder indvindinger, der reguleres i enkeltheder ved særlig lov,  

 er i overensstemmelse med direktivets art. 1.5 undtaget, idet de mål, der  

 forfølges ved direktivet, herunder at stille oplysninger til rådighed, nås  

 gennem lovgivningsproceduren.
I stk. 3 bemyndiges ministeren til at fastsætte regler om, hvordan  

 offentlighedsproceduren nærmere skal tilrettelægges.
Der vil blive fastsat  

 regler med krav om bl.a. offentliggørelse af ansøgning med VVM-redegørelse i  

 landsdækkende og eventuelt stedlige blade, om fremlæggelse af materiale til  

 gennemsyn for offentligheden samt regler om høringsfristens længde mv.
 Som nævnt under lovforslagets almindelige bemærkninger vil reglerne blive  

 fastsat efter forhandling med de berørte organisationer og myndigheder.
 (* 1) Lovændringen indeholder bestemmelser, der gennemfører Rådets  

 direktiv nr 85/337/EØF af 27. juni 1985 EFT. 1985, L. 175/40 om vurdering af  

 visse offentlige og private projekters indvirkning på miljøet  

 (VVM-direktivet).
