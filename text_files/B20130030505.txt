Bekendtgørelse om Arbejdsgivernes Uddannelsesbidrags registrering af uddannelsesaftaler I medfør af § 5, stk. 4, i bekendtgørelse nr. 1494 af 12. december 2007 om Arbejdsgivernes Elevrefusion fastsættes:
Kapitel 1 Bidragsfritagelse § 1. Der betales ikke AUB-bidrag for uddannelsessøgende, der er nævnt i lov om Arbejdsgivernes Uddannelsesbidrag § 20, stk. 4.
 Stk. 2. De uddannelser, der berettiger til bidragsfritagelse, er optrykt som bilag til bekendtgørelsen.
Kapitel 2 Anmeldelse af uddannelsesaftaler § 2. Bidragsfritagelse for uddannelsessøgende ydes ved uddannelsesaftalens anmeldelse til Arbejdsgivernes Uddannelsesbidrag.
Anmeldelsen skal indeholde oplysning om arbejdsgiverens navn, adresse og arbejdsgivernummer, elevens navn, og CPR-nummer, uddannelsens navn/art, den lønnede uddannelsestid i virksomheden ifølge uddannelsesaftalen samt oplysninger om prøvetidens længde.
Stk. 2. Anmeldelsen skal være bilagt kopi af den skriftlige uddannelsesaftale, jf. dog stk. 3 og 4. Aftalen skal være underskrevet af arbejdsgiveren og den uddannelsessøgende og indeholde oplysninger om uddannelsens art, den lønnede periode samt længden af en eventuel prøveperiode.
For tjenestemænd m.fl. i staten, kommuner og regioner kan ansættelsesbrevet træde i stedet for aftalen.
 Stk. 3. For uddannelsesforhold indgået i henhold til loven om erhvervsuddannelser skal uddannelsesaftalen ikke vedlægges.
 Stk. 4. Der kan efter særlig aftale mellem en arbejdsgiver eller skolerne og Arbejdsgivernes Uddannelsesbidrag etableres en ordning, hvorefter de i stk. 1 nævnte oplysninger kan overføres elektronisk til Arbejdsgivernes Uddannelsesbidrag.
Kapitel 3 Registrering af uddannelsesaftaler § 3. På grundlag af de i § 2 nævnte anmeldelser registrerer Arbejdsgivernes Uddannelsesbidrag de indgåede uddannelsesaftaler.
 Stk. 2. Arbejdsgivernes Uddannelsesbidrag anvender de registrerede oplysninger ved bidragsberegningen.
 § 4. Hvis et uddannelsesforhold ophører, inden aftalen er udløbet, eller hvis der sker ændringer af betydning for Arbejdsgivernes Uddannelsesbidrags bidragsberegning, skal arbejdsgiveren straks give meddelelse herom til Arbejdsgivernes Uddannelsesbidrag.
 § 5. Arbejdsgiveren er efter påkrav fra Arbejdsgivernes Uddannelsesbidrag forpligtet til at fremlægge dokumentation for, at en indberettet uddannelsesaftale opfylder betingelserne for ret til bidragsfritagelse.
§ 6. Offentlige myndigheder, skoler, arbejdsgivere, elever og arbejdsmarkedets organisationer skal i anmeldelsen samt efter anmodning give Arbejdsgivernes Uddannelsesbidrag og skolerne oplysninger, der har betydning for afgørelser om opkrævning af bidrag.
Oplysningerne kan indhentes i elektronisk form.
Kapitel 4 Ansøgning om godkendelse af nye uddannelser med henblik på bidragsfritagelse § 7. Ansøgning om godkendelse af uddannelser, der ikke er optaget i bilaget som nævnt i § 1, stk. 2, vil kunne imødekommes for følgende uddannelsessøgende, som har en skriftlig aftale med en arbejdsgiver om gennemførelse af en lønnet praktikuddannelse:
 1) Uddannelsessøgende i uddannelser, hvor både skoleophold og praktikophold er reguleret ved eller i henhold til lov.
 2) Uddannelsessøgende i indtil 3 år i praktikuddannelse, der er aftalt eller godkendt af vedkommende overenskomstparter eller anerkendt af vedkommende brancheorganisation eller er fastsat af en offentlig myndighed som betingelse for at opnå en autorisation eller lignende eller som betingelse for at deltage i eller afslutte en videregående uddannelse.
 Stk. 2. Ansøgning om at få uddannelsen godkendt som berettiget til bidragsfritagelse indsendes til Arbejdsgivernes Uddannelsesbidrag med oplysning om uddannelsens indhold, regelgrundlag og andre forhold af betydning for vurderingen af, om lovens betingelser er opfyldt.
 Stk. 3. Efter godkendelse af uddannelsen optages den som berettiget til bidragsfritagelse på bilaget som nævnt i § 1, stk. 2. Fritagelsen har virkning fra det kvartal, hvori Arbejdsgivernes Uddannelsesbidrag godkender uddannelsen.
Kapitel 5 Klage § 8. Klager over afgørelser truffet af Arbejdsgivernes Uddannelsesbidrag om bidrag kan inden fire uger efter meddelelse af afgørelsen indbringes for det ankenævn, der er nedsat i henhold til ATP-lovens § 28. Ankenævnets adresse er: ATP-Ankenævnet, Ved Stranden 8, 1061 København K.
Kapitel 6 Ikrafttræden § 9. Bekendtgørelsen træder i kraft den 1. april 2013.
 Stk. 2. Samtidig ophæves bekendtgørelse nr. 1584 af 27. september 2007 om Arbejdsgivernes Elevrefusions registrering af uddannelsesaftaler.
Bestyrelsen for Arbejdsgivernes Uddannelsesbidrag, den 12. marts 2013 Ole Bonde Larsen / Henrik Gade Jepsen Bilag 1 Uddannelser, der berettiger til bidragsfritagelse Nedenstående uddannelser vil i den af aftalen lønnede periode give ret til bidragsfritagelse:
