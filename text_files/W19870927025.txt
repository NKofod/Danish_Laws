Udtalt, at det ikke er en kommunal, men en statslig opgave at tage  

 stilling til udenrigspolitiske spørgsmål.
Hvis en kommune derfor lovligt skal  

 kunne begrunde opsigelse af et kontraktsforhold med A/S Dansk Shell med  

 tilkendegivelser, der indebærer en udenrigspolitisk stillingtagen, er  

 lovhjemmel nødvendig.
Da lov nr. 289 af 4. juni 1986 om forbud med handel med  

 Den Sydafrikanske Republik og Namibia ikke indeholder den fornødne hjemmel,  

 kan opsigelse af de omhandlede kontrakter ikke lovligt ske med den angivne  

 begrundelse.
I skrivelse af 30. juni 1987 (j.nr. 1987-0899-1-159-3) har Tilsynsrådet  

 for Københavns Amt anmodet Indenrigsministeriet om en udtalelse om, hvorvidt  

 Gladsaxe Kommune under henvisning til intentionerne bag lov nr. 289 af 4.  

 juni 1986 om forbud mod handel med Den Sydafrikanske Republik og Namibia  

 lovligt kan opsige kommunens kontrakter med A/S Dansk Shell.
Som begrundelse  

 for opsigelse af kontrakterne er oplyst, at Shell er Sydafrikas vigtigste  

 handelspartner med olieleverancer, og at opsigelsen må ses som et naturligt  

 led i den internationale kampagne mod det racistiske apartheidregime i  

 Sydafrika.
I denne anledning skal Indenrigsministeriet udtale, at det som bekendt  

 ikke er en kommunal, men en statslig opgave at tage stilling til  

 udenrigspolitiske spørgsmål.
Hvis kommunerne derfor lovligt skal kunne  

 begrunde opsigelse af et kontraktsforhold med tilkendegivelser, der indebærer  

 en udenrigspolitisk stillingtagen som i det foreliggende tilfælde, er  

 lovhjemmel nødvendig.
Som tidligere meddelt anmodede Indenrigsministeriet  

 derfor den 9. juli 1987 Udenrigsministeriet om en udtalelse om, hvorvidt der  

 ved lov nr. 289 af 4. juni 1986 er skabt den fornødne hjemmel.
I skrivelse af 28. oktober 1987 har Industriministeriet, der administrerer  

 loven om forbud mod handel med Den Sydafrikanske Republik og Namibia, og som  

 derfor af Udenrigsministeriet er anmodet om at besvare Indenrigsministeriets  

 forespørgsel, meddelt, at A/S Dansk Shell efter det oplyste ikke har  

 handelsmæssige forbindelser med Den Sydafrikanske Republik eller Namibia, som  

 er omfattet af lovens forbud.
Industriministeriet finder derfor ikke, at A/S  

 Dansk Shells aktiviteter er omfattet af lovens bestemmelser.
Loven kan  

 således ikke anvendes til at begrunde eventuelle beslutninger om at opsige  

 kommunernes kontrakter med A/S Dansk Shell.
Kopi af Industriministeriets  

 skrivelse vedlægges.
 På denne baggrund er det Indenrigsministeriets opfattelse, at en kommune  

 ikke lovligt kan opsige sine kontrakter med A/S Dansk Shell med den  

 begrundelse, at Shell er engageret i handel med Sydafrika, og at opsigelsen  

 må ses som et naturligt led i den internationale kampagne mod det racistiske  

 apartheidregime i Sydafrika.
 Indenrigsministeriets afgørelser og udtalelser om kommunale forhold 1987  

 3.4.
