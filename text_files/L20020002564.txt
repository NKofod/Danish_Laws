Bekendtgørelse om ikrafttræden af  

 Rom-statutten for Den Internationale Straffedomstol af 17. juli 1998 I medfør af § 8 i lov nr. 342 af 16. maj 2001 om Den  

 Internationale Straffedomstol har udenrigsministeren ved  

 bekendtgørelse nr. 508 af 20. juni 2002 i Lovtidende A fastsat, at  

 loven træder i kraft den 1. juli 2002.
 Ved loven af 16. maj 2001 har Danmark inkorporeret  

 statutten for Den Internationale Straffedomstol, udfærdiget i Rom den  

 17. juli 1998, i dansk ret.
Statutten, der er optrykt som bilag til loven, opretter en  

 fuldt udbygget og effektiv international straffedomstol.
Domstolen vil  

 få kompetence til at behandle de groveste og mest alvorlige  

 internationale forbrydelser, dvs. folkedrab, forbrydelser mod menneskeheden  

 og krigsforbrydelser.
Straffedomstolens jurisdiktion vil blive  

 afgrænset til situationer, hvor national strafforfølgning ikke  

 kan udøves eller må anses for ineffektiv.
 Danmark har den 21. juni 2001 deponeret sit  

 ratifikationsinstrument til statutten hos FNs  

 generalsekretær.
I forbindelse med deponeringen afgav Danmark i  

 overensstemmelse med statuttens artikel 87, stk. 1, en erklæring  

 om, at anmodninger fra domstolen enten skal fremsendes ad diplomatisk vej  

 eller direkte til Justitsministeriet, som er den kompetente myndighed til at  

 modtage sådanne anmodninger.
Danmark afgav endvidere i overensstemmelse  

 med artikel 87, stk. 2, en erklæring om, at anmodninger fra  

 domstolen om samarbejde og dokumenter til støtte herfor enten skal  

 fremsendes på dansk, som er det officielle sprog i Danmark, eller  

 på engelsk, som er et af domstolens arbejdssprog.
Danmark afgav endelig  

 erklæring om, at statutten indtil videre ikke skal gælde for  

 Færøerne og Grønland.
 Statutten er i overensstemmelse med artikel 126  

 trådt i kraft den 1. juli 2002 efter at være blevet ratificeret  

 af 60 stater.
 Oplysninger om andre landes tiltrædelse af  

 Rom-statutten vil kunne findes på FNs hjemmeside under adressen:  

 http://untreaty.un.org.
