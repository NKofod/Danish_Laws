 En radio-reklame for Converse jakker, hvori der indgik omtale af en  

 tilhørende præmiekonkurrence, hvor man kunne vinde koncertbilletter og  

 singleplader ved at besvare et quizspørgsmål af absolut ringe sværhedsgrad,  

 blev antaget at indeholde omtale af en ulovlig præmiekonkurrence (i strid med  

 Markedsføringslovens § 8, stk. 1, der indeholder et forbud mod at  

 erhvervsdrivende afholder præmiekonkurrencer, hvor udfaldet beror helt eller  

 delvis på tilfældet). Reklamen er som følge heraf i strid med § 6, stk. 1, i  

 bek.gør. om reklamer i lokal radio.
 Radio- og TV-Reklamenævnet har med brev af 30. april 1991 modtaget en  

 klage over et reklameindslag for Radio Helsingørs salg af Converse jakker,  

 udsendt af Radio Helsingør.
 Klageren anfører, at den i reklameindslaget omtalte præmiekonkurrence  

 udgør en overtrædelse af § 8, stk. 1, i markedsføringsloven, hvoraf det  

 fremgår, at erhvervsdrivende ikke må fordele gevinster ved lodtrækning,  

 præmiekonkurrencer eller anden foranstaltning, hvis udfald helt eller delvis  

 beror på tilfældet.
 Med skrivelse af 13. maj 1991 er tilladelseshaveren for Radio Helsingør  

 blevet anmodet om en udtalelse vedrørende klagen.
Radio Helsingør oplyser i svarskrivelse af 15. maj 1991, at reklamen  

 formidler det budskab, at de første der bestiller en Converse jakke hos Radio  

 Helsingør kan vinde en gratis billet til Rock Show 91/en singleplade, såfremt  

 de klarer et quizspørgsmål.
Radio Helsingør har telefonisk oplyst, at  

 quizspørgsmålet alene består i, at man som anført i reklameindslaget skal  

 oplyse, hvilken frekvens Radio Helsingør sender på.
Radio Helsingør har endvidere vedrørende salget af Converse jakkerne  

 telefonisk oplyst, at Radio Helsingør indkøber disse jakker til ca. 325,kr.  

 pr. stk.
Salgsprisen er 375,kr.
Radio Helsingør påregner således at opnå en  

 vis fortjeneste ved salget af de pågældende jakker.
Salget er markedsført  

 såvel ved reklame i Radio Helsingør som ved dagbladsreklamer.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet finder, at den påklagede reklame er i strid med § 6, stk. 1, i  

 bekendtgørelse om reklamer i lokal radio, der indeholder et krav om, at  

 reklamer i lokal radio skal være lovlige, idet den i reklameindslaget omtalte  

 præmiekonkurrence udgør en overtrædelse af § 8, stk. 1, i  

 markedsføringsloven.
 Nævnet har ved sin afgørelse lagt til grund, at Radio Helsingør, uanset om  

 salget af jakkerne kan anses for en del af den egentlige programvirksomhed  

 eller ej, for så vidt angår denne virksomhed må anses for  

 »erhvervsdrivende«.
 Nævnet har således lagt vægt på, at salget af Converse jakkerne ifølge  

 Radio Helsingør sker bl.a. med henblik på at opnå en fortjeneste, og at  

 markedsføringen af jakkerne finder sted både ved hjælp af radioreklame og ved  

 hjælp af dagbladsreklame.
Nævnet har ved sin afgørelse desuden lagt vægt på den absolut ringe  

 sværhedsgrad af den stillede opgave, og på at den efterfølgende fordeling af  

 de udlovede præmier må anses i vidt omfang at bero på tilfældet.
Dette  

 medfører at den omhandlede præmiekonkurrence udgør en overtrædelse af  

 markedsføringslovens § 8, stk. 1.
 Nævnets afgørelse er enstemmig.
