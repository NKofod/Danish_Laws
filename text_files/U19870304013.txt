 De ansatte på et dagblad havde overenskomststridigt nedlagt arbejdet i  

 protest mod lovindgrebet den 1. og 2. april 1985. Den 3. april (onsdag før  

 Skærtorsdag) var der etableret fysisk blokade mod virksomheden, og politiet  

 brød blokaden, men typograferne ville ikke arbejde under politibeskyttelse.  

 Herefter meddelte ledelsen, at personalet var hjemsendt til efter påske.  

 Arbejdsvægringen den 3.
april fandtes overenskomststridig, og arbejdsretten fandt ikke at  

 kunne forkaste bladets oplysninger om, at det ikke længere var muligt at  

 fremstille aviserne til påskedagene.
Hjemsendelsen fandtes herefter at være  

 retmæssig.
 Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Danske Dagblades  

 Forenings Forhandlingsorganisation for Aalborg Stiftstidende for  

 Arbejdsretten for at have handlet overenskomststridigt ved den 3. april 1985  

 at have hjemsendt de ved avisen ansatte typografer.
 Klagerne har nedlagt påstand om, at Aalborg Stiftstidende har handlet  

 overenskomststridigt ved den 3. april 1985 at have hjemsendt de ansatte  

 typografer, at Aalborg Stiftstidende tilpligtes til Dansk Typograf-Forbund at  

 betale en efter rettens skøn fastsat bod, og at spørgsmålet om betaling til  

 de ansatte typografer henskydes til afgørelse ad sædvanlig fagretlig vej.
 De indklagede har principalt påstået sagen henvist til faglig voldgift,  

 idet de har gjort gældende, at sagen er afsluttet ved et den 16. april 1985  

 indgået forlig.
 Subsidiært har de indklagede påstået frifindelse.
 Klagerne har bestridt, at sagen er afgjort ved det nævnte forlig.
 På et fællesmøde den 10. april 1985 bestred man fra arbejdsgiverside, at  

 virksomheden havde foretaget en overenskomststridig lockout, idet man  

 henviste til, at baggrunden for, at virksomheden ikke kunne beskæftige  

 typograferne, var drifts- og produktionsmæssige forhold.
Den 1. og 2. april 1985 nedlagde Typografforbundets medlemmer på Aalborg  

 Stiftstidende arbejdet i protest mod gennemførelsen af lov nr. 123 af 31.  

 marts 1985 om fornyelse og forlængelse af kollektive overenskomster og  

 aftaler m.v.
Parterne er enige om, at disse arbejdsnedlæggelser var  

 overenskomststridige.
Om begivenhederne den 3. april 1985, der var onsdagen før Skærtorsdag, har  

 afdelingsformand Anders Foldager bl.a. forklaret, at typograferne mødte op  

 ved deres arbejdsplads til normal arbejdstids begyndelse.
En halv snes  

 mennesker havde imidlertid etableret en fysisk blokade af bygningen, således  

 at de ikke kunne komme ind på arbejdspladsen.
Ledelsen ville rekvirere politi  

 til at bryde blokaden, men typograferne meddelte, at de ikke ønskede at  

 arbejde under politibeskyttelse.
Kl. 9,15 blev der afholdt et  

 samarbejdsudvalgsmøde.
Den fysiske blokade bestod endnu.
Typografernes  

 daghold var gået hjem, men fra typografernes side meddelte man, at  

 aftenholdet ville møde normalt.
På et nyt møde kl. 12,30 meddelte bladets  

 ledelse, at den ikke ville udgive aviser i påsken, og det tekniske personale  

 blev hjemsendt til tirsdag efter påske.
Den fysiske blokade blev ophævet kl.  

 13,30, og på et nyt møde kl. 15 meddelte tillidsmanden, at typograferne havde  

 fået den fysiske blokade hævet, og at de ville gå i arbejde.
Det var muligt  

 at få lørdags- og søndagsavisen ud.
Forliget af 16. april 1985 angik kun  

 betalingen til de typografer, der havde været på ferie eller afspadsering,  

 eller som var sygemeldte.
Baggrunden for forliget var, at bladet havde  

 trukket de pågældende typografer for løn i strejkedagene, hvilket man havde  

 protesteret imod.
Teknisk direktør John Christensen har bl.a. forklaret, at avisen siden  

 midten af februar 1985 kun var udkommet 4 gange på grund af strejker fra  

 journalisternes side.
Ledelsen var derfor stærkt interesseret i at få  

 udgivelsen i gang igen.
Der var om onsdagen en fysisk blokade fra kl. 7 om  

 morgenen, og ledelsen tilkaldte politiet.
Det kom til stede og skaffede  

 adgang til huset, og andre personalegrupper kom ind, men typograferne ville  

 ikke gå ind, fordi de ikke ville arbejde under politibeskyttelse.
Da  

 sættearbejdet ikke var kommet i gang kl. 12,30, måtte ledelsen på  

 samarbejdsudvalgsmødet på dette tidspunkt meddele typograferne, at man ikke  

 fandt det muligt at fremstille aviserne til onsdagen og til påskedagene, og  

 at man derfor måtte hjemsende personalet til efter påske.
 Der er under sagen fremlagt en kopi af forliget af 16. april 1985.
 Arbejdsretten skal udtale:
Efter Anders Foldagers forklaring om baggrunden for forliget af 16. april  

 1985 og efter dettes indhold findes det ikke godtgjort, at sagen er afsluttet  

 ved dette forlig.
De indklagedes påstand om henvisning af sagen til faglig  

 voldgift tages derfor ikke til følge.
På grund af det tekniske personales overenskomststridige  

 arbejdsnedlæggelser mandag den 1. og tirsdag den 2. april 1985 blev der ikke  

 arbejdet i sætteriet på Aalborg Stiftstidende på disse dage.
Onsdag den 3.  

 april 1985 var arbejdet i sætteriet endnu ikke kommet i gang kl. 12,30, fordi  

 typograferne havde nægtet at arbejde, hvis politiet skulle skaffe dem adgang  

 til sætteriet.
Denne arbejdsvægring må også anses for at være  

 overenskomststridig.
Arbejdsretten finder ikke at kunne forkaste bladets  

 oplysninger om, at det ikke længere var muligt at fremstille aviserne til  

 påskedagene.
Den foretagne hjemsendelse af personalet findes herefter at have  

 været retmæssig, og de indklagedes frifindelsespåstand tages derfor til  

 følge.
 I sagsomkostninger til Arbejdsretten findes klagerne at burde betale 2.000  

 kr.
 T h i k e n d e s f o r r e t :
 Dansk Arbejdsgiverforening for Danske Dagblades Forenings  

 Forhandlingsorganisation for Aalborg Stiftstidende frifindes i denne sag.
 I sagsomkostninger betaler Landsorganisationen i Danmark 2.000 kr. til  

 Arbejdsretten.
 (* 1) Henvisninger: Per Jacobsen, s.288 (note 108), s.577 (note 134),  

 Hasselbalch Kollektivarbejdsretten s.148, K 10.702 og de herunder anførte  

 henvisninger, K 9844 m.fl. (A 1983, s.98), K 8302 (A 1978, s.74).
