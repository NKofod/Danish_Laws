Den sociale Ankestyrelse stadfæstede i henhold til § 65 i lov om  

 erstatning til besættelsestidens ofre, at A som følge af nationalt uværdig  

 optræden under den tyske besættelse var afskåret fra at modtage erstatning  

 efter loven.
A havde været ansat i en familievirksomhed med  

 lastbilreparation, som under krigen blandt andet leverede lastbiler til  

 besættelsesmagten, og A havde aflagt nogle besøg i et af firmaet oprettet  

 værksted i Norge, som udførte reparationsarbejde for besættelsesmagten.
Fra  

 efteråret 1943 deltog A i den danske modstandsbevægelse.
Efter krigen blev A  

 frifundet for tiltale for utilbørligt samarbejde med besættelsesmagten.
Efter  

 en samlet vurdering af A's forhold fandtes hans virksomhed ikke at være til  

 hinder for, at der tillagdes ham erstatning, og ankenævnets afgørelse blev  

 derfor tilsidesat. (Dissens af 2 dommere for ikke at tilsidesætte det udøvede  

 skøn).
H.D. 13 april 1984 i sag I 273/1982 Den sociale Ankestyrelse (km.adv. v/adv.
Birthe Eskildsen) mod A (Irs.
Knud Norsker e.o.).
Østre Landrets dom 3. juni 1982 (11. afd.) (Nolsøe, Risbjørn, Hvidberg) Under denne sag har sagsøgeren A, der har fri proces, nedlagt påstand om,  

 at sagsøgte Den sociale Ankestyrelse tilpligtes at anerkende sagsøgerens ret  

 til erstatning eller ydelser i henhold til afsnit I i lov nr. 475 1945 af 1.  

 oktober om erstatning til besættelsestidens ofre, jfr. lovbekendtgørelse nr.  

 68 af 8. februar 1974.
 Sagsøgte har påstået frifindelse.
Tvisten angår alene, om sagsøgte har været berettiget til i 1979 at afslå  

 at yde sagsøgeren erstatning i medfør af den nævnte lovs § 65 om personer,  

 der på grund af nationalt uværdig optræden under den tyske besættelse er  

 afskåret fra erstatning.
Det er ubestridt, at sagsøgeren i øvrigt opfylder  

 betingelserne for at få en invaliditetserstatning, der formentlig vil udgøre  

 mellem 70.000 kr. og 130.000 kr. årligt.
Af sagen fremgår, at sagsøgeren, født den 22. marts 1916, fra 1941-1944  

 var ansat i A/S Super Service, der handlede med og reparerede lastbiler, og  

 som leverede til besættelsesmagten.
I 1941 oprettede sagsøgeren firmaet  

 Lexaco, som bl.a. leverede reservedele til Super Service.
I 1941-1942 var  

 sagsøgeren på nogle rejser til Norge i forbindelse med levering af lastbiler  

 fra Super Service til besættelsesmagten i Norge.
Fra efteråret 1943 virkede  

 sagsøgeren, der i 1939 var blevet løjtnant, i den danske modstandsbevægelse.  

 Efter besættelsen blev der rejst tiltale mod ham for medvirken til  

 utilbørligt erhvervsmæssigt samarbejde med besættelsesmagten, men ved  

 Københavns byrets dom af 17. februar 1948 blev han frifundet tillige med de  

 øvrige tiltalte.
Af dommen fremgik nærmere ... #Udelades her! RETTEN SKAL UDTALE:
 Bedømmelsen af sagsøgerens optræden under besættelsen kan efter  

 retspraksis på tilsvarende områder ikke antages at være unddraget fuld  

 prøvelsesret ved domstolene.
Den virksomhed, som sagsøgte i juli 191 tog ansættelse i - A/S Super  

 Service - og hans arbejde for denne og for firmaet Lexaco har været genstand  

 for omfattende undersøgelser og bevisførelse under den kort efter  

 besættelsens ophør rejste straffesag.
Ved dommen af 1948 blev det om Super  

 Service fastslået, at selskabet ikke havde haft et utilbørligt  

 erhvervsmæssigt samarbejde med besættelsesmagten.
Det blev herunder blandt  

 andet lagt til grund, at reparationen af besættelsesmagtens biler (forhold A  

 I) ikke var blevet foretaget på initiativ fra Super Service og ikke under de  

 foreliggende omstændigheder havde kunnet afslås, samt at bilsalgene (forhold  

 A II og VI) var sket inden for selskabets sædvanlige virksomhedsområde og for  

 sidstnævnte forholds vedkommende var foregået uden initiativ fra selskabet,  

 men myndighedernes tilladelse og med en beskeden fortjeneste.
Det blev  

 endvidere antaget, at opkøbene af lastbiler til levering i Norge (forhold A  

 IV) - foretaget før sagsøgerens ansættelse - burde have været undgået, men at  

 udlejningen af disse til besættelsesmagten i Norge i øvrigt var sket i  

 forståelse med danske myndigheder og efter kraftigt tysk pres, ligesom  

 reparationsværkstedet i Trondhjem ikke var oprettet på selskabets initiativ.  

 Det fandtes for dette forholds vedkommende overvejende betænkeligt at betegne  

 det som utilbørligt samarbejde med besættelsesmagten.
Reparationsvirksomheden  

 i Thisted (forhold A V) var oprettet som led i afviklingen af værkstedet i  

 Trondhjem, og man bestræbte sig på at få en begrænset omsætning.
 I dommen er det særligt om sagsøgerens arbejde for Super Service nævnt, at  

 det havde været ret underordnet og uselvstændig karakter, Til dette selskab  

 havde sagsøgeren særlig familiemæssig tilknytning og en til arbejdet i  

 selskabet egnet uddannelse, og efter bevisførelsen for landsretten må det  

 endvidere antages, at det næppe havde været muligt for ham at finde arbejde i  

 branchen i andre virksomheder, der ikke havde opgaver for besættelsesmagten.
For så vidt angår sagsøgerens firma Lexaco bemærkes, at sagsøgeren også i  

 denne henseende ved dommen er frifundet for medvirken til utilbørligt  

 erhvervsmæssigt samarbejde med besættelsesmagten blandt andet under  

 henvisning til det om Super Service anførte.
Ved vurderingen af Lexaco's  

 virksomhed findes sagsøgerens forklaring om baggrunden for oprettelsen og om  

 driften i øvrigt at måtte lægges til grund.
Hvad endelig angår sagsøgerens ophold i Norge, findes det i dommen anførte  

 om de danske myndigheder godkendelse af udlejningen af vognene og det tyske  

 pres på Super Service samt omstændighederne vedrørende oprettelsen af  

 værkstedet at måtte lægges til grund.
Efter sagsøgerens forklaring for  

 landsretten må det tillige antages, at rejserne skete efter arbejdsgiverens  

 ordre, at de var kortvarige og alene angik sagsøgerens sædvanlige arbejde med  

 reservedelslageret.
 Ved en samlet bedømmelse af sagsøgerens virksomhed i Super Service - som  

 den nu foreligger oplyst i det væsentlige ved dommen og sagsøgerens  

 forklaring - findes det herefter ikke godtgjort, at hans forhold er omfattet  

 af erstatningslovens § 65.
 Som følge af det anførte vil sagsøgerens påstand være taget til følge.
 Ingen af parterne betaler sagsomkostninger til den anden part eller til  

 statskassen.
 HØJESTERETS DOM.
 Den indankede dom er afsagt af Østre Landsret.
I pådømmelsen har deltaget fem dommere: P.
Christensen, Bjerregaard,  

 Weber, Kardel og Hornslet.
 Appellanten har gentaget sin påstand om frifindelse .
 Indstævnte har påstået stadfæstelse.
Der er til brug for Højesteret tilvejebragt yderligere oplysninger,  

 herunder notat af 20. marts 1981 fra erstatningsrådet om dets praksis i årene  

 1945-49 vedrørende betydningen af arbejde i Norge under besættelsen.
Det  

 materiale, der ifølge dommen ikke var fremlagt i landsretten, er blevet  

 fremlagt for Højesteret.
Tre dommere - P.
Christensen, Weber og Kardel - udtaler:
Det må efter det i dommen oplyste lægges til grund, at indstævnte har  

 udført et fortjenstfuldt arbejde i modstandsbevægelsen, og at den  

 invaliditet, som han har pådraget sig, ikke er betydelig.
Efter en samlet  

 vurdering af hans forhold findes det om hans virksomhed i Super Service og  

 Lexaco oplyste ikke efter erstatningsloven § 65 at være til hinder for, at  

 der tillægges ham erstatning eller ydelse i henhold til lovens afsnit I.  

 Disse dommere stemmer derfor for at stadfæste dommen og for at lade hver part  

 bære sine sagsomkostninger for Højesteret, hvorved bemærkes, at indstævnte  

 også for Højesteret har haft fri proces.
 Dommerne Bjerregaard og Hornslet udtaler:
 Erstatningsrådets praksis vedrørende personer, der har taget arbejde for  

 besættelsesmagten i Norge, må anses hjemlet ved lovens § 65.
 Efter det oplyste findes der ikke at være grundlag for at tilsidesætte det  

 af appellanten ved afgørelsen af 25. juni 1979 udøvede skøn, hvorefter  

 indstævntes forhold vurderet som helhed har afskåret ham fra erstatning efter  

 loven i medfør af dennes § 65. Der findes ikke at være tilvejebragt sådanne  

 oplysninger om indstævntes indsats i modstandsbevægelsen og om hans  

 invaliditet, at det kan føre til andet resultat.
 Disse dommere stemmer derfor for at tage appellantens frifindelsespåstand  

 til følge.
 Der vil være at give dom efter stemmeflertallet.
 Thi kendes for ret:
 Landsrettens dom bør ved magt at stande.
 Ingen af parterne betaler sagsomkostninger for Højesteret til den anden  

 part eller til statskassen.
