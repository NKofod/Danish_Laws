Skriftlig fremsættelse (13. november 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats (Afskaffelse af dokumentationskrav for fastholdelsesfleksjob for seniorer) (Lovforslag nr.
L 53) Det fremsatte lovforslag er et led i udmøntningen af Aftale om ret til seniorpension for nedslidte og udmønter den del, der omhandler fastholdelsesfleksjob for seniorer.
Med lovforslaget afskaffes dokumentationskravet for fastholdelsesfleksjob for seniorer.
Det betyder, at personer med under 6 år til folkepensionsalderen, som opfylder de almindelige betingelser for fleksjob, får mulighed for at blive ansat i et fastholdelsesfleksjob på deres hidtidige arbejdsplads, uden  at de først  skal opfylde de særlige betingelser for fastholdelsesfleksjob.
 Lovændringen vurderes at medføre merudgifter inklusiv adfærd og før skat og tilbageløb på 30,1 mio. kr. i 2020, 70,8 mio. kr. i 2021, 92,2 mio. kr. i 2022, 112,6 mio. kr. i 2023, 131,9 mio. kr. i 2024 og 150,2 mio. kr. i 2025.
 Efter skat og tilbageløb forventes der merudgifter på 32,3 mio. kr. i 2020, 76,0 mio. kr. i 2021, 98,9 mio. kr. i 2022, 120,7 mio. kr. i 2023, 141,4 mio. kr. i 2024 og 161,0 mio. kr. i 2025.
 Det foreslås, at forslaget træder i kraft den 1. januar 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
