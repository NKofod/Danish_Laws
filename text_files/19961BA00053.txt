Nr BSF 53 Forslag til folketingsbeslutning om at undlade at udnytte en eventuel  

 bevilling til Svendborg Værft Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 31. oktober 1996 Folketinget pålægger regeringen at afstå fra at udnytte en eventuel hjemmel fra Folketingets Finansudvalg til at yde Svendborg Værft økonomisk bistand.
Bemærkninger til forslaget Det fremgår af erhvervsministerens svar på spørgsmål 28, jf. alm. del -  

 bilag 130, til Folketingets Erhvervsudvalg, at: »Skibsværftsforeningen  

 er løbende blevet orienteret om sagen (om et fortroligt aktstykke om at  

 frafalde krav mod Svendborg Værft) og har tidligere mundtlig tilkendegivet,  

 at den kunne acceptere den danske regerings aktstykke om Svendborg Værft.
At  

 Skibsværftsforeningen nu anser aktstykket for problematisk, er derfor  

 overraskende.
Såfremt Finansudvalget tilslutter sig aktstykket om Svendborg Værft, vil  

 aktstykket i øvrigt blive notificeret til EU-Kommissionen, således at  

 EU-konformiteten sikres.
Kun hvis Kommissionen bekræfter, at aktstykket er  

 foreneligt med Fællesmarkedet, kan eftergivelse blive en realitet.« Nærværende beslutningsforslag har til formål at give Folketinget mulighed  

 for at få en samlet debat om, hvorvidt det er hensigtsmæssigt, at der ydes  

 økonomisk bistand fra det offentlige til Svendborg Værft.
Der har været offentlig debat om overvejelserne.
Således har der i pressen  

 været en række artikler, hvoraf det er fremgået, at regeringen påtænker at  

 frafalde et krav mod Svendborg Værft på ca. 55 mio. kr.
 Ekstra Bladet skrev således den 8. oktober 1996:
»55 millioner kroner, som staten har tabt på Svendborg Værfts  

 overbelåning af seks skibe, er efter alt at dømme tabt for evigt.
Det samme  

 gælder andre 55 millioner, som Danmarks Skibskreditfond har tabt, og godt to  

 millioner kroner, som tilhører Nationalbanken.
I et tophemmeligt aktstykke,  

 som Ekstra Bladet er i besiddelse af, søger erhvervsminister Mimi Jakobsen  

 (CD) Folketingets Finansudvalg om tilladelse til at opgive erstatningskravet  

 mod værftet.
Skibene er bygget på værftet i perioden 1986-88. De blev  

 overbelånt gennem opskruede priser, og sagen har blandt andet ført til, at  

 værftets tidligere direktør Per Munch Glente er dømt for bedrageri.
De store  

 tabere blev staten og Skibskreditfonden, der har stillet forskellige  

 garantier.« Børsen skrev den 9. oktober 1996:
»Erhvervsminister Mimi Jakobsen (CD) har endeligt opgivet at kræve  

 erstatning fra Svendborg Værft, der i midten af 80'erne overbelånte en serie  

 skibe bestilt af en lokal skibsreder, og som i 1993 kostede rederen og  

 værftets fhv. direktør, Per Glente, en dom for bedrageri.
Det er Folketingets  

 Finansudvalg, der skal beslutte, om et erstatningskrav i million-klassen skal  

 droppes.
Reelt er kravet om erstatning for længst opgivet.
I modsat fald vil  

 det sydfynske værft gå konkurs, og staten vil formentlig kun få en brøkdel af  

 det krævede beløb efter en lang og omfattende retssag.« Berlingske Tidende skrev den 9. oktober 1996:
»Skibsstøtte: Af hensyn til beskæftigelsen på Svendborg Værft opgiver  

 erhvervsminister Mimi Jakobsen (CD) en erstatningssag på trods af, at der er  

 faldet dom for bedrageri via overbelåning i sagen.
Svendborg Værft slipper  

 efter alt at dømme for at betale en erstatning på 55 millioner kroner på  

 trods af, at den tidligere direktør Per Glente er blevet idømt fængselsstraf  

 for bedrageri gennem overbelåning.
I et fortroligt stemplet aktstykke, som  

 Berlingske Tidende er i besiddelse af, søger erhvervsminister Mimi Jakobsen  

 (CD) Folketingets Finansudvalg om tilladelse til at opgive erstatningssagen.  

 Mimi Jakobsen argumenterer med hensynet til, at værftet overlever. »Der  

 er ansat 250 personer på værftet, der fortrinsvis foretager  

 reparationsarbejder.
Svendborg Værft A/S har oplyst, at man ikke kan få  

 tilsagn om at få tilført den nødvendige likviditet/kreditter fra investorer,  

 før der foreligger en annullering af de tilkendegivne erstatningskrav,»  

 skriver erhvervsministeren.
Samtidig argumenterer ministeren med, at en  

 retssag vil trække i langdrag, og at den på grund af den truende konkurs kun  

 vil skaffe ti millioner kroner i statskassen, hvoraf en stor del vil gå til  

 procesudgifter.
Både Danmarks Skibskreditfond og Industriministeriet har tabt  

 55 millioner kroner, mens Danmarks Nationalbank har tabt to millioner kroner  

 på de seks overbelånte skibe, som er bygget på Svendborg Værft i perioden fra  

 1986 til 1988.« Folketingets Erhvervsudvalg har den 16. oktober 1996 modtaget en  

 henvendelse fra Foreningen af Jernskibs- og Maskinbyggerier i Danmark  

 (Skibsværftsforeningen), jf. alm. del - bilag 76. Henvendelsen er optrykt som  

 bilag 1 til beslutningsforslaget.
Det fremgår tydeligt, at Skibsværftsforeningen fraråder, at der ydes en  

 statslig eftergivelse af de 55 mio. kr.
Således skrives det meget tydeligt:  

 »Regeringen har netop offentliggjort sin beslutning om ikke at rejse  

 krav mod Svendborg Værft for tilbagebetaling af 55 mio. kr., som virksomheden  

 uretmæssigt har modtaget.
For Svendborg Værft er dette naturligvis glædeligt,  

 og for regeringen er det vel ønsket at vise offentligheden sin gode vilje  

 over for erhvervslivet.
For dansk maritim industri kan denne handling blive  

 den sidste pind til kisten, idet regeringen hermed har skabt grundlag for, at  

 uretmæssigt udbetalte milliardbeløb til tyske værfter også kan eftergives.  

 Der bør kunne findes andre muligheder for at sikre Svendborg Værfts  

 overlevelse, uden at den danske indsats på det værftspolitiske område  

 kompromitteres.« Skibsværftsforeningen kan ikke mere tydeligt advare mod, at der eftergives  

 statslige krav mod Svendborg Værft.
I Folketingets Erhvervsudvalg er der  

 blevet stillet spørgsmål om ministerens kommentar til henvendelsen.  

 Ministerens kommentar til henvendelsen findes på alm. del - bilag 130, som er  

 optrykt som bilag 2 til beslutningsforslaget.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at undlade at udnytte en eventuel  

 bevilling til Svendborg Værft.
(Beslutningsforslag nr.
B 53).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
Bilag 1 En henvendelse fra Foreningen af Jernskibs- og Maskinbyggerier i Danmark  

 (Skibsværftsforeningen) Foreningen af Jernskibs- og Maskinbyggerier i Danmark Skibsværftsforeningen The Association of Danish Shipbuilders For Skibsværftsforeningens medlemmer har udviklingen fra 1992 til dato  

 været særdeles ugunstig.
I 1992 var danske værfter blandt Europas allerbedste.
De var  

 konkurrencedygtige.
Politiske begivenheder i 1992, 1994 og 1996, som er  

 velkendte, har medført, at danske værfter er blevet udpinte og svage.
En  

 usandfærdig pressehetz har svækket omdømmet blandt vigtige redere ikke mindst  

 i udlandet.
Samtidig er de europæiske konkurrenter blevet begunstigede i  

 meget betydelig grad.
 Der har manglet politisk vilje eller evne til at varetage dansk maritim  

 industris interesser på en sådan måde, at selv ægte konkurrenceduelige  

 virksomheder vil kunne overleve i et groft konkurrenceforvridende EU.
 På denne baggrund ønsker Skibsværftsforeningen at informere hvert enkelt  

 medlem af Folketingets Erhvervsudvalg og Folketingets Europaudvalg.
 Vi vedlægger i denne forbindelse notater vedrørende 3 emner af meget  

 væsentlig betydning for dansk værftsindustri:
- OECD-aftalen skulle være trådt i kraft 1. januar 1996. USA har ikke  

 ratificeret og dermed er aftalen faldet i sin nuværende form.
Alligevel  

 fastholder de danske myndigheder aftalen over for danske værfter, hvorimod  

 konkurrerende værfter har frit spil.
Der må nu gives klar besked.
Skal de  

 danske værfter have samme betingelser som andre europæiske værfter eller . .  

 .? - I Skibsværftsforeningens retssag mod Kommissionen vedrørende MTW-værftet  

 falder der dom den 22. oktober.
Det vigtigste spørgsmål, der skal besvares,  

 er: Vil Danmark have mulighed for at bevare resterne af sin maritime  

 industri, eller må det realistisk vurderes, at væsentlige dele i løbet af få  

 år skal overføres til det nordøsttyske område? Dommens præmisser, snarere end  

 selve dommen, ventes at give klare udmeldinger herom.
 - I erhvervsredegørelsen ses der bort fra det tab af konkurrenceevne, der  

 påføres en ellers meget konkurrencedygtig dansk maritim industri som et  

 resultat af et stigende offentligt forbrug, som stiger især under indtryk af  

 den danske krones købekraft.
 Regeringen har netop offentliggjort sin beslutning om ikke at rejse krav  

 mod Svendborg Værft for tilbagebetaling af 55 mio. kr., som virksomheden  

 uretmæssigt har modtaget.
 For Svendborg Værft er dette naturligvis glædeligt, og for regerinen er  

 det vel ønsket at vise offentligheden sin gode vilje over for erhvervslivet.
For dansk maritim industri kan denne handling blive den sidste pind til  

 kisten, idet regeringen hermed har skabt grundlag for, at uretmæssigt  

 udbetalte milliardbeløb til tyske værfter også kan eftergives.
Der bør kunne  

 findes andre muligheder for at sikre Svendborg Værfts overlevelse, uden at  

 den danske indsats på det værftspolitiske område kompromitteres.
Dansk maritim industris fremtid er på afgørende vis afhængig af de vilkår,  

 som myndigheder og regering giver virksomhederne at arbejde under.
Udgivelsen  

 af en polemisk revisionsrapport har stærkt skadet værfternes salgsmuligheder.  

 En forkert beslutning vedrørende Svendborg Værft kan blive startskuddet til  

 yderligere massiv konkurrenceforvridende statsstøtte i udlandet.
Dansk  

 maritim industri har ikke brug for særordninger men en sammenhængende  

 politik, der resulterer i lige vilkår.
Hvis ikke der sættes ind for at skabe  

 sådanne vilkår nu, vil resultatet være helt unødvendige tab af produktion og  

 beskæftigelse.
 Vi vil gerne ved et snarligt foretræde for udvalgene have mulighed for  

 nærmere at redegøre for de aktuelle problemstillinger.
Med venlig hilsen SKIBSVÆRFTSFORENINGEN Thorkil H.
Christensen Niels Ørskov Christensen Adm. direktør Formand OECD-aftalens kollaps I december 1994 blev det besluttet, at OECD-aftalens principper skulle  

 gælde i alle lande fra 1. januar 1996. Herefter kunne der ikke gives  

 subsidier til nye kontrakter, og de sidste subsidierede skibe skulle leveres  

 senest 31. december 1998.
I Danmark har vi siden december 1994 i alle forhold ageret, som om aftalen  

 var indført.
Det har vi gjort som det eneste OECD-land.
Alle andre tillader,  

 at kontrakter til effektuering i 1999 indgås med sædvanlige subsidier, indtil  

 sidste land har ratificeret aftalen.
Imidlertid har USA ikke ratificeret og vil heller ikke gøre det.
Dermed er  

 OECD-aftalen faldet.
Den bliver ikke til noget i sin nuværende form.
 Alligevel fastholder Danmark, at danske værfter fortsat skal leve op til  

 aftalens forpligtelser om ikke at subsidiere kontrakter til levering i 1999.
Indtil 1992 var den politiske holdning i Danmark: helst skal subsidier  

 helt fjernes, men kan vi ikke opnå enighed herom i EU, gives danske værfter  

 samme betingelser som øvrige EU-værfter.
I de senere år ser det derimod  

 ud til, at danske værfter skal stilles ringere end deres europæiske  

 konkurrenter.
På denne måde udelukkes danske værfter fra international konkurrence.  

 Vigtige kontrakter er allerede tabt til fjernøstlige konkurrenter.
Men også  

 EU-værfter vinder ordrer, netop fordi de er fritaget for de forpligtelser,  

 der fastholdes for danske værfter.
 Danske værfter ruineres og vil efterfølgende blive lukket.
 Der er til levering i 1999 indgået langt over hundrede kontrakter, alt  

 imens danske værfter har måttet se til fra den pæne sidelinje.
Siden 15. juni 1996 har Korea i direkte modstrid med OECD-aftalens ånd  

 devalueret sin valuta med ti procent og bevaret de indirekte rentesubsidier.  

 Herved har Korea kunnet reducere markedspriserne tilsvarende.
Der er tale om  

 prisdumping, og den burde få konsekvenser.
De koreanske værfter har opnået  

 kolossale fordele ved at udnytte OECD-aftalen.
EU har intet fået til gengæld.
 Japan har devalueret sin valuta med 30 procent og opnået en meget stor  

 andel af markedet.
 Italien, Spanien, Tyskland, Frankrig og Storbritannien har mere eller  

 mindre legale særordninger, således at værfterne i disse lande er frigjort  

 for de begrænsninger, danske værfter rammes af.
 På denne baggrund opfordres den danske regering til straks at gennemføre  

 ordninger, der ligestiller danske værfter med de europæiske konkurrenter.
Regeringen har begrundet sin holdning med, at EU-lande - og her må vi  

 forstå Danmark - ikke må ses som dem, der bryder en aftale.
Det er imidlertid  

 paradoksalt, at man samtidig accepterer, at andre lande åbenlyst bryder, samt  

 at EU og respektive regeringer nu forbereder at gennemføre nye  

 milliardtilskud til tyske værfter ganske i modstrid med OECD-aftalen, men  

 sandelig også ude af trit med grundlæggende principper for EU's indre marked.
Ændres denne holdning ikke, bliver Danmark værftsfrit - ikke fordi de  

 danske værfter og deres medarbejdere internationalt er uden  

 konkurrenceduelighed.
Nej - alene fordi den politiske opbakning til danske  

 værfter ikke står mål med, hvad politikerne i de andre EU-lande præsterer for  

 deres værftsindustri.
En ærlig tilkendegivelse fra den danske regering tåler ikke yderligere  

 udsættelse: Skal danske værfter have samme betingelser som andre  

 europæiske værfter, eller . . .? Domsafsigelse 22. oktober 1996 i Luxembourg I retssagen vedrørende MTW-værftets statsstøtte og kapacitet er det  

 afgørende ikke, om Skibsværftsforeningen får medhold i et eller flere af de  

 rejste klagemål, eller om de alle afvises.
 Det altafgørende for dansk maritim industris fremtid er dommens præmisser.  

 De skal studeres meget grundigt.
 Det vigtige spørgsmål, der skal besvares, er:
Vil Danmark have mulighed for at bevare resterne af sin maritime  

 industri, eller må det realistisk vurderes, at hovedparten i løbet af nogle  

 få år skal overføres til det nord/østtyske område? Dommens præmisser omfatter hundreder af tætskrevne sider, og indholdet af  

 disse kan definitivt afgøre, om der er mulighed for, at en dansk maritim  

 industri eksisterer også efter årtusindeskiftet - eller om Danmark bliver  

 værftsfrit, således som målet kunne synes at være, når man vurderer de sidste  

 tre års politiske praksis.
 Hvis dommens præmisser, som vi forventer det, præcist reflekterer de  

 skriftlige og mundtlige retsforhandlinger, er der fastlagt klare og entydige  

 betingelser for de tyske værfters fremtidige kapacitet.
 Tyske regeringers muligheder for yderligere at fremme sin nationale  

 industri på nabolandenes bekostning gennem subsidieringer, således som man  

 har gjort det siden 1990, vil på afgørende vis være begrænset i hvert fald,  

 hvis der skal være nogen mening med EU-samarbejdet.
Før retssagen var Europa-Kommissionens tilladelse til subsidiering af  

 tyske værfter så fleksibel i sine rammer, at mulighederne for at tilgodese og  

 støtte danske værfters vigtigste konkurrenter var næsten ubegrænsede.
Det  

 forventer vi, at retssagen har ændret markant.
En nærlæsning af dommens  

 præmisser skal bekræfte eller afkræfte denne opfattelse.
 Hvis danske værfter og den øvrige danske maritime industri i fremtiden  

 kunne nyde en politisk bevågenhed, som vore EU-konkurrenter hele tiden har  

 haft, og som ville svare til den beredvillige støtte, andre danske erhverv  

 modtager f.eks. fra Landbrugsministeriet, ville dansk maritim industri om  

 ikke blomstre, så dog fastholde mange gode arbejdspladser.
 Men måske behøver værftsindustrien ikke en sådan støtte - den kan klare  

 sig, hvis blot det, der opleves som direkte modarbejde, ville ophøre.
 Skibsværftsforeningen havde to formål med at anlægge sag mod Kommissionen.
 Et: At gøre indsigelse mod ensidig begunstigelse af vore tyske  

 konkurrenter - en begunstigelse, som ikke kan være i overensstemmelse med  

 EU-reglernes ånd.
 To: På eneste mulige måde at protestere mod den  

 virksomhedsfilosofi, Bremer Vulkan Gruppen med støtte fra medlemmer af  

 Kommissionen søgte at gennemføre.
Bremer Vulkan Gruppens mål var åbenlyst at opnå dominans i Europa gennem  

 ensidig støtte til tysk maritim industri.
Dette mål blev af andre, men nu  

 velkendte grunde ikke nået.
Dette var netop, hvad Skibsværftsforeningen  

 forudsagde allerede i 1992.
Havde den danske regering i maj 1994 støttet Skibsværftsforeningen, ville  

 denne dom være afsagt for to år siden.
Var det sket, ville betydningen for  

 dansk og europæisk værftsindustri have været endnu større - og amerikansk  

 ratificering af OECD-aftalen ville have været en realistisk mulighed i stedet  

 for den nu kendte kontante afvisning.
Erhvervsredegørelsen Ifølge regeringsns Erhvervsredegørelse har såkaldte løntunge virksomheder  

 med enkle produkter ikke nogen fremtid i Danmark.
Det er antydet, at dansk maritim industri falder inden for denne kategori  

 af virksomheder, dvs. virksomheder, som ikke skal søge at konkurrere  

 internationalt med Danmark som base, og som - må det forstås - ikke skal  

 forvente politisk støtte, hvis de forsøger sig.
Tilsvarende har været  

 fremført tidligere, men det bliver det jo ikke mere rigtigt af.
 Derfor ønsker Skibsværftsforeningen at udtale:
Erhvervsredegørelsen skjuler vigtige dele af sandheden.
Det kan der  

 naturligvis være flere grunde til.
Måske ved man ikke bedre - eller måske  

 gøres det, fordi redegørelsen er en del af den retorik, der anvendes for at  

 sløre uheldige virkninger af den førte politik.
Herom må man selv dømme, men  

 realiteterne er:
 - Dansk maritim industri er - målt på produktivitet og evne til at skabe  

 komplicerede produkter, der fremstilles med brug af teknologiens mest  

 avancerede processer - internationalt konkurrencedygtig.
- Dansk maritim industris medarbejdere er på løn fuldt internationalt  

 konkurrencedygtige, når der måles efter personlig skat, afgifter og  

 moms.
Men der er naturligvis store forskelle, når disse lægges til.
 - Dansk maritim industris medarbejdere er derfor ikke internationalt  

 konkurrencedygtige på løn, når der måles før skat, og når de lønbetingede  

 virksomhedsafgifter inkluderes.
- Siden 1993 har bl.a. danske værfter massivt tabt konkurrenceevne trods  

 meget betydelige produktivitetsstigninger - og til trods for, at værfterne i  

 samme periode har formået at indkøbe materialer og råvarer til markant  

 faldende pris i kroner.
Dette sidste er naturligvis opnået ved den stadigt  

 stigende kronekurs.
Siden 1993 er kronens værdi i terminssikrede kurser steget med 6 Produktivitetsstigninger, billigere indkøb og væsentligt lavere rentebyrde  

 har som sagt ikke været nok.
- De danske værfters vigtigste konkurrenter findes i Tyskland, Japan og  

 Korea, og skibe handles altid i USD.
Derfor er den valutabaserede  

 konkurrenceevne svækket massivt.
- Trods disse betingelser kunne danske værfter klare sig under lige  

 konkurrenceforhold, hvis blot regeringen havde taget den naturlige konsekvens  

 af den førte valutapolitik med en kontinuerligt stigende krone.
Man burde  

 have foretaget rimelige og nødvendige opstramninger i de offentlige budgetter  

 i stedet for at øge med mange procent hvert år.
Havde regeringen været konsekvent, ville der ikke være gennemført mærkbare  

 skatestigninger og ensidige miljøafgifter, der bidrager til en kraftig  

 forringelse af konkurrenceevnen for eksportvirksomhederne.
Regeringen kunne i  

 stedet have gennemført besparelser og skattelettelser, hvorved danske værfter  

 og mange andre eksportvirksomheder kunne have klaret sig - og  

 fremtidsudsigterne været anderledes positive.
Det ville ikke være nødvendigt  

 at eksportere tusinder af gode danske arbejdspladser.
Men nej - regeringens politik har derimod ført til de stærkeste stigninger  

 nogen sinde i det offentlige forbrug, når der måles i ærlige kroner - og til  

 faldende beskæftigelse i eksporterhvervene.
Danske lønmodtageres luksus er at  

 have en kolossal pengeforbrugende, men i øvrigt ineffektiv offentlig srktor.
 Tog man i Erhvervsredegørelsen fat på disse problemer, kunne vi bevare  

 mange gode arbejdspladser i den danske maritime industri og i andre  

 eksportvirksomheder.
 Erhvervsredegørelsens uddannelsesplaner vil derimod næppe få mærkbar  

 indflydelse - bortset fra, at planerne yderligere øger omkostningerne.
 At servicevirksomhed med statsstøtte på 85 kr./time skulle være løsningen  

 på de problemer, vi står over for, kan næppe være seriøst ment.
Bilag 2 Ministerens kommentar til henvendelsen fra Foreningen af Jernskibs- og  

 Maskinbyggerier i Danmark (Skibsværftsforeningen) Spørgsmål:
»Udvalget udbeder sig ministerens kommentar til henvendelsen fra  

 Skibsværftsforeningen af 15. oktober 1996, jf. alm. del - bilag 76.« Svar:
 Skibsværftsforeningen rejser i sin skrivelse af 15. oktober 1996 i  

 væsentlighed 4 problemstillinger:
1) Konkurrenceforvridning i.f.m.
OECD-aftalens slutakt.
2) Bekymringer vedr.
MTW-retssagen.
 3) Fortroligt aktstykke om Svendborg Værft.
 4) Ny støtte til de tidligere østtyske værfter.
 5) Valutaforhold.
Ad 1. Konkurrenceforvridning i.f.m.
OECD-aftalens slutakt Problemstillingen er, at OECD-aftalens slutakt fastlægger datoen 31.  

 december 1998 som sidste frist for aflevering af skibe med statsstøtte. 7.  

 direktivs artikel 4 stk. 3 angiver derimod 3 år efter kontraktdato som  

 afleveringsfrist.
 Regeringen har over for Kommissionen gennem hele sommeren 1996 påpeget  

 vigtigheden af en hurtig afklaring af spørgsmålet med henblik på at kunne  

 anvende 7. direktiv fuldt ud.
Erhvervsministeriet har senest afholdt møde med Kommissionen den 9.  

 oktober 1996 med deltagelse af Skibsværftsforeningen.
Kommissionen  

 vurderede, at der ville komme en løsning ved mødet i OECD den 17.-18.  

 oktober 1996, idet OECD-sekretariatet har fremsat et forslag til ændring  

 af tidsfristen i OECD-aftalen, således at der bliver tale om en 3 års frist  

 fra det øjeblik OECD-aftalen træder i kraft.
Såfremt der ikke kom en løsning  

 var det Kommissionens holdning, at den måtte påtage sig ansvar for, at  

 OECD-aftalens slutakt ville blive brudt med hensyn til afleveringsdato.
 På mødet den 9. oktober 1996 var der fortsat enighed mellem  

 Skibsværftsforeningen og Erhvervsministeriet om, at OECD-aftalen var højt  

 prioriteret mål og det vigtigste middel til at etablere lige  

 konkurrencevilkår mellem OECD-landene.
 Det kan i øvrigt oplyses, at der blev fundet en afklaring på problemet på  

 mødet i OECD den 17.-18. oktober 1996. Det er herefter muligt at få støtte  

 til skibe, der afleveres op til tre år efter, at OECD-aftalen er trådt i  

 kraft.
 Skibsværftsforeningen har efterfølgende sendt et brev, hvori den takker  

 for erhvervsministerens og ministeriets indsats i sagen (vedlagt).
Ad 2. Bekymringer vedr.
MTW-retssagen Erhvervsministeriet har samarbejdet med Skibsværftsforeningen gennem hele  

 processen, og Skibsværftsforeningen har ved tidligere lejligheder udtrykt  

 stor tilfredshed med samarbejdet.
Der faldt dom den 22. oktober 1996. Dommen frikender Kommissionen i alle  

 henseender.
Retten finder ikke, at Kommissionen manglede kompetence til  

 beslutningen, at direktivets bestemmelser er overtrådt, eller at der var tale  

 om formelle mangler ved beslutningen.
Det er dog positivt, at dommen på den  

 anden side peger på, at kapacitetskravet til MTW-værftet og de andre  

 tidligere østtyske værfter skal overholdes.
I modsat fald kan Kommissionen  

 kræve, at støtten tilbagebetales.
 Dommen ændrer imidlertid ikke ved, at der nu snart vil være flere  

 gennemmoderniserede værfter med betydelig kapacitet beliggende tæt ved  

 Danmark opbygget for statsmidler.
På den baggrund er det vigtigt, at Danmark meget aktivt overvåger, at  

 kapacitetsbegrænsningerne overholdes.
Det er også vigtigt, at Danmark fortsat  

 aktivt deltager i overvågningen af statsstøtte i andre lande, og at der på  

 alle niveauer lægges pres på USA for at ratificere OECD-aftalen.
 Skibsværftsforeningen har i sin pressemeddelelse i forbindelse med  

 domsafsigelsen udtrykt, at den danske regering under sagens gang har ydet en  

 betydelig indsats til støtte for Skibsværftsforeningens synspunkter.
Ad 3 Fortroligt aktstykke om Svendborg Værft Skibsværftsforeningen er løbende blevet orienteret om sagen og har  

 tidligere mundtlig tilkendegivet, at den kunne acceptere den danske regerings  

 aktstykke om Svendborg Værft.
At Skibsværftsforeningen nu anser aktstykket  

 for problematisk, er derfor overraskende.
Såfremt Finansudvalget tilslutter sig aktstykket om Svendborg Værft, vil  

 aktstykket i øvrigt blive notificeret til EU-Kommissionen, således at  

 EU-konformiteten sikres.
Kun hvis Kommissionen bekræfter, at aktstykket er  

 foreneligt med Fællesmarkedet kan eftergivelse blive en realitet.
Ad. 4 Ny støtte til de tidligere østtyske værfter På et møde med Kommissionen den 9. oktober 1996 med deltagelse af  

 skibsværftsforeningen blev det bekræftet, at den tyske regering havde  

 anmeldt ny støtte til de tidligere østtyske værfter i størrelsesordenen 870  

 mio.
DEM.
Kommissionen fastslog, at Rådet skulle konsulteres inden der kunne  

 træffes en beslutning.
Vurderingen var, at der ville blive tale om en  

 egentlig Rådsbeslutning.
Sagen om ny støtte til de østtyske værfter ville  

 næppe blive substansdrøftet på Rådsmødet (industri) den 14. november 1996, da  

 Kommissionen ikke ville være i stand til at fremsætte et forslag til  

 beslutning i dette tidsperspektiv.
Jeg kan oplyse, at den danske regering som udgangspunkt er imod ny støtte  

 til de østtyske værfter.
Fra dansk side har man anmodet om, at Kommissionen  

 orienterer om sagen på Rådsmødet (industri) den 14. november 1996.
Ad. 5 Valutaforhold For så vidt angår Sydkoreas valutaforhold, har der siden  

 værftsredegørelsen af december 1995 været enighed mellem  

 Skibsværftsforeningen, CO-industri og regeringen om, at strategien var, at  

 man i forbindelse med Sydkoreas ansøgning om optagelse i OECD skulle stille  

 en række krav til valutaforholdene, herunder at valutaen blev konvertibel.
 Det er derfor en kovending at tale om »at den danske regering skulle  

 havde taget den naturlige konsekvens af den førte valutapolitik med en  

 kontinuerligt stigende krone«.
Regeringen er enig i at den danske skibsværftsindustri er fuldt ud  

 konkurrencedygtig under lige konkurrencevilkår.
Det var netop baggrunden for  

 at regeringen på Rådsmødet (industri) den 20. maj 1996 fremlagde en dansk  

 note med henblik på at skabe større transparens i Kommissionens håndtering af  

 sager på skibsværftsområdet.
Den danske note resulterede i en Rådskonklusion.  

 Det er bl.a. med henvisning til denne Rådskonklusion, at Kommissionen i  

 forbindelse med den nye tyske sag er forpligtet til at konsultere  

 medlemsstaterne.
 Fra dansk side har vi forlangt, at skibsværftsindustrien bliver sat på  

 dagsordenen på Rådsmødet (industri) den 14. november 1996 med følgende  

 dagsordenspunkter:
- status for Kommissionens bestræbelser for større transparens i  

 overvågning og kontrol af statsstøtte på skibsværftsområdet (opfølgning på  

 den danske note, forelagt på Rådsmødet (industri) den 20. maj 1996), - status for ratifikation af OECD-aftalen, - status for forlængelse af 7. direktiv om støtte til  

 skibsværftsindustrien, samt - status for de aktuelle statsstøttesager, herunder orientering om anmeldt  

 støttepakke til de tidligere østtyske værfter.
 Alt i alt må jeg sige, at jeg er uforstående over for den tone og de  

 antydninger, der endnu en gang kommer til udtryk i et brev fra  

 Skibsværftsforeningen.
