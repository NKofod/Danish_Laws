Nr LSF 94 Forslag til Lov om drift af færgeruter Fremsat af Tommy Dinesen (SF) Lilli Gyldenkilde (SF) Birthe Hansen (SF)  

 Rahbæk Møller (SF) Ebba Strange (SF) den 29. januar 1991 Kapitel 1 Formål § 1. Denne lov har til formål:
1) at sikre en forsvarlig trafikbetjening mellem landsdelene og til  

 øsamfundene samt mellem danske og udenlandske havne, først og fremmest ved  

 gennem en rationel opgavefordeling mellem de enkelte færgeruter at samle  

 trafikunderlaget for disse, 2) at sikre den bedst mulige ressourceudnyttelse gennem en rimelig  

 arbejdsdeling mellem de forskellige trafikmidler, der udfører kollektiv  

 persontrafik mellem landsdelene og til øsamfundene samt mellem danske og  

 udenlandske havne, 3) at muliggøre indpasningen af lokale færgeruter i de trafikordninger,  

 der i medfør af lovgivningen om den kollektive persontrafik indføres i de  

 enkelte amtskommuner og i hovedstadsområdet, 4) at sikre, at der ydes erstatning til etablerede færgeruter, der må  

 indskrænke eller ophøre ved anlæg af faste forbindelser, hvis etablering er  

 vedtaget af Folketinget, og 5) at sikre, at færger, der regelmæssigt anløber dansk havn, fører flag og  

 er indregistreret i et af de lande, færgen anløber.
Kapitel 2 Definition § 2. Ved en færgerute forstås søtransport, hvor der regelmæssigt  

 i henhold til en forud offentliggjort fartplan overføres enten personer,  

 jernbanevogne, køretøjer eller containere mellem to eller flere anløbssteder.
Kapitel 3 Tilladelse § 3. Til driften af en færgerute kræves tilladelse, jf. dog stk.  

 2 og 3.
 Stk. 2. Undtaget fra kravet i stk. 1 er færgeruter, for hvilke der  

 foreligger specielt lovgrundlag.
 Stk. 3. Undtaget fra kravet i stk. 1 er endvidere færgeruter, der  

 drives inden for havneområder eller på ferske vande.
 Stk. 4. Den tilladelsesudstedende myndighed kan efter ansøgning  

 undtage færgeruter, der er uden trafikal betydning for trafikken mellem  

 landsdelene og til øsamfundene samt mellem danske og udenlandske havne, fra  

 kravet om tilladelse.
§ 4. Tilladelse i henhold til § 3 gives, 1) hvor ruten drives mellem anløbssteder beliggende udelukkende i  

 hovedstadsområdet af Hovedstadsområdets Trafikselskab, 2) hvor ruten drives mellem anløbssteder beliggende udelukkende i een  

 amtskommune uden for hovedstadsområdet, af amtsrådet eller, såfremt der er  

 oprettet en fælleskommunal trafikvirksomhed i amtskommunen, af det udvalg,  

 der er nævnt i § 4, stk. 2, i lov nr. 114 af 29. marts 1978 om den lokale og  

 regionale kollektive personbefordring uden for hovedstadsområdet, 3) i alle andre tilfælde af trafikministeren.
 Stk. 2. For så vidt angår de i stk. 1, nr. 3, omhandlede ruter,  

 der drives af DSB, og som ikke omfattes af § 3, stk. 2, udøver  

 trafikministeren sin kompetence som tilladelsesudstedende myndighed for disse  

 ruter i overensstemmelse med reglerne i lov om styrelsen af statsbanerne og  

 lov om DSB.
 § 5. Ved afgørelsen af, hvorvidt der kan gives tilladelse til  

 drift af en færgerute, tages hensyn til, om behovet for ruten er dækket eller  

 vil kunne dækkes af andre trafikforbindelser.
 Stk. 2. Tilladelse kan i øvrigt kun gives til ansøgere, der  

 skønnes at have fornøden sagkundskab og økonomisk baggrund for at drive  

 færgeruten.
 Stk. 3. Tilladelse kan nægtes, såfremt ansøgeren i stilling eller  

 erhverv har udvist en sådan adfærd, at der er grund til at antage, at den  

 pågældende ikke vil drive virksomheden på forsvarlig måde.
 § 6. Tilladelse gives for indtil 30 år.
 Stk. 2. Overdragelse af tilladelsen må kun ske med den  

 tilladelsesudstedende myndigheds godkendelse.
 § 7. Tilladelsesindehaveren skal efter anmodning fra den  

 tilladelsesudstedende myndighed give denne oplysninger om sejladsens omfang,  

 udførelse og økonomi.
 Stk. 2. De øvrige vilkår for tilladelsen, herunder bl.a.  

 anløbssteder, fartplan, takster og kapacitet af de på ruten anvendte færger,  

 fastsættes af den tilladelsesudstedende myndighed.
§ 8. Vil tilladelsesindehaveren inden tilladelsesperiodens udløb  

 ophøre med at drive ruten eller gøre indskrænkninger i den gældende fartplan,  

 skal tilladelsesindehaveren, senest 6 uger inden indstillingen af ruten eller  

 indskrænkningen af driften agtes effektueret, til den tilladelsesudstedende  

 myndighed indsende begrundet meddelelse herom tilligemed ajourført  

 driftsregnskab og status for ruten.
Den tilladelsesudstedende myndighed kan  

 herefter snarest muligt, og inden indstillingen af ruten eller  

 indskrænkningen af driften agtes effektueret, træffe beslutning om, at  

 tilladelsesindehaveren skal fortsætte driften af ruten eventuelt uindskrænket  

 i yderligere op til 6 måneder at regne fra beslutningens dato.
Kapitel 4 Tilbagekaldelse eller bortfald af tilladelse § 9. Den myndighed, der har givet tilladelsen, kan tilbagekalde  

 den, hvis indehaveren har gjort sig skyldig i grov eller oftere gentagen  

 overtrædelse af vilkårene for tilladelsen eller af bestemmelser i denne lov  

 eller af forskrifter udstedt i medfør af loven.
§ 10. Hvis indehaveren af en tilladelse givet i henhold til denne  

 lov afgår ved døden eller bliver fysisk eller retligt ude af stand til at  

 udøve virksomheden, bortfalder tilladelsen.
Dødsboet, konkursboet eller den,  

 der i øvrigt handler på tilladelsesindehaverens vegne, kan dog efter  

 anmeldelse til den myndighed, der har givet tilladelsen, midlertidigt  

 fortsætte den virksomhed, som har været udøvet i henhold til den bortfaldne  

 tilladelse, med henblik på afvikling, afhændelse eller lignende af  

 virksomheden.
Adgangen hertil gælder kun i indtil 1 år, men denne frist kan,  

 når særlig motivering herfor foreligger, forlænges af den  

 tilladelsesudstedende myndighed, dog kun yderligere i 6 måneder.
Kapitel 5 Overtagelse m.v. af anlæg og materiel § 11. Hvis en tilladelse til drift af en færgerute efter udløbet  

 af gyldighedsperioden nægtes fornyet og den tilladelsesudstedende myndighed  

 vil meddele en anden end den hidtidige indehaver tilladelse til at drive den  

 pågældende rute, kan den hidtidige tilladelsesindehaver kræve, at det ved  

 udstedelsen af den nye tilladelse stilles som vilkår, at den nye  

 tilladelsesindehaver overtager det på ruten hidtil benyttede anlæg og  

 materiel til brugsværdi, medmindre 1) andet er bestemt i den oprindelige tilladelse til den hidtidige  

 tilladelsesindehaver, 2) denne senere i forbindelse med særskilt aftale giver afkald på kravet  

 eller 3) denne efter den tilladelsesudstedende myndigheds skøn ikke har drevet  

 ruten på tilfredsstillende måde.
 Stk. 2. Anlæg og materiel, der er anskaffet inden for den sidste  

 sjettedel af tilladelsesperioden - dog mindst 2 år - er ikke omfattet af  

 reglen i stk. 1, medmindre aftale herom foreligger mellem den  

 tilladelsesudstedende myndighed og tilladelsesindehaveren.
 § 12. På færgeruter, der overgår til en ny tilladelsesindehaver,  

 har denne ret til at overtage det hidtil på ruten benyttede anlæg og materiel  

 imod fuld erstatning.
§ 13. Tvister om den hidtidige tilladelsesindehavers rettigheder i  

 henhold til § 11 og den ny tilladelsesindehavers overtagelsesret i henhold  

 til § 12, herunder om vilkårene for en overtagelse af materiellet, kan af  

 såvel den hidtidige som den nye tilladelsesindehaver indbringes for en  

 voldgiftsret, der består af 3 medlemmer.
Formanden udpeges af præsidenten for  

 Sø- og Handelsretten i København, medens hver af tvistens parter udpeger et  

 medlem.
 Stk. 2. Tvister, der kan indbringes for den i stk. 1 omhandlede  

 voldgiftsret, kan først indbringes for domstolene, når voldgiftsrettens  

 afgørelse foreligger.
 Stk. 3. Voldgiftsretten træffer afgørelse om, hvem der skal  

 afholde udgifterne ved voldgiftsrettens arbejde.
Kapitel 6 Specielt for lokale færgeruter § 14. Trafikministeren fastsætter regler for indpasningen af de  

 lokale færgeruter i planlægningen af den kollektive personbefordring i  

 henhold til lov om den lokale og regionale kollektive personbefordring uden  

 for hovedstadsområdet og for hovedstadsområdet i henhold til lov om lands- og  

 regionplanlægning.
§ 15. Den tilladelsesudstedende myndighed kan vedtage, at ansvaret  

 for driften af de i § 14 omhandlede færgeruter helt eller delvis skal  

 varetages af amtsrådet eller af en kommunal trafikvirksomhed.
En vedtagelse  

 herom skal fremgå af vedtægterne for den kommunale trafikvirksomhed.
Kapitel 7 Straffebestemmelser § 16. Overtrædelse af § 3 i denne lov eller tilsidesættelse af  

 vilkår, der er fastsat i en tilladelse eller godkendelse i henhold til loven  

 eller forskrifter, der er udstedt i medfør af loven, straffes med bøde.
 Stk. 2. I forskrifter, der fastsættes i medfør af loven, kan der  

 fastsættes straf af bøde for overtrædelse af bestemmelser i forskrifterne.
 Stk. 3. Er overtrædelsen begået af et aktieselskab eller lignende,  

 kan der pålægges selskabet som sådant bødeansvar.
Kapitel 8 Overgangs- og ikrafttrædelsesbestemmelser § 17. De personer, selskaber m.v., der på tidspunktet for  

 lovforslagets fremsættelse for Folketinget driver en færgerute, der kræver  

 tilladelse i henhold til denne lov, har krav på en tilladelse hertil i  

 henhold til denne lov eller, såfremt der er tale om en rute som omhandlet i  

 kapitel 6 og den tilladelsesudstedende myndighed ønsker at benytte reglen i §  

 16, på at fortsætte driften som entreprenør for den pågældende myndighed.
 § 18. Loven træder i kraft den 1. januar 1992, og fra samme  

 tidspunkt ophæves lov nr. 32 af 21. marts 1874 om bestyrelsen af  

 færgevæsenet.
 § 19. Loven gælder ikke for Færøerne og Grønland.
Bemærkninger til lovforslaget Efter den gældende færgelov fra 1874 kan alle og enhver etablere en  

 færgerute uden særlig tilladelse.
Kun hvis det pågældende rederi selv ønsker  

 en beskyttelse mod, at andre etablerer en konkurrerende rute, kan rederiet  

 søge Trafikministeriet om en eneretsbevilling, der giver beskyttelse mod, at  

 andre etablerer en færgerute inden for en afstand af normalt 1 mil på hver  

 side af færgestedet.
Den gældende færgelov giver således ikke det offentlige indseende med  

 færgetrafikken, da det står færgerederierne frit for at søge om  

 eneretsbevilling.
For færgeruterne mellem landsdelene har eneretsbevilling på  

 grund af »beskyttelseszonens« ringe vidde overhovedet ingen værdi.
Der er principielt fri adgang for skibe til at anløbe offentlige danske  

 havne.
Selv om havnene har ret til at modsætte sig en regelmæssig trafik som  

 færgedrift, vil en havn sjældent have synderlig interesse heri, idet sådanne  

 hyppige besejlinger ofte betyder en del for havnenes økonomi.
Hvor havnene  

 skal deltage i udgifter til etablering af færgeleje og andre anlæg, vil det  

 offentlige via trafikhavneloven ganske vist have indseende hermed, men hvor  

 dette er tilfældet, må det konstateres, at det offentlige heller ikke via  

 havnesiden har mulighed for at få indseende med udviklingen på færgeområdet.
 Heller ikke den gældende lovgivning inden for vejområdet giver mulighed  

 for at sikre, at et færgerederi - efter at det offentlige måske har  

 investeret i vejanlæg frem til havnen - ikke pludselig indskrænker trafikken  

 eller helt ophører med sejladsen på den pågældende havn, således at  

 investeringen er spildt.
Det offentliges eneste direkte indflydelse på færgedrift er de tilfælde,  

 hvor det offentlige selv ejer og driver en færgerute.
Det vigtigste eksempel  

 herpå er DSB's færgeruter samt Bornholmstrafikkens besejling af Bornholm.
Som  

 ovenfor angivet er DSB's andel i øst-vest-trafikken af helt afgørende  

 betydning.
For disse ruters vedkommende kan staten (trafikministeren) direkte  

 styre færgedriften via DSB's status som statsvirksomhed og via det forhold,  

 at DSB's udgifter og indtægter ved færgedrift optages på finansloven, ligesom  

 takstniveauet skal godkendes af Folketingets Finansudvalg.
Bortset fra den begrænsede beskyttelse, en eneretsbevilling i henhold til  

 den gældende færgelov kan give indehaveren mod oprettelse af konkurrerende  

 ruter, og som kun kan have nogen effekt for færgeruter i mindre øsamfund,  

 forholder det sig i realiteten således, at det står enhver frit for at  

 påbegynde at drive en rute.
Det offentlige har ingen indseende med  

 oprettelsen af nye ruter og har derfor ingen mulighed for at gribe ind i  

 tilfælde, hvor der i bestemte forbindelser måtte blive tale om overkapacitet.
Ud fra et brugersynspunkt forekommer rigelig kapacitet umiddelbart altid  

 at være en fordel, men ofte viser dette sig i det lange løb ikke at være  

 tilfældet.
Overkapaciteten vil ofte medføre dårlig rentabilitet for  

 virksomheden med deraf følgende indskrænkninger og ustabilitet i driften.  

 Hertil kommer risiko for ressourcespild i form af overflødige investeringer,  

 hvad enten de er bekostet af det offentlige eller af private, og latente krav  

 om offentlig støtte.
Eksempler herpå har man kunnet se på Kattegatruterne  

 mellem Øst- og Vestdanmark.
Et andet eksempel på overkapacitet er besejlingen  

 af Ærø, der i dag betjenes af ikke mindre end 3 ruter.
 Folketinget skal inden længe vedtage en eller flere faste forbindelser på  

 Øresund, og debatten om en fast forbindelse på Østersøen diskuteres også på  

 nuværende tidspunkt.
Derfor er det rimeligt, at man også diskuterer og tager hensyn til  

 rederiernes investeringer i etablerede ruter.
Ligeledes bør der gives de  

 forhyrede mulighed for anden uddannelse eller en rimelig erstatning til dem,  

 der må flytte.
 Med baggrund i katastrofen på »Scandinavian Star« blev det  

 blandt andet fra SF's side fremført, at færger, der regelmæssigt anløber  

 dansk havn, må have enten dansk flag eller flag fra et af de lande, skibet  

 eller færgen anløber, således at der er garanti for en vis sikkerhedsmæssig  

 standard om bord.
 Efter det foreliggende lovforslag kræves der fremover tilladelse til at  

 drive en færgerute.
 Hovedformålet med at indføre en sådan tilladelsesordning er at sikre en  

 tilstrækkelig og stabil trafikbetjening mellem landsdelene og til de  

 forskellige øsamfund.
Da lovforslaget - ligesom andre koncessionslovgivninger, der er gennemført  

 i de senere år - indeholder en overgangsbestemmelse om, at rederier, der ved  

 tidspunktet for lovforslagets fremsættelse driver en rute, har krav på en  

 tilladelse til at fortsætte hermed, vil det - ud over at forhindre en  

 yderligere uheldig udvikling - ikke på kortere sigt kunne komme en  

 overkapacitet til livs.
Desuagtet vil lovforslaget imidlertid også på kortere  

 sigt kunne have sin virkning, idet det vil kunne medvirke til større  

 stabilitet i trafikbetjeningen på de færgeruter, der udgør de trafikale  

 livsnerver i de forskellige forbindelser.
Der erindres i denne forbindelse  

 om, at der i de senere år har været eksempler på pludselige tilkendegivelser  

 om lukning eller væsentlige indskrænkninger af en rute.
Det offentlige er  

 derved blevet stillet i den situation at skulle træffe afgørelse om rutens  

 fremtid på et grundlag, hvor rutens trafikale betydning - som dette forslag  

 lægger vægt på - ikke altid har spillet den afgørende rolle.
Der stilles derfor i lovforslaget krav om, at færgerederier som led i  

 tilladelsesvilkårene afkræves regnskabsmæssige oplysninger om rutens økonomi,  

 således at den tilladelsesudstedende myndighed i tide kan være varskoet om en  

 for ruten uheldig økonomisk udvikling, der kan gøre en fuldstændig  

 indstilling eller indskrænkning i rutens drift aktuel.
Dette kombineret med,  

 at rederiet, senest 6 uger før rutens drift agtes indstillet eller  

 indskrænket, er forpligtet til at give den tilladelsesudstedende myndighed  

 meddelelse herom, giver denne et rimeligt grundlag for en konkret vurdering  

 af, hvorvidt ruten må anses for at være af så vital betydning for  

 trafikbetjeningen i den pågældende forbindelse, at den tilladelsesudstedende  

 myndighed vil benytte sig af den adgang, loven også giver til at påbyde  

 færgerederiet en eventuelt uændret videreførelse af rutens drift i op til 6  

 måneder for i dette tidsrum at kunne finde frem til en løsning af de  

 problemer, der har været årsag til rederiets beslutning om ophør eller  

 indskrænkning i rutens drift.
Der er ved denne bestemmelse ikke lagt op til  

 øget offentligt tilskud til færgedrift.
På den anden side må det erkendes, at  

 et påbud om videreførelse af en rute i op til 6 måneder i visse situationer  

 kun kan effektueres, såfremt det offentlige er villig til at yde finansiel  

 støtte.
 Ved indførelse af en tilladelsesordning på færgeområdet får den  

 tilladelsesudstedende myndighed også mulighed for at vurdere, i hvilken  

 udstrækning en ny færgerute eller væsentlige udvidelser af eksisterende rute  

 vil forårsage meromkostninger for andre, herunder for det ofentlige, til vej-  

 og havneanlæg.
Den i lovforslaget indeholdte tilladelsesordning bygger på en central  

 administration for så vidt angår ruter af landstrafikal betydning.
For så  

 vidt angår de lokale ruter er administrationen henlagt til amtskommunale  

 myndigheder.
Et andet formål med lovforslaget er at skabe det fornødne instrument for  

 de lokale myndigheder, der har ansvaret for den kollektive trafik i øvrigt i  

 de enkelte regioner, til at indpasse de lokale færgeruter i de regionale  

 trafikordninger, der i henhold til lovgivningen om den lokale og regionale  

 kollektive persontrafik i og uden for hovedstadsområdet er skabt rundt om i  

 landet, efter det mønster, der gælder for de enkelte ordninger.
En sådan  

 indpasning nødvendiggør ikke, at offentlige trafikvirksomheder skal kunne  

 overtage eksisterende ruter, medmindre rederiet ligefrem selv ønsker at  

 overdrage ruten.
Forslaget indeholder derfor heller ikke regler herom, men  

 forudsætter, at de eksisterende færgerederier, der ønsker det, fortsætter med  

 driften af ruten enten som tilladelsesindehaver eller på grundlag af en  

 entreprenørkontrakt med trafikvirksomheden eller, hvis en sådan ikke er  

 dannet i regionen, med amtet.
 Det må præciseres, at der med dette lovforslag ikke lægges om til  

 yderligere offentlig finansiel støtte til færgedrift.
Lovforslaget er en delvis genfremsættelse af det af Socialistisk  

 Folkeparti i folketingsåret 1988-89 fremsatte forslag til lov om drift af  

 færgeruter, jf.
Folketingstidende 1988-89, forhandlingerne sp. 3559 og sp.  

 5846, tillæg A sp. 3263 og tillæg B sp. 2553.
Bilag Lov om Bestyrelsen af færgevæsenet (* 1) Vi Christian den Niende, af Guds nåde konge til Danmark, de Venders og  

 Gothers, hertug til Slesvig, Holsten, Stormarn, Ditmarsken, Lauenborg og  

 Oldenborg, gør vitterligt: Rigsdagen har vedtaget og vi ved vort samtykke  

 stadfæstet følgende lov:
§ 1 Tilsynet med de ifølge allerhøjeste resolution af 30. juni 1871 under  

 Indenrigsministeriet henlagte privilegerede færgesteder med undtagelse af det  

 ved Helsingør overgår til vedkommende amtsråd under indenrigsministerens  

 kontrol.
Som følge heraf bortfalder det hidtil politimestrene påhvilende  

 tilsyn med disse færgesteder.
 Loven af 3. maj 1867 forandres derhen, at politisager angående indgreb i  

 de nævnte færgesteders eneret kun behandles som offentlige, når påtale finder  

 sted efter begæring af vedkommende amtsråd.
§ 2 Amtsrådene indtræder i de Indenrigsministeriet for tiden i henhold til  

 lovgivningen og de for de enkelte færgesteder udfærdigede bevillinger eller  

 andre adkomster tilkommende rettigheder, derunder også retten til at oppebære  

 de afgifter, der i henhold til de pågældende bevillinger eller adkomster  

 skulle udredes til statskassen af færgestederne, for så vidt de ikke er  

 tillagte domænerne.
Dog kan der kun med postbestyrelsens samtykke foretages  

 forandringer i de for de enkelte færgesteder med hensyn til postens  

 befordring gældende bestemmelser.
§ 3 For så vidt der til færgestedernes forbedring og udvidelse eller  

 fremtidige vedligeholdelse udfordres udgifter udover, hvad der kan pålægges  

 privilegiehaveren, eller sådanne foranstaltninger nødvendiggør  

 færgeprivilegiers afløsning, vil der, så ofte amtsrådet dertil finder  

 anledning, være at indlede forhandlinger med Indenrigsministeriet angående de  

 foranstaltninger, som skulle træffes, samt angående tilvejebringelsen af de  

 fornødne pengemidler.
§ 4 Efter indstilling fra vedkommende amtsråd kan indenrigsministeren dels  

 tillade, at et under rådets bestyrelse hørende privilegeret færgested  

 nedlægges, dels meddele bevilling til oprettelsen af nye.
Amtsrådet kan forny  

 de færgebevillinger, der er udfærdigede på tid; men ligesom nye bevillinger  

 kun kunne meddeles for en persons levetid eller for visse år, kan der ved  

 fornyelsen af ældre ej heller gives disse anden varighed.
§ 5 Denne lov, der ikke gælder for Færøerne, træder i kraft den 1. april  

 1874.
 Hvorefter alle vedkommende sig have at rette.
Givet på Amalienborg, den 21. marts 1874 Under Vor Kongelige Hånd og Segl CHRISTIAN R.
(L.S.) / C.A.
Fonnesbech (1 *) Udfærdiget igennem Indenrigsministeriet.
Se Rigsdagstidenden for  

 1873-74: Landsth.
Tid. sp. 21-23, 43-49, 63, 344, 385, 429-73, 646-47;  

 Folketh.
Tid. sp. 1339, 1377-91, 1459-63, 2079; tillæg A sp. 1265-78; tillæg  

 B sp. 35-38; tillæg C sp. 63-64, 109-10. Jf. bekendtgørelse af 30. juni 1871  

 i Lovtidenden for 1871 side 394-95 og cirkulære af 23. marts 1872 i  

 Ministerialtidende for 1872 A side 62.
