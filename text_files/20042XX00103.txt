Skriftlig fremsættelse (24. februar 2005) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
 Forslag til lov om straf  

 for overtrædelse af Det Europæiske Fællesskabs forordning om medaljer og  

 møntefterligninger, der ligner euromønter.
(Lovforslag nr.
L 45).
Formålet med lovforslaget er at indføre strafbestemmelser  

 for overtrædelse af Det Europæiske Fællesskabs forordning nr. 2182/2004/EF om  

 medaljer og møntefterligninger, der ligner euromønter.
Dette gøres ved at  

 strafsanktionere overtrædelser af de i forordningen fastsatte retningslinier  

 for eurosymbolets udseende, referencebånd, grænser for dimensioner og  

 metalegenskaber.
Hensigten med forordningen er at beskytte offentligheden mod  

 det bedrageri eller den forveksling, der kan opstå, hvis der udstedes  

 medaljer  

 eller mønter, der har stor lighed med euromønterne.
Forordningen stiller i artikel 6 krav om, at medlemsstaterne  

 fastsætter regler om idømmelse af sanktioner for overtrædelse af  

 forordningens  

 bestemmelser og træffer de nødvendige foranstaltninger for at sikre, at de  

 gennemføres.
Dette sker ved, at der fastsættes bestemmelser, hvorefter  

 overtrædelse af forordningen sanktioneres efter samme materielle og  

 processuelle regler, som efter national ret gælder for overtrædelser af samme  

 art og grovhed.
I overensstemmelse med praksis for implementering af  

 strafsanktioneret forordninger foreskriver lovforslaget således bødestraf.  

 Straffen kan tillige pålægges selskaber m.v. (juridiske personer).
 Forordningens strafbestemmelser skal være implementeret  

 inden 1. juli 2005. Det foreslås derfor, at loven træder i kraft 30. juni  

 2005.
 I det jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
