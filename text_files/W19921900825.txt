 Afslag på refusion af sygedagpenge fra kommunen til en arbejdsgiver,  

 idet medarbejderen midt i en periode med delvis fravær havde været på arbejde  

 i fuldt omfang.
 Der starter en ny 2 ugers periode, hver gang en medarbejder har været  

 på arbejde i fuldt omfang.
 SAGSFREMSTILLING:
 Kommunen traf afgørelse om, at arbejdsgiveren skulle tilbagebetale for  

 meget udbetalt refusion i dagpenge for udbetalt løn.
 Kommunen havde registreret lønmodtageren som fuldt fraværende i perioden  

 fra den 21. november til den 12. december 1990.
Arbejdsgiveren har efterfølgende fremsendt en opgørelse over, hvor mange  

 timer lønmodtageren har arbejdet i ovennævnte periode.
Det fremgår heraf, at  

 hun har været delvist fraværende på grund af sygdom fra den 21. november til  

 den 6. december 1990. Hun har fredag den 7. december og mandag den 10.  

 december 1990 genoptaget arbejdet på fuld tid.
Den normale arbejdstid var 7  

 1/2 time fra mandag til torsdag og fredag i 7 timer.
Arbejdsgiveren oplyser, at medarbejderen har en langvarig sygdom, at hun  

 ikke på noget tidspunkt har været raskmeldt og at hun stadig ikke er  

 raskmeldt.
Arbejdsgiveren har af hensyn til medarbejderen ladet hende komme  

 på arbejde i det omfang hun har magtet.
Arbejdsgiveren mener derfor ikke, der  

 har været tale om afbrydelser af sygeperioden, men at arbejdet har været  

 genoptaget delvist.
 AFGØRELSE:
 Dagpengeudvalget har på sit møde den 17. januar 1992 truffet den  

 afgørelse, at arbejdsgiveren har pligt til at tilbagebetale for meget  

 udbetalt refusion i dagpenge for udbetalt løn til lønmodtageren i perioden  

 fra den 21. november til og med den 12. december 1990, jf. dagpengelovens §  

 26, stk. 1 og § 37, stk. 2.
 Udvalget har lagt vægt på, at lønmodtageren har været delvis fra værende  

 på grund af sygdom i perioden 21. november til den 6. december 1990, jf.  

 dagpengelovens § 5, stk. 2, og at pågældende genoptog arbejdet i fuldt omfang  

 den 7. december 1990 og den 10. december 1990.
 Udvalget har endvidere fundet, at der starter en ny 2 ugers periode, hvor  

 arbejdsgiveren har pligt til at udbetale dagpenge fra den 11. december 1990,  

 jf. dagpengelovens § 1, stk. 2, nr. 1. Herefter har arbejdsgiveren først ret  

 til refusion i dagpenge for udbetalt løn for sygedagen den 27. december 1990.
 Dagpengeudvalget tiltræder således kommunens afgørelse.
