Cirkulæreskrivelse om aftale om døgntjeneste for faglærte arbejdere ved OPLOG-Frederikshavn og OPLOG-Korsør 1. FORMÅL Denne bestemmelse gengiver de vilkår, hvorunder faglærte arbejdere ved de logistiske enheder ved Flådestation Frederikshavn og Flådestation Korsør forretter døgntjeneste.
1.1. Afgrænsning og anvendelsesområde Bestemmelsen er gældende for faglærte arbejdere under PKAT 0228, med undtagelse af elmestre, elektrikere, faglærte skibsassistenter og skibsmekanikere ved Statens Istjeneste.
2. 24-TIMERS VAGTTJENESTE Faglærte arbejdere, der deltager i vagttjeneste eller beredskabstjeneste af 24 timers varighed, inklusiv eventuel daglig tjeneste, på tjenestestedet, ydes en erstatningsfrihed.
3. ØVELSER AF MERE END 24 TIMERS VARIGHED Faglærte arbejdere, der deltager i øvelser af mindst 24 timers varighed, ydes en erstatningsfrihed for hvert påbegyndt kalenderdøgn øvelsen varer.
4. ERSTATNINGSFRIHED Når den faglærte arbejder har fri i sammenhængende 24 timer, er der givet en erstatningsfrihed.
5. NÅR FRIHEDEN IKKE KAN AFVIKLES Hvis det i planlægningsperioden er umuligt at afvikle erstatningsfriheden, ydes der i stedet vagt- eller øvelsestillæg eller friheden konverteres til omsorgsdage.
 Vagt- eller øvelsestillæg udgør per påbegyndt døgn kr. 994,40 i oktober 1997-niveau og indrapporteres på LKO 6280.
6. ANSVAR FOR BESTEMMELSE Ansvar for vedligeholdelse af nærværende bestemmelse påhviler Forsvarets Personeltjeneste, Overenskomst- og Aftaleafdelingen.
7. IKRAFTTRÆDEN Nærværende bestemmelse har virkning fra den 1. juni 2010.
Forsvarsministeriet, den 30. april 2014 Nicolai Wammen / Niels Bundsgaard Bilag 1 Aftale om døgntjeneste Som led i forhandlingsresultatet vedrørende fornyelse af overenskomsten for perioden 2005-2008 mellem Forsvarets Personeltjeneste og Forsvarsarbejdernes Landsorganisation er der mellem parterne enighed om følgende:
 § 1. Til personel ved de operative logistiske enheder ved Flådestation Frederikshavn og Flådestation Korsør, der deltager i vagt- eller beredskabstjeneste af 24 timers varighed på tjenestestedet (inklusiv eventuel daglig tjeneste), ydes 1 erstatningsfrihed.
 § 2. Til personel ved de operative logistiske enheder ved Flådestation Frederikshavn og Flådestation Korsør, der deltager i øvelser af mindst 24 timers varighed, ydes 1 erstatningsfrihed pr. påbegyndt kalenderdøgn.
 § 3. Erstatningsfrihed anses for afviklet, når der gives personellet en sammenhængende frihed i 24 timer.
 § 4. I arbejdstidsplanlægningen indgår såvel døgntjenesten som erstatningsfriheden herfor, jf. §§ 1,2 og 3 med den til enhver tid ved den enkelte enhed aftalte normale arbejdstid på de respektive arbejdsdage (eksempelvis 7,4 timer).
 § 5. Kan erstatningsfrihed, jf. §§ 1 og 2, ikke afvikles, jf. § 3, i planlægningsperioden, ydes vagt- eller øvelsestillæg eller friheden konverteres til omsorgsdage.
 § 6. Vagt- eller øvelsestillæg udgør kr. 994,40 (niveau oktober 1997) pr. påbegyndt døgn.
 § 7. Aftalen har virkning fra 1. juni 2006.
 § 8. Aftalen kan opsiges skriftligt med 3 måneders varsel til den 31. marts, dog tidligst til den 31. marts 2008.
 § 9. Aftalen er omkostningsneutral i forhold til forhandlingsresultatet.
