Betænkning afgivet af Retsudvalget den 29. november 2018 Betænkning over Forslag til lov om ændring af lov om våben og eksplosivstoffer (Delvis lovliggørelse af peberspray) [af justitsministeren (Søren Pape Poulsen)]:
1. Ændringsforslag Justitsministeren har stillet 1 ændringsforslag til lovforslaget.
2. Indstillinger Et flertal i udvalget (DF, V, LA og KF) indstiller lovforslaget til vedtagelse med det stillede ændringsforslag.
Et mindretal i udvalget (S, EL, RV, ALT og SF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Et andet mindretal i udvalget (IA) vil ved 2. behandling stemme hverken for eller imod det stillede ændringsforslag og vil ved 3. behandling stemme hverken for eller imod lovforslaget.
 Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Dansk Folkeparti Dansk Folkepartis medlemmer af udvalget bemærker, at lovforslaget på nogle områder er en imødekommelse af Dansk Folkepartis politik og tidligere fremsatte beslutningsforslag, dog med væsentlige begrænsninger i forhold til muligheden for at medbringe peberspray i det offentlige rum.
Dansk Folkeparti så gerne en væsentlig friere tilgang til peberspray vedtaget, men anerkender samtidig, at der ikke på nuværende tidspunkt findes flertal for dette i Folketinget.
 Dansk Folkeparti ønsker på den baggrund, at de danske erfaringer med peberspray kommer til at danne udgangspunkt for debat om emnet på et senere tidspunkt, hvor man forhåbentlig kan forestille sig flertal for friere regler på området.
Enhedslisten Enhedslistens medlemmer af udvalget kan ikke støtte lovforslaget, eftersom det er betænkeligt at forsøge at løse problemet med hjemmerøverier ved at lade private købe peberspray.
Peberspray i private hjem kan skabe en falsk tryghed og gøre skaden større ved hjemmerøverier.
Risikoen for, at en kraftig, yngre mand, der begår hjemmerøveri, kan fravriste en svækket pensionist en spraydåse med peberspray og bruge sprayen mod offeret, er til stede.
Undersøgelser af skadevirkninger  herunder livsfarlige skadevirkninger  af peberspray anvendt mod personer, der er påvirket af medicin eller narkotika, har gennem tiderne givet forskellige resultater.
Efter Enhedslistens opfattelse er her et uafklaret spørgsmål, som det er klogt at være opmærksom på, hvis man udvider adgangen til peberspray.
 Enhedslisten konstaterer, at det ikke har været muligt inden lovforslagets vedtagelse at få svar på, hvilken styrke på Scovilleskalaen der vil blive tilladt i private hjem i Danmark, jf. svarene på spørgsmål 2, 4 og 11. Enhedslisten finder det meget utilfredsstillende, at der ikke foreligger et svar på dette spørgsmål, inden der lovgives på området.
4. Ændringsforslag med bemærkninger Ændringsforslag Til § 1 Af justitsministeren, tiltrådt af et flertal (udvalget med undtagelse af IA).
 1) I den under nr. 1 foreslåede § 2 h indsættes som stk. 2:
»Stk. 2. Justitsministeren kan fastsætte nærmere bestemmelser om de peberspray, der er omfattet af stk. 1.« [Bemyndigelsesbestemmelse] Bemærkninger Til nr. 1 Det foreslås, at der indsættes en hjemmel til, at justitsministeren administrativt kan fastsætte nærmere bestemmelser om de peberspray, der i medfør af lovforslaget lovligt kan erhverves og besiddes i eget hjem og i det offentlige rum med tilladelse fra politiet.
Justitsministeriet agter med hjemmel i den foreslåede bemyndigelsesbestemmelse bl.a. at fastsætte nærmere bestemmelser om styrken af de peberspray, som lovligt kan besiddes, med henblik på at sikre, at de ikke har en styrke, der overstiger styrken af de peberspray, som anvendes af politiet.
5. Udvalgsarbejdet Lovforslaget blev fremsat den 26. oktober 2018 og var til 1. behandling den 1. november 2018. Lovforslaget blev efter 1. behandling henvist til behandling i Retsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og justitsministeren sendte den 6. september 2018 dette udkast til udvalget, jf.
REU alm. del  bilag 413 (folketingsårets 2017-18). Den 26. oktober 2018 sendte justitsministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for sin holdning til lovforslaget.
Spørgsmål Udvalget har under udvalgsarbejdet stillet 12 spørgsmål til justitsministeren til skriftlig besvarelse, som ministeren har besvaret.
Peter Skaarup (DF) fmd.
Peter Kofod (DF) Susanne Eilersen (DF) Hans Kristian Skibby (DF) Dennis Flydtkjær (DF) Lise Bech (DF) Preben Bang Henriksen (V) Jan E.
Jørgensen (V) Britt Bager (V) Mads Fuglede (V) Marcus Knuth (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Mette Reissmann (S) Mogens Jensen (S) nfmd.
Trine Bramsen (S) Rasmus Prehn (S) Morten Bødskov (S) Rosa Lund (EL) Søren Søndergaard (EL) René Gade (ALT) Sofie Carsten Nielsen (RV) Lotte Rod (RV) Karsten Hønge (SF) Aaja Chemnitz Larsen (IA) Nunatta Qitornai, Tjóðveldi og Javnaðarflokkurin havde ikke medlemmer i udvalget.
