Fremsat den 27. marts 2009 af Pernille Vigsø Bagge (SF), Ole Sohn (SF), Karen J.
Klint (S), Leif Lahn Jensen (S), Bente Dahl (RV) og Niels Helveg Petersen (RV) Forslag til folketingsbeslutning om udredning af opgave- og kompetencefordelingen i folkekirken Folketinget pålægger regeringen senest den 1. november 2009 at iværksætte en udredning af opgavefordeling og kompetenceforhold i folkekirken.
Udredningen skal indeholde en grundig analyse af folkekirkens nuværende opgave- og kompetencefordeling (lokalt og centralt), og den skal indeholde forslag til folkekirkens fremtidige ordning, som  gør folkekirken bedre i stand til at udvikle sine arbejds- og udtryksformer i forhold til det samfund, den virker i, og  giver folkekirken en ramme, inden for hvilken der kan skabes godt arbejdsmiljø for ansatte og frivillige, samtidig med at der sikres en klar økonomistyring.
Udredningen og udarbejdelsen af forslag skal foretages af et bredt sammensat udvalg med repræsentanter for folkekirkens medlemmer, folkekirkens ansatte, de relevante myndigheder og sagkyndige inden for kirkeret, sociologi, teologi og pædagogik.
Kirkeministeren forelægger et udkast til kommissorium m.v. for Folketingets Kirkeudvalg.
Udvalget bør afslutte sit arbejde i løbet af godt 3 år fra nedsættelsen.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 175 fra folketingsåret 2002-2003. Se Folketingstidende, tillæg A side 7059 og 7061.
 Kirkeministeren har i fremsendelsesskrivelsen til et af de sidste lovforslag på folkekirkens område anført, at reglerne for den nuværende kirkelige betjening på nogle punkter er utidssvarende i forhold til de forventninger, som medlemmerne typisk vil have i dag, og dette sammen med mobiliteten i samfundet i øvrigt giver anledning til tilpasninger af love og regler for kirkens virke og drift.
 Regeringen angav i sit regeringsgrundlag fra 2005 (Nye Mål), at man ville udarbejde en redegørelse for kompetenceforholdene i folkekirken som grundlag for en yderligere regelforenkling og decentralisering af kompetence til de lokale kirkelige myndigheder.
 Forslagsstillerne er meget enige i, at love og regler på Folkekirkens område skal matche samfundsudviklingen i øvrigt og folkekirkens medlemmers behov for forkyndelse og anvendelse af de kirkelige tjenester i særdeleshed.
 Forslagsstillerne finder imidlertid, at disse ændringer bør ske på en mere samlet analytisk baggrund, end tilfældet er i dag, og over et forløb, hvor det ikke primært er mindre arbejdsgrupper, der barsler med en betænkning, der så sendes til skriftlig høring i menighedsråd m.m.
 Forslagsstillere ønsker en proces, hvor debatten når længere ud i befolkningen, og en proces, hvor der mere analytisk tages fat på de grundlæggende udfordringer, folkekirken står over for, herunder at give folkekirken fleksible og tidssvarende rammer, der kan gøre folkekirken mere vedkommende og lettere tilgængelig i de kommende år.
 Forslaget er stærkt inspireret af et brev fra Landsforeningen af Menighedsrådsmedlemmer til kirkeministeren fra 25. oktober 2004 (KIU alm. del  bilag 9, folketingsåret 2004-2005). I brevet foreslår foreningen, at der nedsættes et bredt udvalg med aktører fra det kirkelige landskab.
Forslagsstillerne mener i lighed med landsforeningen, at udvalget skal have en bred sammensætning med repræsentanter for kirkens brugere, kirkens ansatte og de relevante myndigheder.
Udvalgets størrelse kan herved komme op på 20-25 personer.
Udvalget skal selv tilrettelægge sit arbejde.
Der bør dog lægges vægt på, at udvalget arbejder i en tæt dialog med interessenter uden for udvalget, f.eks. i form af konferencer m.v., ligesom udvalget bør have mulighed for at indhente udtalelser og analyser om særlige spørgsmål fra sagkyndige uden for udvalget.
Der skal tilknyttes den nødvendige sekretariatsbetjening til udvalget, og det bør sikres, at sekretariatet kan arbejde uafhængigt af andre myndigheder og har de nødvendige ressourcer til at udføre arbejdet effektivt.
Kirkeministeren bør forelægge et udkast til kommissorium m.v. for udvalget for Folketingets Kirkeudvalg for at sikre, at der kan opnås så bred politisk enighed som muligt om udvalgets nærmere arbejde og rammer.
Senest ved menighedsrådsvalget i november 2008 har de lave stemmeprocenter (15,7 pct. på landsplan) demonstreret, at mange danskere ikke føler større tilknytning til det demokratiske og organisatoriske liv i folkekirken.
Efter forslagsstillernes opfattelse er en af grundene til den manglende folkelige interesse, at folkekirkens institutioner og arbejdsmåde ikke er fulgt med tiden.
 Det er forslagsstillernes opfattelse, at grundlovens bestemmelser om Folkekirkens særstatus og andre bestemmelser om trossamfunds stilling i det danske samfund ikke er en hindring for en grundlæggende modernisering af regelgrundlaget for folkekirkens virke, daglige drift og ledelse.
 Den ønskede undersøgelse skal afdække og skabe klarhed over, hvilke udfordringer der er, og hvilke løsninger på de forskellige problemstillinger der vil være optimale.
Skriftlig fremsættelse Penille Vigsø Bagge (SF):
 Forslag til folketingsbeslutning om udredning af opgave- og kompetencefordelingen i folkekirken.
(Beslutningsforslag nr.
B 144).
