Erstatningsansvarsloven § 26 a  godtgørelse til efterladte j. nr. 19-520-04335 En mor søgte om efterladtegodtgørelse efter erstatningsansvarslovens § 26 a som følge af uagtsomt manddrab på hendes 16-årige søn, der boede hos sin far.
 Retten fandt, at skadevolder ved at have lavet en stærk blanding af et meget stærkt narkotisk stof og sodavand, som han tilbød til en 16-årig dreng, der kort tid efter afgik ved døden som følge af MDMA-forgiftning, havde udvist en sådan grad af uagtsomhed, at han var skyldig i uagtsomt manddrab efter straffelovens § 241. Skadevolder blev i retten idømt 4 måneders betinget fængselsstraf for overtrædelse af straffelovens § 241. Skadevolder blev i samme sag frikendt for fareforvoldelse efter straffelovens § 252, idet retten lagde vægt på, at skadevolder havde advaret nu afdøde om, at der var tale om en stærk blanding, at skadevolder selv drak af blandingen, samt at skadevolder var med til at hindre nu afdøde i at drikke mere og hjalp nu afdøde, da han blev syg efter indtagelsen af MDMA.
 Ansøger var ikke til stede, da hendes søn afgik ved døden.
Nævnet tilkendte ansøger efterladtegodtgørelse efter erstatningsansvarslovens § 26 a og fastsatte beløbet til 50.000 kr.
Nævnet lagde ved sin afgørelse vægt på, at det fremgår af forarbejderne til erstatningsansvarslovens § 26 a og af retspraksis, at godtgørelsen ved uagtsomt manddrab normalt fastsættes til et mindre beløb end i tilfælde af forsætligt drab, hvor udgangspunktet er en godtgørelse på 100.000 kr.
