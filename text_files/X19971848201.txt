Dispensation vedr. fisketrawlere da reglerne i saltvandsfiskeriloven  

 midlertidigt afskar skatteyder fra registrering som erhvervsfisker Anpartsreglerne - fisketrawlere - dispensation LR af 24. juni 1997, 99/96-4292-00040.
Ligningsrådet meddelte dispensation for anpartsreglerne vedrørende to  

 fisketrawlere efter personskattelovens § 4, stk. 7, jfr. § 4, stk. 1, nr. 13.  

 Ligningsrådet fandt, at der forelå særlige omstændigheder efter punkt  

 20.1.1.3.2. i cirkulære nr. 129 af 4. juli 1994, når det var bestemmelserne i  

 saltvandsfiskeriloven, der havde afskåret A fra at drive fiskeri fra  

 trawlerne.
Udlejningen havde derfor ikke karakter af et  

 investeringsarrangement for passive investorer.
Reference PSL § 4, stk. 1, nr. 13 og § 4, stk. 7 LV 1996 E.F.1.4.5.
 Et revisionsfirma ansøgte Ligningsrådet om dispensation fra  

 personskattelovens § 4, stk. 1, nr. 13, jfr. § 4, stk. 7, vedrørende indkomst  

 fra udlejning af to fisketrawlere fra og med indkomståret 1994.
 Det er oplyst, at A den 15. september 1990 erhvervede fisketrawleren  

 »B« og den 15. januar 1992 fisketrawleren »C«, og at A  

 altid har været beskæftiget i fiskeriet og beslægtede erhverv i  

 fiskeforædlingsindustrien.
 I henhold til saltvandsfiskerilovens § 3 var det bl.a. en betingelse for  

 at blive registreret som erhvervsfisker, at den pågældende har været  

 beskæftiget med erhvervsfiskeri i de foregående 12 måneder, og at mindst 3/5  

 af den pågældendes bruttoindkomst i perioden skal hidrøre fra  

 erhvervsfiskeri.
 På anskaffelsestidspunktet opfyldte A imidlertid ikke disse betingelser.  

 Fisketrawlerne blev derfor udlejet til to driftsselskaber, Fiskeriselskabet B  

 ApS og Fiskeriselskabet C ApS.
 Da fiskerimyndighederne i medfør af saltvandsfiskerilovens § 2 krævede, at  

 2/3 af driften af fisketrawlerne forestås af registrerede erhvervsfiskere, er  

 begge fiskeriselskaber ejet af fiskeskipper D, der er registreret som  

 erhvervsfisker.
Den 1. juli 1995 er A fratrådt en stilling i firmaet E, og har derefter  

 deltaget aktivt i fiskeriet med henblik på at opnå den status, som berettiger  

 til registrering som erhvervsfisker.
A har desuden erhvervet diverse  

 kursusbeviser fra Søfartsstyrelsen.
 Et fortsat udbetalt vederlag fra E indtil 31. marts 1997 har bevirket, at  

 forudsætningerne for registrering tidligst vil kunne opnås fra den 1. august  

 1997.
Revisoren har anført, at anskaffelsen af fiskefartøjerne, hvor A i høj  

 grad bærer den økonomiske risiko, er gennemført uden skattemæssige  

 overvejelser men med henblik på med tiden at drive fiskeri som eneste  

 næringsvej.
At A har drevet rederivirksomhed og ikke forestået selve  

 fiskeriet skyldes alene de begrænsede regler i saltvandsfiskeriloven.
 Ligningsrådet vedtog, at imødekomme ansøgningen om dispensation for  

 personskattelovens § 4, stk. 1, nr. 13, jfr. § 4, stk. 7 for ovennævnte A.
 Ligningsrådet fandt, at der efter en helhedsbedømmelse af de foreliggende  

 omstændigheder ikke forelå investeringsprojekter for massive investorer,  

 eller et sale and lease back arrangement, eller videreudlejning, hvor  

 skattemæssige overvejelser må antages at have en væsentlig betydning for  

 anskaffelsen.
 Der blev herunder henset til, at de aktiver, som udlejes, var anskaffet  

 inden 19. maj 1993, og at der var tale om etableret udlejningsvirksomhed  

 vedrørende skibe, der anvendes erhvervsmæssigt.
 Ligningsrådet fandt herefter, at det var bestemmelserne i  

 saltvandsfiskeriloven, der har afskåret A fra at drive fiskeri fra trawlerne,  

 og at dette må anses for en sådan særlig omstændighed, som kan berettige til  

 dispensation.
 Ingen.
