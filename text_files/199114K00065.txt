Nr BTL 65 Betænkning over Forslag til lov om ændring af realkreditlov (Adgang til at  

 optage ansvarlig indskudskapital, ophævelse af tolagsbelåningen, konkurs- og  

 tavshedspligtsbestemmelser m.v.)   

 Nr L 65 1991-92, 1. samling Afgivet af Boligudvalget Afgivet: 19911212 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Realkreditrådet.
 Der er af boligministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af boligministeren og det af et mindretal under nr. 11 stillede  

 ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af boligministeren og de  

 under nr. 8, 9, 11 og 12 stillede ændringsforslag.
Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
Det er en sørgelig kendsgerning, at realkredittens  

 uansvarlige udlånspolitik, både her i landet og i udlandet, har medført så  

 store tab, at det nu er nødvendigt at foretage ambulancetjeneste for at  

 sikre, at specielt Kreditforeningen Danmark kan overleve.
 Når man ser på den behandling, Kreditforeningen Danmark har givet sine  

 låntagere ved for det første ulovligt at forsøge at inddrage de lukkede  

 reservefonde og de bidragsforhøjelser, den uansvarlige udlånspolitik har  

 nødvendiggjort, er det svært at finde argumenter for, at der skal kunne  

 optages ny kapital, særlig fordi dette skal ske på fuldstændig hemmelige  

 vilkår, hvor lånerne ikke kan få at vide, hvad det vil koste, og hvem der i  

 givet fald skal betale.
Herudover sammenkobles kapitaludvidelsen med helt uantagelige udvidelser  

 af fortrolighedsbegrebet.
I fremtiden vil realkreditområdet overgå selv  

 Politiets Efterretningstjeneste, når det drejer sig om at få indblik i  

 forholdene.
Selv Folketinget skal holdes udenfor, bortset fra parlamentariske  

 kommissioner, der kun kan nedsættes af et flertal.
 At sælge disse urimeligheder med, at de er et krav fra EF, er forkert,  

 idet reglerne først kræves vedtaget om et år, og på nuværende tidspunkt har  

 ingen andre EF-lande indført reglerne.
Det kan derfor ikke opfattes anderledes, end at regeringen bruger EF som  

 murbrækker i sine bestræbelser på at forhindre Folketinget og låntagerne i at  

 få indblik i, hvad der foregår i realkreditinstitutterne.
Med de skandaler,  

 der gennem de sidste 2 år er afdækket, burde en ansvarlig regering gøre det  

 modsatte, at øge offentligheden.
Det lovede statsministeren også sidste  

 sommer, da skandalerne havde fået et omfang, som tvang regeringen til at  

 gribe ind.
Statsministeren sagde i en udtalelse dateret den 3. august 1990 bl.a.:  

 »Jeg har i dag aftalt med boligministeren, at vi i regeringen hurtigst  

 muligt får drøftet, om situationen giver anledning til at overveje ændringer  

 i realkreditlovgivningen.
Jeg tænker f.eks. på, 1) om det eksisterende regelsæt for institutternes virksomhed i  

 tilstrækkelig grad sikrer en administration, der på den ene side lever op til  

 den ansvarlighed, som eneretten til obligationsudstedelse forudsætter, og  

 samtidig giver mulighed for en ønskelig konkurrence institutterne imellem på  

 pris og effektiv rationel administration osv., 2) foranstaltninger, der kan sikre en effektivisering af tilsynet,  

 herunder tilførelse af yderligere ressourcer til Finanstilsynet, og 3) hvordan låntagerne sikres større indsigt med og indflydelse på  

 institutternes drift.« Udtalelsen optrykkes som bilag til betænkningen.
Det var regeringens melding i august 1990. Hvis dette lovforslag vedtages,  

 har regeringen ikke alene gjort det stik modsatte.
Regeringen vil nu gennem  

 vedtægtsændringer fratage lånerne al indflydelse på institutternes drift,  

 ligesom den begrænsede indsigt, der var, nu helt er fjernet, ikke kun for  

 lånerne, men så sandelig også for medlemmerne af Folketingets Boligudvalg.  

 Medlemmerne af udvalget kan som lovgivere på området ikke få oplysninger om  

 noget som helst, hvilket betyder, at Finanstilsynet og Boligministeriet i  

 fremtiden kan skalte og valte med området uden Folketingets utidige  

 indblanding.
Man beviser allerede sine onde hensigter i dette lovforslag, idet  

 lovforslaget fjerner den maksimale periode, et institut kan være i  

 underdækning, uden at boligministeren skal gribe ind.
Den nuværende  

 6-måneders-periode kan nu af boligministeren og Finanstilsynet udstrækkes til  

 hvad som helst.
Der er altså ikke længere nogen form for kontrol med området.
På baggrund af ovenstående rædselshistorie burde man ikke betro  

 institutterne ekstra midler.
Men man har åbenbart så svært ved at forestille  

 sig en afvikling af Kreditforeningen Danmark, at dette skridt åbenbart skal  

 tages, men besindige folk vil nok mene, at det bare bliver at trække pinen  

 ud, idet man skal være svært dårligt begavet, hvis man ønsker at betale mere  

 for Kreditforeningen Danmarks lån end for tilsvarende sikrere lån i andre  

 institutter.
 Fremskridtspartiet havde haft lettere ved at støtte adgangen til at optage  

 ekstra kapital, såfremt man samtidig havde strammet grebet om institutterne  

 og givet lånerne den lovede indflydelse på driften samt indsigt i forholdene.
Fremskridtspartiets ændringsforslag forsøger at fjerne de værste tidsler i  

 lovforslaget.
Hvis disse ændringsforslag bliver vedtaget, vil  

 Fremskridtspartiet på grund af realkredittens historiske betydning medvirke  

 til gennemførelsen af lovforslaget og håbe, at institutterne for een gangs  

 skyld lever op til det ansvar, de har.
 Et tredje mindretal (Det Radikale Venstres medlem af udvalget)  

 indstiller lovforslaget til vedtagelse med de af boligministeren og de  

 af et mindretal under nr. 9 og 11 stillede ændringsforslag.
Ændringsforslag Til § 1 Af et mindretal (FP):
 1) Nr. 5 udgår.
 2) Nr. 6 udgår.
 3) Nr. 7 udgår.
 4) Nr. 8 udgår.
 Af boligministeren, tiltrådt af et flertal (udvalget med  

 undtagelse af FP):
 5) Efter nr. 8 indsættes som nyt nummer:
» 01. I § 49, stk. 1, 2. pkt., ændres  

 »overstige« til: »afvige fra«.' 6) Efter nr. 9 indsættes som nyt nummer:
» 02. I § 49, stk. 2, 1. pkt., ændres  

 »overstiger« til: »afviger fra«.' Af et mindretal (FP):
 7) I den under nr. 12 foreslåede affattelse af § 53  

 indsættes i stk. 4 efter »frist« ordene: »på op til 6  

 måneder«.
 Af et mindretal (SF):
 8) I den under nr. 12 foreslåede affattelse af § 53  

 affattes stk. 4 således:
» Stk. 4. Såfremt et realkreditinstitut ikke opfylder kravet i  

 stk. 1 eller stk. 2, påhviler det instituttet at opfylde dette krav inden 6  

 måneder.« Af et mindretal (FP), tiltrådt af et mindretal (SF og RV):
 9) I den under nr. 12 foreslåede affattelse af § 53  

 c indsættes i nr. 3 som 2. pkt.:
»Sådanne papirer skal optages til notering på Københavns  

 Fondsbørs.« Af et mindretal (FP):
 10) I den under nr. 14 foreslåede § 56, stk. 2, 3.  

 pkt., indsættes efter »1973« ordene: »samt for serier, der  

 opfylder kravet i § 53, stk. 2, og som er åbnet inden udgangen af  

 1991,».
 Af et mindretal (FP), tiltrådt af et flertal (det øvrige  

 udvalg):
 11) Efter nr. 36 indsættes som nyt nummer:
 » 03. I § 92 indsættes efter stk. 3 som nyt stykke:
» Stk. 4. Den reviderede resultatopgørelse og balance skal af  

 realkreditinstituttet senest to uger efter afholdelse af generalforsamlingen  

 eller repræsentantskabsmødet, hvor årsregnskabet er godkendt, offentliggøres  

 i et eller flere dagblade, der udkommer på realkreditinstituttets hjemsted.  

 Tilsvarende offentliggørelse af regnskabet for første halvår skal ske senest  

 8 uger efter halvårets udløb.«» Af et mindretal (FP), tiltrådt af et mindretal (SF):
 12) Nr. 37 udgår.
Bemærkninger Til nr. 1 og 3 Ændringsforslagene indebærer, at de nugældende regler for tolagsbelåning  

 af industri- og håndværksejendomme opretholdes.
Til nr. 2 Efter ændringsforslaget opretholdes IRF's Industrifinansiering A/S«  

 eneret til at yde lån til kollektive energiforsyningsanlæg ud over en  

 lånegrænse på 50 pct.
Til nr. 4 Ændringsforslaget er en konsekvens af ændringsforslag nr. 3.
Til nr. 5 Ændringen er redaktionel og en følge af ændringsforslag nr. 6.
Til nr. 6 Af bemærkningerne til den gældende bestemmelse i § 49 fremgår det, at det  

 er tanken i den bekendtgørelse, der skal udstedes i henhold til stk. 4, at  

 opgøre renterisikoen på grundlag af nutidsværdien af den residuale  

 betalingsstrøm, det vil sige forskellen mellem ind- og udbetalinger på  

 obligationer og andre værdipapirer på den ene side og pantebreve og  

 finansielle instrumenter på den anden side.
Det fremgår endvidere, at  

 nutidsværdien beregnes på grundlag af markedsrenten som diskonteringsrente  

 samt markedsrente +/4et eller flere procentpoint.
Den gældende formulering i § 49, stk. 2, 1. pkt., er imidlertid ikke i  

 overensstemmelse med disse bemærkninger.
Selve lovteksten kunne give  

 anledning til at tro, at beregningen af den samlede renterisiko alene skal  

 ske på grundlag af nettobetalinger i de år, hvor de samlede udbetalinger  

 overstiger de samlede indbetalinger, og ikke nettobetalingerne i de år, hvor  

 det omvendte er tilfældet.
I forbindelse med udarbejdelsen af den nævnte  

 bekendtgørelse har Finanstilsynet nedsat en teknisk arbejdsgruppe med  

 deltagelse af realkreditinstitutterne og Danmarks Nationalbank.
Det er  

 gruppens opfattelse, at den beregningsmetode, der er beskrevet i  

 bemærkningerne, giver det mest logiske resultat og vil betyde, at de  

 renterisici, realkreditinstitutterne må løbe, begrænses i forhold til den  

 beregningsmetode, der er anført i lovteksten.
Det foreslås derfor at ændre  

 formuleringen af § 49, stk. 2.
 Ved den foreslåede ændrede formulering af bestemmelsen præciseres det, at  

 beregningen af instituttets renterisiko, der højst må udgøre et beløb  

 svarende til 1 pct. af instituttets ansvarlige kapital, skal tage  

 udgangspunkt i forskellen mellem de årlige ind- og udbetalinger, således at  

 instituttet ikke kun løber en renterisiko som følge af, at de fremtidige  

 årlige udbetalinger overstiger de fremtidige årlige indbetalinger, men også,  

 når de fremtidige årlige indbetalinger overstiger de fremtidige årlige  

 udbetalinger.
Til nr. 7 Det er helt urimeligt, hvis realkreditloven ikke skal sætte en  

 maksimumsgrænse for, hvor lang tid et realkreditinstitut kan være i  

 underdækning, inden boligministeren skal gribe ind.
Til nr. 8 Ændringen svarer til den nugældende § 53, stk. 3, med en enkelt  

 konsekvensjustering.
Der er ingen grund til at svække 6-måneders-kravet, da  

 realkreditinstitutterne med lovændringen jo får udvidede muligheder for  

 kapitalfremskaffelse, bl.a. gennem ansvarlig indskudskapital.
Til nr. 9 Ændringsforslaget medfører, at de værdipapirer, der udstedes i forbindelse  

 med ekstra kapitalindskud, skal optages til notering på Københavns Fondsbørs.
Kun ved en notering på børsen kan den rigtige »pris«  

 konstateres.
Det må være et helt selvfølgeligt krav, at ekstra  

 indskudskapital ikke kan optages ved underhåndsaftaler eller til underpriser,  

 som kun kendes af en lille inderkreds.
Der skal være gennemsigtighed både for  

 dem, der skal stille kapital til rådighed, og for dem, der skal have den  

 tilført.
Til nr. 10 Ændringsforslaget fastslår, at en eventuel ekstrapris i forbindelse med  

 nytilførsel af kapital skal betales enten af de serier, der har brug for  

 kapitalen, eller af nye låntagere.
For de nødlidende serier kan det begrundes  

 med, at den solidariske hæftelse ellers ville kunne gøres gældende, eller at  

 der på grund af underdækning alligevel kunne pålægges de pågældende låntagere  

 ekstrabidrag.
Dette er allerede fastslået i lånedokumentet, og det er derfor  

 ikke et indgreb i eksisterende retsforhold.
Det samme vil være gældende for  

 nye lånere, som allerede ved låneoptagelsen vil kende betingelserne og  

 prisen.
Det vil derimod være helt uantageligt, såfremt gamle lånere i sikre serier  

 skal være med til at betale for nødlidende serier, de ikke har nogen  

 solidarisk hæftelse sammen med.
Det ville være et groft indgreb i  

 eksisterende retsforhold, hvilket justitsministeren også fastslog i notatet  

 fra juni 1990 om Kreditforeningen Danmarks reservefonde.
Til nr. 11 Ændringsforslaget medfører, at realkreditinstitutter ligesom banker og  

 sparekasser og andre får pligt til at offentliggøre regnskaber hvert halve  

 år.
Til nr. 12 Det sikres, at fortroligheden på realkreditområdet ikke begrænses endnu  

 mere.
De regler, der er i dag, er så restriktive, at det burde give  

 tilstrækkelig sikring både mod enkeltpersoners økonomi og mod  

 forretningshemmeligheder.
Det er helt uantageligt, at Folketingets  

 Boligudvalg, som er lovgivere, ikke får mulighed for at følge, om  

 lovgivningen overholdes.
At forlange, at der skal nedsættes en parlamentarisk  

 kommission, er så grotesk, at man skulle tro, at regeringen i fremtiden ville  

 sikre, at kreditforeningerne i fremtiden kan bruge eller misbruge  

 realkreditloven, som de selv vil, uden at blive forstyrret af utidig  

 indblanding af Folketingets Boligudvalg.
Det er uparlamentarisk og udansk.  

 Det svarer til de metoder, der før glasnost herskede i Østlandene.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Jedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Svend Aage Jensen (CD) Pernille Sams (KF) Fischer (KF)  

 John Vinther (KF) Mejdahl (V) Bodil Thrane (V) Kirsten Jacobsen (FP)  

 nfmd.
Jørgen Estrup (RV) Lysholm Christensen (KRF) Bilag STATSMINISTERIET Den 3. august 1990 Statsminister Poul Schluter udtaler:
En række konkrete lånesager har skabt tvivl om realkreditinstitutternes  

 ansvarlighed.
Regeringen ser med den største alvor på en situation, der kan  

 føre til, at tilliden til det danske realkreditsystem svækkes.
Boligministeriet har da også allerede i samarbejde med Finanstilsynet  

 iværksat en grundig gennemgang af institutternes forhold.
På grundlag heraf  

 har boligministeren i dag besluttet at foretage politianmeldelse i 2  

 overbelåningssager, hvor der efter boligministerens opfattelse er sket klare  

 overtrædelser af realkreditloven.
Med henblik på at fremskynde gennemgangen af det meget store antal sager  

 har boligministeren i dag desuden aftalt med Finanstilsynet, at der inddrages  

 privat revisorbistand i denne gennemgang.
Endelig har boligministeren og  

 industriministeren indkaldt Realkreditrådet til møde mandag den 13. august  

 med henblik på at drøfte den opståede situation.
 Jeg har i dag aftalt med boligministeren, at vi i regeringen hurtigst  

 muligt får drøftet, om situationen giver anledning til at overveje  

 ændringer i realkreditlovgivningen.
 Jeg tænker her f.eks. på:
1) om det eksisterende regelsæt for institutternes virksomhed i  

 tilstrækkelig grad sikrer en administration, der på den ene side lever op til  

 den ansvarlighed, som eneretten til obligationsudstedelse forudsætter, og  

 samtidig giver mulighed for en ønskelig konkurrence institutterne imellem på  

 pris og effektiv rationel administration osv., 2) foranstaltninger, der kan sikre en effektivisering af tilsynet,  

 herunder tilførelse af yderligere ressourcer til Finanstilsynet, og 3) hvordan låntagerne sikres større indsigt med og indflydelse på  

 institutternes drift.
 Med henblik på at fremme en ønskelig konkurrence på realkreditområdet er  

 regeringen i øvrigt indstillet på under alle omstændigheder at ophæve  

 stempelafgiften ved skift af kreditforening.
