Nr BTL 131 Betænkning over til lov om ændring af lov om kommunal udligning og  

 generelle tilskud til kommuner og amtskommuner (Nyt ældrekriterium, justering  

 vedrørende kompensation til kommuner og amtskommuner og ændret  

 efterregulering)   

 Nr L 131 1991-92, 1. samling Afgivet af Kommunaludvalget Afgivet: 19920206 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Endvidere har udvalget modtaget skriftlige henvendelser fra Gladsaxe Byråd  

 og Hvidovre Kommune.
 Herefter indstiller udvalget lovforslaget til vedtagelse  

 uændret .
 Et mindretal (Socialdemokratiets medlemmer af udvalget) ønsker at udtale:
 Lovforslaget, der blandt andet indfører et nyt ældrekriterium i den  

 primærkommunale udligning, er af regeringen fremsat under henvisning til  

 aftalen af 11. juni 1991 mellem regeringen og Kommunernes Landsforening om  

 kommunernes økonomi for årene fra 1992 til 1994.
 Denne aftale er indgået uden Socialdemokratiets medvirken, og  

 Socialdemokratiet er derfor heller ikke bundet af aftalen.
 Den foreslåede ændring af den primærkommunale udligning indebærer for  

 nogle af de berørte kommuner en betydelig ændring af de forudsætninger,  

 hvorpå budgettet for 1992 er tilvejebragt.
 Indenrigsministeren har oplyst, at årsagen til, at lovforslaget først er  

 fremsat den 27. november 1991 og altså efter sidste frist for vedtagelsen af  

 de kommunale budgetter for 1992, er, at man først »blev færdige med at  

 gennemgå det tekniske oplæg med de kommunale parter ved udgangen af oktober  

 måned 1991«.
 Socialdemokratiet finder det stærkt kritisabelt, at regeringen først har  

 fremsat lovforslaget så sent, at de kommunale budgetter må revideres  

 umiddelbart efter, at de er vedtaget.
 Socialdemokratiet har imidlertid noteret sig, at kommunerne gennem den  

 aftale, deres organisation, Kommunernes Landsforening, har indgået med  

 regeringen, har ønsket den foreslåede ændring gennemført med virkning fra den  

 1. januar 1992. Socialdemokratiet kan derfor medvirke til lovforslagets  

 vedtagelse.
 Et andet mindretal (Socialistisk Folkepartis medlem af udvalget) anfører:
 Socialistisk Folkeparti er enig i, at der tiltrænges et bedre  

 ældrekriterium i den kommunale udligning, og Socialistisk Folkeparti støtter  

 lovforslaget.
Set i sammenhæng med forslag til lov om ændring af lov om kommunal  

 udligning og generelle tilskud til kommuner og amtskommuner. (Ændring af  

 vægte for udgiftsbehovskriterier og ændring af hovedstadsudligning)  

 (lovforslag nr.
L 202) er der en vis overlapning.
Socialistisk Folkeparti er  

 af den mening, at de yderligere forbedringer, som Socialistisk Folkeparti  

 omtalte ved 1. behandling af lovforslaget, ser ud til at blive tilgodeset i L  

 202, som der i øvrigt var et flertal for at forbedre yderligere ved at  

 inddrage aktivitetsniveauet for ældre i kommunen.
 Socialistisk Folkeparti har ikke med sin støtte til lovforslaget  

 tilsluttet sig aftalen mellem Kommunernes Landsforening og regeringen.
 Et tredje mindretal (Fremskridtspartiets medlem af udvalget) udtaler:
 Fremskridtspartiet har noteret sig, at lovforslaget er en udmøntning af  

 den aftale, som den 11. juni 1991 blev indgået mellem regeringen og  

 Kommunernes Landsforening om kommunernes økonomi for årene 1992-94.
 Fremskridtspartiet finder det aldeles uacceptabelt, at der er gået så  

 mange måneder med at få udarbejdet et lovforslag tilsyneladende med den  

 eneste forklaring, at gennemgangen af de tekniske oplæg først var færdig i  

 oktober 1991. Så indviklede er tingene ikke.
 Fremskridtspartiet finder i øvrigt, at det ville være passende, om de  

 politiske partier blev orienteret eller godkendte de økonomiske aftaler med  

 kommunerne i forbindelse med aftalernes indgåelse.
 Som tingene stiller sig nu, er lovforslaget jo en ren formalitet og  

 Folketinget mere eller mindre gjort til et ekspeditionskontor.
 Fremskridtspartiet vil under de givne omstændigheder støtte lovforslagets  

 gennemførelse og understreger specielt sin anerkendelse af de ændrede regler  

 på ældreområdet.
