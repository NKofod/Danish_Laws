En lærling, der var yngste lærling, blev pålagt at rengøre toiletter,  

 hvilket han nægtede at gøre.
Da han ved flere lejligheder var blevet pålagt  

 dette arbejde og advaret om, at nægtelse ville medføre bortvisning, blev han  

 i forbindelse med en ny nægtelse bortvist.
Arbejdet blev senere overtaget af en skoledreng og tog ca. 15  

 minutter.
Bortvisningen anset for berettiget, da der var givet advarsel.  

 (Dissens) I nævnet til behandling af tvistigheder mellem efg-elever og  

 praktikvirksomheder er der den 18. april 1989 på grundlag af vedtagelse i  

 nævnsmøde den 17. januar 1989 i sag nr. 21/1988: efg-elev A mod B A/S (jern  

 & metal - kleinsmed) afsagt følgende KENDELSE: Mellem klageren, efg-elev A, X-by, født den 30. marts 1961, og  

 indklagede, B A/S, X-by, blev den 24. september 1987 oprettet en  

 uddannelsesaftale, hvorefter klageren skulle uddannes inden for jern &  

 metal - kleinsmed med uddannelsesperiode fra den 22. september 1987 til den  

 21. september 1990. Den 4. juli 1988 bragte indklagede uddannelsesforholdet  

 til ophør med den begrundelse, at klageren ikke udførte det arbejde, han var  

 blevet pålagt.
 Ved klageskrift af 12. september 1988 har klageren ved sin faglige  

 organisation Dansk Metalerbejderforbund indbragt sagen for nævnet med påstand  

 om, at indklagede tilpligtes at betale en erstatning på 120.960 kr. med  

 tillæg af feriegodtgørelse 15.120.
 Indklagede har påstået frifindelse.
Klageren har under personligt fremmøde for nævnet bl. a. forklaret, at  

 han, der er født i Iran, har boet 4 år i Danmark.
I marts 1988 havde han  

 problemer med en svend, der ikke gad svare på spørgsmål og i øvrigt drillede  

 ham.
Han klagede til værkføreren, der henvendte sig til direktøren D.
Det  

 endte med, at D satte ham til at arbejde sammen med en anden svend.
Omkring  

 1. juni holdt den dame, der tidligere havde gjort rent, op på fabrikken.
Han  

 fik da af de andre medarbejdere at vide, at det var yngste lærlings job at  

 gøre rent på toilettet 1 gang om ugen.
Den 27. juni 1988 sagde D til ham, at  

 han skulle gøre toilettet rent.
Han svarede, at Metalarbejderforbundet havde  

 sagt til ham, at det skulle han ikke gøre.
D sagde hertil, at indklagede  

 skulle gøre, hvad der blev sagt til ham.
Samtalen foregik omkring kl. 15, og  

 han kunne ikke nå at gøre toilettet rent denne dag, men han blev på  

 virksomheden indtil normal arbejdstids ophør.
Næste dag havde han ondt i en  

 finger, og sendte lægeattest.
Den 4. juli blev han opereret, og den 5. juli  

 modtog han opsigelsen.
Direktør D har under personligt fremmøde for nævnet bl.a. forklaret, at  

 han er direktør hos indklagede, der har ca. 20 mand ansat.
Episoden i marts  

 endte med, at han måtte sige til klageren, at han skulle passe sit arbejde,  

 og derefter flyttede han ham til en anden svend.
Virksomheden har til huse i  

 en helt ny fabriksbygning.
Der er et toilet i værkstedshallen.
Det var kun  

 dette toilet, der skulle rengøres af klageren.
Rengøringen er senere  

 foretaget af en skoledreng på ca. 15 minutter.
Værkfører E sagde, at han  

 flere gange i juni 1988 havde bedt klageren om at rengøre toilettet.
Den 27.  

 juni bad han derfor selv klageren om at gøre toilettet rent.
Klageren sagde,  

 at han havde talt med Metalarbejderforbundet om sagen.
Klageren havde fået at  

 vide, at han ikke skulle gøre toiletter rene.
Vidnet sagde til klageren, at  

 han skulle gøre toilettet rent, og at man ikke kunne have ham mere, hvis han  

 nægtede at udføre arbejdet.
Klageren nægtede fortsat at udføre arbejdet og  

 forlod kort efter - inden fyraften - virksomheden.
E har under personligt fremmøde for nævnet bl. a. forklaret, at han fra  

 ca. 1. juni 1988 var værkfører for klageren.
Det gik meget godt i det  

 daglige.
I løbet af juni bad han 2 - 3 gange klageren om at gøre toilettet i  

 værkstedshallen rent.
Klageren afviste dette uden begrundelse.
Vidnet  

 henvendte sig herefter til direktør D om sagen.
Klageren har til støtte for sin påstand gjort gældende, at han ikke har  

 været forpligtet til at gøre toilettet rent.
Under alle omstændigheder  

 foreligger der ikke en så alvorlig misligholdelse fra hans side, at  

 indklagede har været berettiget til at bringe uddannelsesforholdet til ophør.
 Indklagede har til støtte for sin frifindelsespåstand gjort gældende, at  

 klageren ved flere gange at nægte at udføre det pålagte arbejde groft har  

 misligholdt sine forpligtelser.
 Tvistighedsnævnet skal udtale:
 Et flertal af nævnet - fire medlemmer - finder efter det om karakteren og  

 varigheden af rengøringsarbejdet oplyste, at klageren har været uberettiget  

 til at nægte at rengøre toilettet 1 gang om ugen.
 Disse medlemmer lægger efter de afgivne forklaringer til grund, at  

 værkfører E, efter at klageren flere gange havde nægtet at udføre  

 rengøringsarbejdet, henvendte sig til direktør D, over for hvem klageren  

 ligeledes trods advarsel om evt. konsekvenser nægtede at udføre arbejdet.  

 Denne handlemåde fra klagerens side finder disse medlemmer at være af en  

 sådan karakter, at indklagede har været berettiget til at bringe  

 uddannelsesaftalen til ophør.
 Et mindretal af nævnet - tre medlemmer - finder, at der intet grundlag er  

 for at antage, at en lærling inden for metalområdet kan pålægges  

 rengøringsarbejde, som det er sket i denne sag.
 Disse medlemmer finder derfor, at indklagede har været uberettiget til at  

 ophæve uddannelsesforholdet og derved har pådraget sig et erstatningsansvar.
 Afgørelsen træffes efter stemmeflertal.
 THI BESTEMMES:
 Indklagede, B A/S, frifindes for den af klageren, efg-elev B nedlagte  

 påstand.
 Hver part bærer sine omkostninger.
