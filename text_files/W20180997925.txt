Ligebehandlingsnævnets afgørelse om alder - ansættelse - medhold J.nr. 18-49147 En virksomhed søgte i en stillingsannonce efter personale på over 24 år til deres butik.
Den kvindelige klager fik medhold i, at dette var i strid med ligebehandlingslovens forbud mod at annoncere efter personer med en bestemt alder.
Da hun ikke havde søgt stillingerne, var der ikke anledning til at tilkende hende en godtgørelse for eventuel forskelsbehandling på grund af alder.
 Klagen angår påstået forskelsbehandling på grund af alder i forbindelse med et jobopslag vedrørende en stilling i indklagedes butik.
Ligebehandlingsnævnets afgørelse Det var i strid med forskelsbehandlingsloven, at indklagede søgte medarbejdere over 22 og 24 år.
Sagens behandling Afgørelse er truffet af Ligebehandlingsnævnets formand Sagsfremstilling Af et stillingsopslag opslået i en af indklagedes butikker søgte indklagede medarbejdere til to ledige stillinger i butikken.
Af stillingsannoncen fremgår bl.a.:
Salatpusher søges Vi forestiller os, at du er  22+ Teamleder/souschef søges Vi forestiller os, at du er 24+,  Klagen blev modtaget i Ligebehandlingsnævnet den 1. august 2018.
Parternes bemærkninger Klager gør gældende, at hun har været udsat for forskelsbehandling på grund af alder.
Klager, der er 22 år, fandt interesse i at søge job som teamleder hos indklagede, da hun så stillingsopslaget i indklagedes butik.
Hun blev efterfølgende klar over, at indklagede havde en foretrukket aldersgrænse på 24 år, hvilket fremgår af stillingsopslaget.
Dette afholdte klager fra at søge stillingen.
 Klager ønsker at få tilkendt en godtgørelse.
 Indklagede påstår afvisning af klagen.
 Indklagede medgiver i enkelte tilfælde at have annonceret i strid med forbuddet i forskelsbehandlingslovens § 5, stk. 1. Alder har dog aldrig haft indflydelse på indklagedes valg af ansatte.
 Ligebehandlingsnævnet har ikke kompetence til at udstede bøder eller tilkende godtgørelse i anledning af, at forbuddet mod annoncering efter personer af en bestemt alder er overtrådt.
Klager er ikke blevet forskelsbehandlet pga. alder, da hun ikke har søgt en stilling hos indklagede.
Hun skal derfor ikke tilkendes en godtgørelse.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Det fremgår af forskelsbehandlingsloven, at det ikke ved annoncering må angives, at der til ansættelse foretrækkes personer af en bestemt alder.
 De foreliggende oplysninger giver ikke Ligebehandlingsnævnet grundlag for at afvise klagen som påstået af indklagede.
 Det fremgår af stillingsopslaget, at indklagede søgte en medarbejder på mindst 22 år og en teamleder/souschef på mindst 24 år.
 Indklagede har derfor handlet i strid med forbuddet mod annoncering efter personer af en bestemt alder.
 Klager får derfor medhold i klagen.
 Ligebehandlingsnævnet har ikke kompetence til at udstede bøder eller tilkende godtgørelse i anledning af overtrædelse af forbuddet mod annoncering efter personer af en bestemt alder.
 Da klager ikke har søgt stillingen, er der på baggrund af fast nævnspraksis ikke grundlag for at fastslå, at hun som ansøger til en ledig stilling er blevet forskelsbehandlet på grund af sin alder.
 Klager tilkendes derfor ikke nogen godtgørelse.
 Ligebehandlingsnævnet bemærker, at nævnet tidligere har behandlet en række tilsvarende klager vedrørende alderskrav i stillingsannoncer, jf. herved bl.a. nævnets afgørelser af i journalnumrene 2016-6810-22290, 2016-6810-16164, 2017-6810-62237 og 18-22789.
Retsregler Afgørelsen er truffet efter følgende bestemmelser:
