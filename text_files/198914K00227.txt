Nr BTL 227 Betænkning over Forslag til lov om ændring af personskatteloven  

 (Forhøjelse af bundfradraget for 6 pct.-skatten)   

 Nr L 227 1989-90, 1. samling Afgivet af Skatteudvalget Afgivet: 19900523 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
To af disse spørgsmål og skatteministerens svar herpå er optrykt som bilag til denne betænkning.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse uændret.
Et mindretal inden for flertallet (Socialdemokratiets medlemmer af  

 udvalget) forventer, at regeringen fremsætter lovforslag, der kan finansiere  

 den skattelettelse, som lovforslaget medfører i 1991 og følgende år.
I den  

 forbindelse har mindretallet noteret sig, at skatteministeren har givet  

 tilsagn om at fremsætte et lovforslag, der imødegår den omfattende  

 spekulation i forbindelse med konkurs og akkord.
Lukkes der for denne  

 spekulation, vil der alene herfra indkomme et provenu i en størrelsesorden på  

 500-1.000 mio. kr.
 Med et forventet underskud på statsfinanserne i 1990 på 20-30 mia. kr. er  

 det uansvarligt at gennemføre ufinansierede skattelettelser.
 Et andet mindretal inden for flertallet (Fremskridtspartiets medlem af  

 udvalget) ønsker at udtale følgende:
 Da der ikke har kunnet skabes flertal for at anvende det beløb,  

 lovforslaget stiller til Folketingets rådighed, til nogle af de andre mere  

 fornuftige skattenedsættelsesmuligheder end den af regeringen foreslåede, må  

 Fremskridtspartiet indstille lovforslaget til vedtagelse.
Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved dettes 2. behandling.  

 Mindretallet betvivler, at der foreligger en situation, hvor der er råd til  

 skattelettelser, og det er ikke i udvalgsarbejdet blevet dokumenteret, at der  

 foreligger et provenu at anvende.
Faktisk viser de nyeste opgørelser fra  

 Finansministeriet, at statens underskud vil blive ganske betydeligt større  

 end forventet i 1990.
SF er ligeledes betænkelig ved, såfremt der skulle være råd til  

 skattelettelser, at lægge lettelserne hos indkomstgrupper med mellem- og høje  

 indkomster.
SF foretrækker - såfremt der skal gives skattelettelser - at  

 disse tilfalder lav- og mellemindkomstgrupperne.
Vi agter derfor uden for  

 betænkningen at stille ændringsforslag, der flytter de af regeringen påtænkte  

 skattelettelser til lav- og mellemindkomstgrupperne.
Aagaard (KF) Else Theill Sørensen (KF) Pernille Sams (KF) Svend  

 Heiselberg (V) nfmd.
Skrumsager Skau (V) Glistrup (FP) Elisabeth  

 Arnold (RV) Bente Juncker (CD) Kofod-Svendsen (KRF) Helen Beim (S) Erling  

 Christensen (S) Pia Gjellerup (S) Klaus Hækkerup (S) Løvig Simonsen (S)  

 Stavad (S) fmd.
Bjørn Poulsen (SF) Jens Thoft (SF) Bilag To af udvalgets spørgsmål til skatteministeren og dennes svar herpå Spørgsmål 5:
Hvad vil det koste i tabt provenu, hvis 3 pct.-fradraget forøges med 0,5  

 pct.point årligt? Svar:
 En forøgelse af 3 pct.-fradraget til et 3,5 pct.-fradrag i 1991 og til et  

 4 pct.-fradrag i 1992 skønnes at medføre et provenutab på ca. 265 mio. kr. i  

 1991 og yderligere ca. 205 mio. kr. i 1992. Det er forudsat, at  

 maksimumsgrænsen for fradraget (3.700 kr. i 1991) ikke hæves.
 Spørgsmål 6:
Hvad vil det koste i tabt provenu, hvis maksimumsgrænsen vedrørende 3  

 pct.-fradraget årligt forøges med 100 kr.? Svar:
 En forhøjelse af maksimumsgrænsen for 3 pct.-fradraget med 100 kr. i 1991  

 til 3.800 kr. og yderligere med 100 kr. i 1992 til 3.900 kr. skønnes at  

 medføre et provenutab på ca. 110 mio. kr. i 1991 og yderligere ca. 110 mio.  

 kr. i 1992.
