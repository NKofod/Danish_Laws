(Til samtlige kommuner og amtskommuner) I forbindelse med behandlingen af en række sager vedrørende opstilling af  

 vindmøller, herunder lokalplansager og aftaler om brugsforhold m.v. har  

 ministeriet konstateret en vis usikkerhed med hensyn til forståelsen af  

 bestemmelserne om leje- og brugsforhold i udstykningsloven og landbrugsloven.
 På baggrund heraf skal man oplyse, at ministeriet anser mindre vindmøller  

 - d.v.s. møller, hvis effekt er under 100 kW - for omfattet af  

 undtagelsesbestemmelsen i § 11 C, stk. 3, i udstykningsloven  

 (lovbekendtgørelse nr. 6 af 7. januar 1977).
Ministeriet har således i en række sager udtalt, at aftaler om opstilling  

 af mindre vindmøller på anden mands ejendom kan indgås og tinglyses - uanset  

 om aftalen har en længere varighed end 10 år - uden at det er nødvendigt at  

 foretage udstykning.
Det er herved forudsat, at aftalen alene omfatter en ret til opstilling af vindmøllen, at der ikke er tale om leje eller indhegning af omliggende arealer, at ejeren beholder den øvrige udnyttelse af arealerne, og at aftaler om vejadgang, placering af jordkabler og evt. sikkerhedszone  

 omkring møllen sikres som servitutrettigheder.
 Mindre vindmøller sidestilles således med elmaster, sømærker og lignende.  

 Er der derimod tale om leje af areal til opførelse af bygninger,  

 transformere, skure m.v. i tilknytning til vindmøllen, er det ministeriets  

 opfattelse, at der skal ske udstykning efter udstykningslovens § 1, medmindre  

 arealet er under ca. 5 kvadratmeter.
 Det bemærkes, at det er tinglysningsdommeren, der ved tinglysning af  

 aftaler om vindmøller tager stilling til, om aftalen er omfattet af  

 undtagelsesbestemmelsen i § 11 C, stk. 3.
 Opstilling af en mindre vindmølle kræver ikke tilladelse efter §§ 7 og 7a  

 i landbrugsloven (lovbekendtgørelse nr. 603 af 30. november 1978), og aftaler  

 af fornævnte karakter kræver heller ikke tilladelse efter landbrugslovens §  

 12. Hvis der opføres et større antal vindmøller på en landbrugsejendom  

 (vindmøllepark), kan dette dog medføre en så væsentlig indskrænkning i  

 ejendommens landbrugsmæssige drift, at forholdet kræver tilladelse efter  

 bestemmelserne i §§ 7 og 7a i landbrugsloven.
 Landbrugsministeriet, matrikeldirektoratet, den 24. maj 1984.
