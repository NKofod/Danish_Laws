Nr BSF 82 Forslag til folketingsbeslutning om kontrol med medicinpriser Fremsat af Torben Lund (S) Hanne Andersen (S) Dorte Bennedsen (S) Martin  

 Glerup (S) Anna-Marie Hansen (S) Qvist Jørgensen (S) Tove Lindbo Larsen (S)  

 Lone Møller (S) Ingrid Rasmussen (S) den 7. april 1992 Folketinget pålægger regeringen inden udgangen af 1992 at etablere en prisgodkendelsesordning for lægemidler, der ønskes markedsført i Danmark.
Bemærkninger til forslaget Forslaget er en revideret genfremsættelse af punkt 1 i beslutningsforslag  

 nr.
B 6, folketingsåret 1990-91 (2. samling), jf.
Folketingstidende 1990-91  

 (2. samling), forhandlingerne sp. 203 og 405 og tillæg A, sp. 907.
Medicinpriserne i Danmark er generelt meget høje.
Den danske  

 medicinalindustris leveringspriser (ab fabrik) ligger cirka 20 pct. over det  

 gennemsnitlige niveau for EF (jævnfør forskellige undersøgelser - bl.a.  

 »EF-forbrugerrådet's undersøgelse, BEUC/112/89).
 Det forhold skyldes i første række, at der i realiteten er fri  

 prisfastsættelse for producenter og importører ved salg af medicin i Danmark.
 På det seneste har der været nye markante eksempler på, at priserne for  

 bestemte præparater har været urimeligt høje.
For nylig blev et nyt effektivt præparat mod migræne introduceret på det  

 danske marked.
Prisen på over 800 kroner for seks piller har imidlertid fået  

 Forbrugerstyrelsen til at anmode EF-Kommissionen om en vurdering af, hvorvidt  

 den konkrete prisfastsættelse overtræder EF-traktatens  

 konkurrencebestemmelser.
 Uanset hvad EF-Kommissionens vurdering munder ud i, virker det urimeligt,  

 at seks piller mod migræne skal koste 800 kroner, især når det pågældende  

 medicinalfirma i 1991 havde et overskud på omkring 8 mia. kr.
At der ofte er tale om uforholdsmæssigt høje priser, viser også den  

 seneste tids såkaldte parallelimport.
Med priser, der ligger mellem 30 og 50  

 pct. lavere end de hidtil billigste tilsvarende præparater, har en ny  

 importør på det danske medicinalmarked åbnet for en priskrig inden for visse  

 medicingrupper.
Eksemplerne bekræfter den antagelse, at firmaerne tager de priser, som de  

 kan få for produktet.
En sådan situation er på lægemiddelområdet ikke  

 rimelig, først og fremmest fordi Sygesikringen i et betydeligt omfang indgår  

 i finansieringen af en stor del af medicinforbruget her i landet, og for det  

 andet fordi medicinalfirmaer via patenter ofte udnytter en monopollignende  

 status.
Endelig kan man tale om en moralsk forpligtelse til at lade priserne  

 på netop medicin være styret af andet eller mere end rene indtjeningshensyn.
Med henblik på at nedbringe medicinpriserne foreslås derfor etableret en  

 prisgodkendelsesordning for præparater, som ønskes markedsført i Danmark.
Der  

 skal være tale om en egentlig kontrol med producentens og importørens priser.  

 Det foreslås, at særlige regler om prisfastsættelse på medicin i det  

 væsentlige baseres på det nuværende svenske system.
Det vil indebære, at  

 priserne fastsættes med udgangspunkt i priserne i en række andre lande, som  

 vi normalt sammenligner os med.
 Prisfastsættelsen, der foretages af en offentlig myndighed efter  

 forhandling med producent/importør, bør ske under behørig hensyntagen til  

 lægemiddelforskningen og udviklingen af nye lægemidler her i landet.
 Forslagsstillerne er naturligvis indstillet på at yde den forskende  

 medicinalindustri en reel beskyttelsesperiode for originalpræparater på op  

 til 15 år, som EF-Kommissionen har foreslået, og som ventes at træde i kraft  

 pr. 1. januar 1993.
 Forslagsstillerne er endvidere overbevist om, at en sådan  

 prisfastsættelsesordning vil indebære en nedbringelse af udgifterne for såvel  

 Sygesikringen som patienterne.
