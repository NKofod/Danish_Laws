Bekendtgørelse om vilkår om miljø, natur og sundhed i forbindelse med godkendelse m.v. efter lov om miljø og genteknologi I medfør af § 7, stk. 3, § 13, stk. 1, § 20, stk. 2, og § 27, stk. 1-3 i lov om miljø og genteknologi, jf. lovbekendtgørelse nr. 840 af 3. juli 2015, fastsættes efter bemyndigelse:
 § 1. Bekendtgørelsen finder anvendelse ved fastsættelse af vilkår til beskyttelse af miljø, natur og sundhed i Arbejdstilsynets afgørelser om klassifikation i forbindelse med fremstilling og anvendelse af genetisk modificerede organismer i laboratorier, laboratorieområder og anlæg til storskalaforsøg efter Beskæftigelsesministeriets bekendtgørelse om genteknologi og arbejdsmiljø.
§ 2. Miljøstyrelsen kan, jf. § 1, fastsætte vilkår om 1) udledning eller overførsel af genetisk modificerede organismer fra laboratorier, laboratorieområder og anlæg til storskalaforsøg, herunder om forbud mod udledning og overførsel af genetisk modificerede organismer til omgivelserne, og 2) foranstaltninger, der skal træffes for at forebygge, at udledninger og overførsler finder sted.
 Stk. 2. Miljøstyrelsens vilkår efter stk. 1 kan indgå i Arbejdstilsynets afgørelser om klassifikation efter Beskæftigelsesministeriets bekendtgørelse om genteknologi og arbejdsmiljø.
 § 3. Miljøstyrelsen fører tilsyn med, at vilkår fastsat efter denne bekendtgørelse overholdes, og at påbud og forbud udstedt i medfør af loven efterkommes.
 Stk. 2.  For tilsyn og håndhævelse gælder i øvrigt reglerne i lovens kapitel 3 og 4 samt reglerne herom i lov om arbejdsmiljø.
 § 4. Bekendtgørelsen træder i kraft den 31. december 2015.
 Stk. 2. Bekendtgørelse nr. 91 af 21. januar 2007 om vilkår om miljø, natur og sundhed i forbindelse med godkendelse m.v. efter lov om miljø og genteknologi ophæves.
