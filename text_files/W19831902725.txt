En ansøger, der boede i ejerlejlighed, og som var afskediget fra sit  

 arbejde i slutningen af maj 1981, fandtes ikke berettiget til hjælp til  

 betaling af juni termin 1981, idet han burde have sparet op til terminen.
For  

 så vidt angik hjælp til december termin 1981 fandt ankestyrelsen, at  

 socialudvalget på et tidligere tidspunkt end sket, burde have taget stilling  

 til ansøgerens gentagne forespørgsler om, hvorvidt der ville kunne ydes hjælp  

 hertil, således at ansøgeren kunne have disponeret i overensstemmelse hermed.  

 Ankestyrelsen hjemviste derfor sagen til socialudvalget med henblik på, at  

 der i udmålingen af hjælp indgik et beløb svarende til en rimelig husleje for  

 perioden, indtil ansøgeren fraflyttede boligen.
Endelig fandt ankestyrelsen,  

 at socialudvalget ikke havde været berettiget til at standse udbetalingen af  

 beløb til dækning af fællesudgifter vedrørende boligen under henvisning til  

 at ansøgeren var i restance med fællesbidraget. (* 1) REDEGØRELSE FOR SAGEN:
En ansøger, der havde overtaget en ejerlejlighed i forbindelse med  

 samlivsophævelse i 1979, søgte i juni 1981 om hjælp til betaling af udgifter  

 til juni termin 1981, idet han manglede 13.000 kr. af den samlede termin på  

 ca. 25.000 kr.
Ved henvendelsen oplyste han, at han i perioden 1. januar -  

 31. maj 1981 havde haft en arbejdsindtægt på ca. 55.000 kr.
Han var blevet  

 afskediget fra sit arbejde i slutningen af maj 1981 og var ikke  

 arbejdsløshedsforsikret.
Socialudvalget gav afslag på hjælp til juni termin med henvisning til, at  

 ansøgeren først var blevet arbejdsløs fra juni 1981 og derfor selv skulle  

 have sparet op.
Ansøgeren klarede herefter terminsbetalingen ved optagelse af  

 banklån.
Den 16. juni 1981 søgte ansøgeren socialforvaltningen om hjælp til  

 underhold.
I forbindelse hermed oplystes det om lejligheden, at ansøgeren  

 havde haft den i en årrække og afholdt udgifterne herved.
I forbindelse med  

 samlivsophævelse måtte han optage nye lån for at »købe« den  

 tidligere samlever ud.
Lejligheden skulle således indbringe 550.000 kr. for  

 at han ikke skulle lide tab ved salget.
Ansøgeren oplyste, at lignende  

 lejligheder i området blev handlet for 475.000 kr.
Restgælden i lejligheden  

 var 371.000 kr. pr. 31. december 1980.
Fra 1. juli 1981 modtog ansøgeren takstmæssig underholdshjælp samt hjælp  

 til betaling af fællesudgifter vedrørende lejligheden og andre faste  

 udgifter.
Den udbetalte hjælp lå under dagpengemaximum.
Ved henvendelserne om  

 hjælp i august, september og oktober 1981 anmodede ansøgeren  

 socialforvaltningen om at tage stilling til, om der ville kunne ydes ham  

 hjælp til december termin 1981.
Det sociale udvalg gav den 15. oktober 1981 afslag på terminshjælp, idet  

 ansøgerens ejerlejlighed fandtes at være for dyr for pågældende, selvom han  

 skulle opnå arbejde.
Udvalget lagde herved vægt på, at ansøgeren kun havde  

 kunnet klare juni termin 1981 ved at optage et banklån, selvom hans  

 lønindtægt for tiden 1. januar - 31. maj 1981 var på 55.000 kr., og der  

 iøvrigt i denne perioden ikke var sket nogen ændring af hans forhold.
 AFGØRELSEN, DER KLAGES OVER:
 Amtsankenævnet havde tiltrådt socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
 Sagen blev anket af ansøgeren.
 SUPPLERENDE OPLYSNINGER EFTER ANKEN:
 Det oplystes, at socialudvalget i april 1982 havde standset udbetalingen  

 af hjælp til fællesbidrag under hensyn til, at ansøgeren var i restance med  

 bidraget for december 1981 samt januar, februar og marts 1982. Det oplystes  

 endvidere, at ansøgerens lejlighed i slutningen af maj 1982 var sat på  

 tvangsauktion, og at ansøgeren pr. 1. juni 1982 var flyttet til en lejlighed  

 i en anden kommune.
 LOVGRUNDLAG:
Efter bistandslovens § 37, stk. 2, må der ved udmåling af hjælp dels tages  

 hensyn til sådanne faste udgifter, som i betragtning af de hidtidige  

 levevilkår skønnes rimelige, dels lægges vægt på de fremtidige levevilkår,  

 der kan blive en følge af den ændring, der er sket i pågældendes eller  

 familiens situation.
Den samlede hjælp kan ikke overstige det beløb, som  

 udbetales personer, der får dagpenge efter højeste sats og ikke har andre  

 indtægter.
 Efter bistandslovens § 40, stk. 1, kan der, under de forhold, der er nævnt  

 i § 37, særskilt eller i forbindelse med underholdshjælp, ydes hjælp til  

 dækning af rimeligt begrundede enkeltudgifter, såfremt pågældendes egen  

 afholdelse af disse udgifter i afgørende grad ville vanskeliggøre pågældendes  

 og familiens økonomiske muligheder for fremtidig at klare sig selv.
 ANKESTYRELSENS AFGØRELSE:
 Ankestyrelsen tiltrådte afslaget på hjælp til betaling af juni termin 1981  

 med socialudvalgets og amtsankenævnets begrundelse.
 Ankestyrelsen fandt endvidere, at det ikke kunne pålægges det sociale  

 udvalg at yde ansøgeren hjælp, der satte ham i stand til fuldt ud at dække  

 sine terminsudgifter vedrørende december termin 1981.
Ankestyrelsen fandt, at det sociale udvalg på et tidligere tidspunkt end  

 sket burde have taget stilling til ansøgerens forespørgsel, om der ville  

 blive ydet hjælp til december termin, således at ansøgeren kunne have  

 disponeret i overensstemmelse hermed og søgt at afhænde lejligheden på en  

 rimelig måde.
Indtil dette kunne ske, måtte der udmåles et beløb svarende til  

 en rimelig husleje.
Ankestyrelsen hjemviste derfor sagen til socialudvalget med henblik på, at  

 der ved udmålingen af hjælp efter bistandslovens § 37 indgik et beløb  

 svarende til en rimelig husleje for perioden fra 1. juli 1981 til ansøgerens  

 fraflytning pr. 1. juni 1982. Den hjælp til fællesudgifterne, som  

 socialudvalget havde ydet fra juli 1981 til og med marts 1982 kunne betragtes  

 som en del af hjælpen til den skønnede rimelige husleje.
Hjælpen skulle dog  

 holdes inden for det beløb, som udbetales personer, der får dagpenge efter  

 højeste sats og ikke har andre indtægter, og inden for ansøgerens hidtidige  

 leveniveau.
Ankestyrelsen udtalte endelig, at socialudvalget ikke havde været  

 berettiget til at standse udmålingen af beløb til dækning af fællesudgifter,  

 da det konstateredes, at ansøgeren var i restance med fællesbidrag.
Sådan  

 hjælp burde fortsat være udmålt, men der kunne være truffet beslutning om  

 indbetaling af det månedlige beløb til advokat eller ejendommens  

 administrator.
 (* 1) Smh. med SM O-003-84.
