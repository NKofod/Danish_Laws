Skriftlig fremsættelse (7. december  

 2001) Marianne Jelved Som ordfører for forslagsstillerne tillader jeg mig  

 herved at fremsætte:
Forslag til lov om ændring af lov om  

 daghøjskoler m.v. (Skolemiljø, tilskudsbetingelser,  

 indtægtsdækket virksomhed m.v.) (Lovforslag nr.
L 19).
Forslagsstillerne har modtaget brev af 3. december 2001  

 fra undervisningsministeren, hvoraf det fremgår, at  

 undervisningsministeren har til hensigt at foreslå mere omfattende  

 ændringer af daghøjskolelovgivningen i denne samling end de i  

 dette forslag fremlagte.
Da daghøjskolerne ikke desto mindre er i en  

 meget vanskelig situation netop nu og er stillet de foreslåede  

 ændringer i udsigt, anbefaler forslagsstillerne, at Folketingets  

 behandling af lovforslaget gennemføres hurtigst muligt, og at der  

 dispenseres fra reglen i Folketingets forretningsorden om, at der skal  

 gå 30 dage fra lovforslagets fremsættelse, til det vedtages.  

 Ændringerne foreslås at skulle have virkning fra og med 1. januar  

 2002, da en række daghøjskoler ellers vil få alvorlige  

 problemer.
 Forslagsstillerne noterer sig, at undervisningsministeren  

 er bekendt med, at de i dette forslag fremlagte ændringer af den  

 daværende undervisningsminister var drøftet med ordførere  

 fra Venstre, Socialdemokratiet, Det Konservative Folkeparti, Det Radikale  

 Venstre og Kristeligt Folkeparti, og at der var tilslutning til at  

 søge disse gennemført.
 Forslagsstillerne ser frem til senere i samlingen at blive  

 indkaldt til drøftelser af de mere omfattende ændringer, som  

 undervisningsministeren forestiller sig, men finder, at dette bør  

 gives god tid, og at de i dette forslag fremlagte ændringer derfor  

 bør gennemføres nu for at give daghøjskolerne blot  

 nogenlunde rimelige forhold, indtil eventuelle mere omfattende  

 ændringer kan gennemføres.
 Jeg henviser i øvrigt til de bemærkninger,  

 der ledsager lovforslaget, og anbefaler det til tingets velvillige  

 behandling.
