Kendelse fra Pressenævnet i sag nr.  

 2/1992 Advokat Ole Brøns har som advokat for en  

 redaktør [K] klaget til Pressenævnet over Ekstra Bladet i  

 følgende anledning:
Den 5. januar 1992 indeholdt bladet på forsiden  

 sålydende overskrift: "Kendt redaktør afsløret som  

 KGB-agent." Inde i bladet bragtes under overskriften:  

 "Redaktør på Information var KGB-spion" og  

 mellemrubrikken "[K] arbejdede i årevis for Sovjet og fik store  

 summer udbetalt ved hemmelige møder ..." en artikel, hvori  

 omtaltes [K]s påståede mangeårige samarbejde som "agent  

 for den sovjetiske efterretningstjeneste KGB, tilsyneladende under kodenavnet  

 "STOT"." Det fremgik af artiklen, at den afhoppede KGB-oberst  Oleg  

  Gordijevskij over for bladet havde udpeget [K] som KGB-agent, at bladet  

 tillige havde fået oplysningerne bekræftet andre - ikke navngivne  

 - steder, og at bladet var vidende om, at både den britiske og danske  

 efterretningstjeneste havde dem.
Endvidere henvistes til et KGB-dokument fra  

 1976 i bladets besiddelse, hvori dæknavnet "STOT" forekom.
 I bladets leder samme dag blev sagen yderligere  

 kommenteret under overskriften "En spion".
 Den 6. januar 1992 var sagen markeret på bladets  

 forside og yderligere uddybet i en artikel inde i bladet, hovedsageligt  

 baseret på et interview med  Oleg  Gordijevskij.
 Den 7. januar 1992 bragtes under overskriften: "[K]  

 advokat for Sovjet" en artikel, hvori [K], der i en periode havde  

 været medlem af regeringens sikkerheds- og nedrustningspolitiske udvalg  

 (SNU), betegnedes som " Sovjetunionens og KGB's advokat i ...SNU", som  

 "en vigtig indflydelsesagent for KGB" og som "KBG-agent tæt  

 på beslutningsprocesserne".
 I klagen har advokaten gjort gældende, at bladet har  

 handlet i strid med god presseskik ved i forbindelse med sin leder den 5.  

 januar 1992, de nævnte artikler og overskrifterne til disse at  

 undlade at kontrollere, om de oplysninger, der er givet, er korrekte,  

at undlade i særlig grad at efterprøve de skadelige,  

 krænkende og agtelsesforringende oplysninger, som er bragt om [K],  

 først og fremmest ved at forelægge dem for ham, og at  

 undlade at sikre, at overskrifter og mellemrubrikker i form og indhold har  

 dækning i den pågældende artikel.
 Advokaten har navnlig henvist til de ovenfor citerede  

 overskrifter i lederen af 5. januar 1992 og artiklen af samme dato og  

 mellemrubrikken i denne.
 Advokaten har oplyst, at klageren vil anlægge  

 injuriesag ved domstolene mod bladet og dets journalister.
I en kommentar til klagen har bladets ansvarshavende  

 chefredaktør afvist, at den skete omtale af [K] er i strid med god  

 presseskik.
Chefredaktøren har i første række  

 anført, at bladet anser sine oplysninger om [K] for at være  

 rigtige og agter at føre sandhedsbevis for dem.
Bladet er i besiddelse  

 af en omfattende dokumentation for, at [K] som beskrevet i bladet har  

 været agent for KGB.
Sagens fulde omfang er langt fra oprullet i  

 bladet, hvilket i forbindelse med konkurrencehensyn afskærer bladet fra  

 at udlevere oplysninger, som det endnu ikke har offentliggjort.
En  

 nærmere bedømmelse af bladets beviser henhører under  

 domstolenes afgørelse.
Pressenævnet vil således i givet  

 fald udtale sig på ufuldstændigt grundlag og herved afskære  

 bladet fra at føre sandhedsbevis.
Nævnet bør derfor  

 afvise klagen eller i det mindste udsætte sin vurdering på  

 udfaldet af retssagen.
Dernæst har chefredaktøren særligt  

 henvist til, hvordan Sovjetunionen indtil 1991 på ulovlig vis  

 søgte at påvirke Danmark indefra, blandt andet ved hjælp  

 af "påvirkningsagenter" som [K].
Det ville derfor i  

 udpræget grad være en "presseetisk forbrydelse" at tie om  

 sagen.
På grund af sagens særegne karakter tjente det ikke noget  

 formål på forhånd at advare [K] om, at han var på  

 nippet til at blive afsløret.
Udtrykket "spion" er den  

 almindelige betegnelse for "agent" og ikke mere krænkende end  

 dette udtryk.
 I sagens behandling har følgende  

 nævnsmedlemmer deltaget: Else Mols, Hans Dam, Tage Clausen og Ole  

 Malmqvist.
 Pressenævnet udtaler:
Det er efter medieansvarslovens § 43, stk. 1, nr. 1, jf. §  

 34, Pressenævnets opgave at afgøre, om et massemedies indhold og  

 handlemåde i forbindelse med en sket offentliggørelse er i strid  

 med god presseskik.
Grundlaget for nævnets vurdering heraf er de  

 "vejledende regler for god presseskik", og nævnets  

 afgørelse træffes ud fra de faktiske oplysninger og de  

 indlæg, der af parterne er meddelt nævnet.
Nævnet kan derimod ikke indlade sig på en  

 bevisdømmelse af, om der af et massemedie er fremsat urigtige  

 ærekrænkende sigtelser, eller om massemediet i givet fald har  

 ført eller eventuelt vil kunne føre sandhedsbevis for  

 sigtelserne rigtighed gennem offentliggørelse af nye oplysninger, som  

 man måtte komme i besiddelse af, eller som man mener at være i  

 besiddelse af, men ikke ønsker at oplyse overfor nævnet.
En  

 sådan bevisbedømmelse henhører under domstolene, og  

 nævnets afgørelse af et forelagt presseetisk  

 spørgsmål afskærer ikke massemediets mulighed for senere  

 at søge sandhedsbevis for domstolene.
 Nævnet kan derfor ikke efterkomme  

 chefredaktørens anmodning om at udsætte sagens afgørelse  

 på udfaldet af den kommende retssag.
 Ifølge afsnit A, pkt. 6, i de vejledende regler for  

 god presseskik skal overskrifter og mellemrubrikker i form og indhold have  

 dækning i den pågældende artikel.
 Anvendelsen af overskrifterne i bladet for den 5. januar  

 1992 "Kendt redaktør afsløret som KGB-agent" på  

 forsiden, "Redaktør på Information var KGB-spion" til  

 artiklen inde i bladet og mellemrubrikken hertil "[K] arbejdede i  

 årevis for Sovjet og fik store summer udbetalt ved hemmelige  

 møder ..." samt overskriften "En spion" til lederen kan  

 efter nævnets opfattelse ikke kritiseres som værende i strid med  

 denne regel, idet de anvendte udtryk ikke afviger væsentligt fra  

 teksten i artiklerne.
 Ifølge afsnit A, pkt. 3, i de vejledende regler for  

 god presseskik skal oplysninger, som kan være skadelige,  

 krænkende eller virke agtelsesforringende for nogen, efterprøves  

 i særlig grad, inden de bringes, først og fremmest ved  

 forelæggelse for den pågældende.
Pressenævnet finder, at denne regel klart er  

 overtrådt.
I de pågældende artikler er der fremsat meget  

 alvorlige sigtelser mod [K], uden at de forinden har været forelagt for  

 ham.
Dette kunne være sket uden at krænke nogen almen interesse  

 eller hensynet til pressens informations- og ytringsfrihed.
 Nævnet har ikke mulighed for at efterprøve,  

 om bladet i tilstrækkelig grad har kontrolleret rigtigheden af de  

 offentliggjorte oplysninger, men kan konstatere, at artiklerne alene  

 refererer til én navngiven kilde,  Oleg  Gordijevskij, jf. afsnit A,  

 pkt. 1, i de vejledende etiske regler.
 Pressenævnet skal herefter udtale sin alvorlige  

 misbilligelse af Ekstra Bladets handlemåde ved ikke at forelægge  

 de graverende sigtelser inden disses offentliggørelse i  

 bladet.
 Pressenævnet pålægger bladets  

 ansvarshavende chefredaktør at offentliggøre nævnets  

 kendelse i fuldt omfang, jf. medieansvarslovens § 49.
 Afsagt den 31. januar 1992.
