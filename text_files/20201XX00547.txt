Skriftlig fremsættelse (13. januar 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af skattekontrolloven, momsloven, opkrævningsloven og forskellige andre love (Sanktioner for manglende indsendelse af oplysninger og tiltag til bekæmpelse af organiseret svig m.v. som led i udmøntning af aftale om styrket skatte-kontrol) (Lovforslag nr.
L 137) Det er en væsentlig forudsætning for opretholdelsen af det danske velfærdssystem, at virksomheder betaler de skatter, som de er pligtige til.
Når skatter ikke betales, udhules finansieringen af de velfærdsydelser, vi alle nyder godt af, og tilliden til skattevæsenet kan lide et knæk.
Det er derfor helt centralt, at Skatteforvaltningen har effektive og tidssvarende kontrolværktøjer.
Dette gælder ikke mindst i tilfælde, hvor virksomhederne ikke vil samarbejde med Skatteforvaltningen, eller hvor virksomhederne bevidst og systematisk forsøger at unddrage skatter til statskassen.
Den 29. april 2020 indgik regeringen (Socialdemokratiet) og Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige, Liberal Alliance og Alternativet »Aftale om styrket skattekontrol«.
Med aftalen erklærede aftalepartierne sig enige om, at en effektiv, tidssvarende og målrettet skattekontrol er en forudsætning for at sikre danskernes tillid til skattevæsnet.
Dette lovforslag har bl.a. til formål at udmønte de dele af aftalen, der omhandler skærpelser i form af hårdere sanktioner ved manglende indsendelse af oplysninger og skærpede krav om sikkerhedsstillelse.
Det foreslås, at der indføres udvidede sanktionsmuligheder i form af bødestraf og tvangsbøder over for virksomheder, der ikke reagerer på Skatteforvaltningens anmodninger om oplysninger.
Det er en helt central forudsætning for Skatteforvaltningens kontrol, at Skatteforvaltningen kan indhente relevante oplysninger, men nogle virksomheder undlader at reagere på Skatteforvaltningens anmodninger.
Der er derfor behov for effektivt at kunne sanktionere disse virksomheder, hvilket de foreslåede tiltag vil give mulighed for.
Det foreslås også, at Skatteforvaltningen kan undlade at frigive en sikkerhedsstillelse, hvis der pågår en kontrol af virksomheden.
Derudover foreslås det at udvide mulighederne for at kræve sikkerhedsstillelse af virksomheder, der antages at blive anvendt af kriminelle bagmænd til at begå organiseret svig.
Endelig foreslås det at udvide Skatteforvaltningens sanktionsmuligheder i form af advarsler og solidarisk hæftelse for momskrav over for virksomheder, der på anden vis deltager i organiseret svig via momskarruseller med ydelser eller kædesvig.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
