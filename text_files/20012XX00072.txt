Skriftlig fremsættelse (30. januar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af lov for  

 Færøerne om rettens pleje. (Advokatselskaber).
(Lovforslag nr.
L 71).
 Lovforslaget  fremsættes efter anmodning fra  

 Færøernes Hjemmestyre.
 Formålet med lovforslaget er at gøre det  

 muligt at drive advokatvirksomhed i selskabsform på  

 Færøerne.
 De foreslåede regler svarer indholdsmæssigt  

 til de regler, som blev gennemført i Danmark ved lov nr. 403 af 13.  

 juni 1990 om ændring af retsplejeloven (dommeres habilitet,  

 SSP-samarbejdet og advokatselskaber mv.). Dog foreslås forbudet mod  

 samtidig at have advokatkontor i flere retskredse efter hjemmestyrets  

 ønske ikke ophævet i den færøske retsplejelov.
På samme måde som i Danmark skal  

 advokatvirksomhed i selskabsform på Færøerne alene kunne  

 udøves under særlige betingelser.
Navnlig sikres det, at et  

 advokatselskab i samme omfang som en personligt drevet advokatvirksomhed vil  

 være uafhængig af interesser, der er advokatvirksomheden  

 uvedkommende, og som kan være stridende mod klientens interesser.
Dette  

 sker gennem regler om, hvem der kan besidde aktier eller anparter i et  

 advokatselskab, og gennem regler om, hvem der kan være medlemmer af  

 bestyrelse og direktion.
Det foreslås endvidere, at  

 selskabslovgivningens regler om hæftelsesforhold suppleres med en regel  

 i retsplejeloven om, at den enkelte advokat, der har rådgivet en klient  

 eller i øvrigt ydet bistand til en klient, tillige hæfter  

 personligt for ethvert krav, der måtte opstå som følge af  

 advokatens bistand til klienten.
Udøvelse af advokatvirksomhed i  

 selskabsform vil derfor ikke indebære nogen svækkelse af  

 grundlaget for den enkelte advokats professionsansvar.
Lovforslaget indeholder desuden en bemyndigelse til  

 justitsministeren til at fastsætte nærmere regler for  

 udøvelse af advokatvirksomhed i selskabsform på  

 Færøerne, herunder regler om afhændelse af aktier eller  

 anparter i tilfælde af en aktionær eller anpartshavers  

 dødsfald eller deponering af beskikkelse.
Bemyndigelsen svarer til  

 bemyndigelsen i retsplejelovens § 124, stk. 5, som er udnyttet ved  

 Justitsministeriets bekendtgørelse nr. 824 af 10. december 1990 om  

 advokatselskaber.
Det forudsættes, at en lignende bekendtgørelse  

 udstedes med virkning for Færøerne.
På samme måde som i Danmark indebærer  

 lovforslaget endvidere, at overtrædelse af de særlige regler for  

 udøvelse af advokatvirksomhed i selskabsform kan straffes med  

 bøde, og at reglerne i den færøske retsplejelovs §§  

 125-127 om de særlige advokatpligter samt reglerne om  

 Advokatnævnets kompetence til at træffe afgørelse i  

 disciplinærsager og i sager vedrørende salærklager tillige  

 finder anvendelse for så vidt angår advokatselskaber.
Den  

 færøske retsplejelovs § 124 om forbud mod samtidig at have  

 advokatkontor i flere retskredse vil ligeledes finde anvendelse på  

 advokatselskaber.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til Det Høje  

 Tings velvillige behandling.
