Nr BTL 239 Betænkning over Betænkning over Forslag til lov om ændring af lov om  

 planlægning (Tilvejebringelse af indkvarteringssteder for asylansøgere)   

 Nr L 239 1992-93, 1. samling Afgivet af Miljø- og Planlægningsudvalget Afgivet: 19930421 Udvalget har behandlet lovforslaget i nogle møder.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med det under nr. 2  

 stillede ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de stillede  

 ændringsforslag.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse . Mindretallet vil redegøre for  

 sin stilling til det under nr. 2 stillede ændringsforslag ved 2. behandling.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil dog  

 stemme for de stillede ændringsforslag.
 Som meddelt ved 1. behandling kan mindretallet ikke tiltræde dette  

 lovforslag, da mindretallet finder, at det dels medfører en diskrimination af  

 bestemte borgere, dels bidrager til den mest uhensigtsmæssige løsning på det  

 alvorlige flygtningeproblem, der ulykkeligvis hersker i øjeblikket.
 Konsekvensen af lovforslaget er, at flygtninge vil opnå særrettigheder med  

 hensyn til at opnå dispensation fra planlægningsloven i forhold til danskere  

 og andre borgere bosiddende i Danmark.
 Dette foregår samtidig med, at tusindvis af personer på grund af den  

 stramme lovgivning på planområdet får afslag på deres ansøgning om tilladelse  

 til forskellige former for byggeri og forandringer på deres ejendomme samt  

 nyopførelser.
 Såfremt lovforslaget havde betydet en generel lempelse eller ophævelse af  

 by- og landzoneloven, ville mindretallet have støttet det.
Mindretallet mener, at zonelovskompetencen generelt skal flyttes til  

 kommunerne.
Såfremt det var kommunerne, der havde zonelovskompetencen, ville  

 det foreliggende forslag være overflødigt, idet de enkelte  

 kommunalbestyrelser da ville kunne have givet tilladelse, hvis de ønskede  

 det.
Mindretallet har fremsat et lovforslag i dette folketingsår (L 258), der  

 overfører landzonemyndigheden til kommunalbestyrelsen.
Ændringsforslag Af et mindretal (V og KF), tiltrådt af et mindretal (FP):
Til § 1 1) I det foreslåede nye § 3 a, stk. 1, 2. pkt. ændres  

 »Fritagelsen kan tidsbegrænses« til: »Fritagelsen skal  

 tidsbegrænses, dersom kommunalbestyrelsen fremsætter anmodning herom«.
 Af et mindretal (V og KF), tiltrådt af et flertal (S, FP,  

 CD, RV og KRF):
Til § 2 2) Efter stk. 1 indsættes som nyt stykke:
» Stk. 2 . Miljøministeren fremsætter forslag om revision af  

 planlægningslovens § 3 a inden udgangen af folketingsåret 1994-95.« Bemærkninger Til nr. 1 Forslagsstillerne finder, at det er vigtigt, at det klart præciseres, at  

 undtagelsen, som loven beskriver, gøres midlertidig, så kommuner kan  

 administrere med en fast tidsgrænse, og at man dermed præciserer, at  

 opholdstilladelsen netop er midlertidig.
Til nr. 2 Forslagsstillerne ønsker mulighed for en fornyet debat om, hvorvidt der  

 fortsat er behov for denne særlov.
