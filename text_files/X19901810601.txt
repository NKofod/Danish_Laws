 Ved en lodret fusion mellem et moderselskab og et 100 pct. ejet  

 datterselskab, hvor det fortsættende selskab er moderselskabet, er en  

 udvidelse af moderselskabets aktiekapital afgiftspligtig efter lov om  

 kapitaltilførselsafgift § 4, nr. 3. Der kan modregnes med afgiftsbelagte  

 reserver overført fra det ophørende selskab efter lovens § 7, 2. pkt.
Et aktieselskab, der var et holdingselskab, fusionerede i januar 1989 med  

 et 100 pct. ejet datterselskab.
Såvel moderselskabet, der var det  

 fortsættende selskab, som datterselskabet havde inden fusionen hver en  

 aktiekapital på nominelt 300.000 kr.
I forbindelse med fusionen forhøjedes  

 aktiekapitalen i moderselskabet fra nominelt 300.000 kr. til nominelt 2 mio.  

 kr., angiveligt til vederlæggelse af aktionærerne i det ophørende selskab.
Efter Told- og Skattestyrelsens opfattelse var udvidelsen af  

 aktiekapitalen en ren fondsudvidelse, jf. lov om kapitaltilførselsafgift § 4,  

 nr. 3, der reelt ikke havde vederlæggelse til formål.
Styrelsen havde derfor  

 beregnet kapitaltilførselsafgift af den nominelle aktiekapitaludvidelse på  

 1.700.000 kr. reduceret med et beløb på 300.000 kr. svarende til de  

 afgiftsbelagte reserver, der var overført fra det ophørende datterselskab.  

 Afgiften androg herefter 1 pct. af 1.400.000 kr., dvs. 14.000 kr.
 Selskabets advokat påklagede afgørelsen til Departementet, idet han gjorde  

 gældende, at der efter den hidtidige praksis vedrørende fusioner ikke skulle  

 betales afgift i en situation som den foreliggende.
Departementet svarede, at moderselskabet var den reelle ejer af  

 datterselskabets aktiver såvel før som efter fusionen.
Da der således ikke  

 blev tilført moderselskabet nogen nye værdier, kunne der reelt ikke være tale  

 om, at aktiekapitaludvidelsen var anvendt til vederlæggelse af aktionærerne i  

 det ophørende selskab.
 Det var derfor Departementets opfattelse, at forhøjelsen af  

 moderselskabets nominelle kapital i forbindelse med den lodrette fusion var  

 omfattet af afgiftspligten i henhold til § 4, nr. 3, i lov om  

 kapitaltilførselsafgift, og der kunne følgelig modregnes med tidligere  

 afgiftsberigtigede reserver efter lovens § 7, 2. pkt.
 Departementet fastholdt herefter den af Told- og Skattestyrelsen foretagne  

 afgiftsfastsættelse.
