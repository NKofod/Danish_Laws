Nr BSF 74 Forslag til folketingsbeslutning om initiativer, som modvirker butiksdød  

 og udtynding af grundlaget for detailhandelen i nærområderne Fremsat af Bent Hindrup Andersen (EL) Frank Aaen (EL) den 5. december 1996 Folketinget opfordrer regeringen til at fremsætte lovforslag, som forbedrer de mindre, lokale butikkers konkurrencemulighed i forhold til store lavprisbutikker og butikscentre.
Der skal iværksættes initiativer, som vender udviklingen, med henblik på at forbedre ikkebilisters indkøbsmuligheder i byerne, at styrke de små samfunds overlevelsesevne, at reducere den voksende miljøbelastning fra den øgede bilisme som følge af centralisering af dagligvarehandelen samt at reducere de samfundsomkostninger, der følger af denne øgede bilaktivitet.
Indsatsen skal bestå i følgende fire elementer:
 1. Det eksisterende planlægningsstop for etablering af butikker på mere  

 end 3.000 kvadratmeter bruttoareal for dagligvareforretninger og mere end  

 1.000 kvadratmeter bruttoareal for udvalgsvareforretninger permanentgøres ved  

 lov.
 2. En fjernelse af afskrivningsmulighederne for alle butikstyper samt  

 indførelse af en miljøafgift knyttet til størrelsen af kundeparkeringsarealer  

 ved større butikker og centre.
 3. Provenuet fra miljøafgiften på kundeparkeringsarealer anbringes i en  

 statslig butiksfond, som støtter bevarelsen og oprettelsen af små lokale  

 dagligvarebutikker i områder, hvor lokalt engagement tilskynder hertil.
 4. Etablering af offentlige servicefunktioner i lokalbutikker i de tyndt  

 befolkede områder.
Bemærkninger til forslaget Det eksisterende midlertidige stop for planlægning af nye storcentre skal  

 gøres permanent.
Danmark har butiksarealer nok, og nye centre vil blot fjerne  

 handelen fra de eksisterende butikker med yderligere butiksdød til følge.
Et  

 stop for nye storcentre er imidlertid ikke nok.
Der skal også gennemføres  

 indgreb over for de eksisterende storcentre, så konkurrenceforholdet over for  

 de mindre butikker bliver mere lige og samfundsomkostningerne ved de store  

 centre betales af disse.
Der skal iværksættes en særlig indsats, som får  

 vendt udviklingen.
Den lokale dagligvarehandel skal genopbygges både på  

 brokvartererne og i landsbyerne.
Ifølge detailhandelsudvalgets rapport, som blev udsendt af Miljø- og  

 Energiministeriet i april 1996, er der inden for relativt få år sket en  

 voldsom vækst i butiksbyggeriet.
Det fremgår endvidere, at en relativ stor  

 del af de nye butikker ligger i de større provinsbyer frem for i de mindre  

 samfund, og at relativt mange butikker placeres i udkanten af byerne ved de  

 store indfaldsveje, hvor biltilgængeligheden er stor.
Butikkerne søger sammen  

 i centre, der placerer sig i tilknytning til trafikale hovedårer og med ringe  

 kontakt til det kollektive trafiknet.
Butikkerne bliver samtidig større og  

 større, og der er en stadig stigende overkapacitet, der skærper konkurrencen.  

 Resultatet er en voldsom koncentrering af detailhandelen i få  

 centerdannelser.
Denne udvikling har medført en kraftigt øget bilkørsel, samtidig med at en  

 stadig større del af de danske husstande får længere til dagligvarebutikker,  

 hvilket igen ansporer befolkningen til at anskaffe bil.
I denne planlægning  

 glemmes tilsyneladende, at det trods alt stadig er under halvdelen af de  

 danske husstande, der har bil.
Derfor er et væsentligt formål med  

 beslutningsforslaget at sikre en udvikling, som trækker butikkerne tilbage  

 til befolkningen - ikke alene i byerne, men også i de tyndt befolkede egne af  

 landet, hvor netop lokale butikker er en vigtig brik til at modvirke  

 affolkningen.
Ifølge detailhandelsudvalgets rapport har udviklingen medført en kraftig  

 stigning i befolkningens daglige transportarbejde.
Transportarbejdet stiger,  

 når butikker samles i store enheder både på anlægssiden og indkøbssiden.  

 Stigningen er faktisk større end stigningen i transporten mellem bolig og  

 arbejde.
Det fremgår således, at faste kunder i de store butikker kører langt  

 mere i bil end kunder, der ikke handler her.
Folketinget har gentagne gange bekræftet målsætningen om at reducere det  

 danske CO2-bidrag med 20 pct., primært på grund af trafikudviklingen, men det  

 bliver vanskeligere og vanskeligere at opfylde denne målsætning.
Bilernes  

 miljøbelastning handler dog ikke alene om CO2, men også om forurenende  

 stoffer i udstødningen som f.eks. det kræftfremkaldende benzen, som stammer  

 fra bilernes katalysatorer.
Endvidere medfører en øget bilmængde mere støj.  

 Bilerne kræver plads med heraf følgende udbygning og vedligeholdelse af  

 vejnettet, og de belaster sygehusudgifterne voldsomt.
En omlægning af  

 butiksstrukturens udvikling har derfor også en række miljø- og  

 samfundsøkonomiske fordele.
De foreslåede initiativer skal ses som et supplement til en  

 permanentgørelse af det eksisterende planlægningsstop for nye store butikker  

 og centre.
Beslutningsforslaget tager fat på de eksisterende storbutikker og  

 centre og sætter gang i en udvikling, som kan støtte genopbygningen af en  

 decentral dagligvarehandel.
 Kun en politisk styring, som gennemfører alle 4 elementer, vil kunne sikre  

 en miljørigtig og samfundsrigtig udvikling af butiksstrukturen i Danmark.
Bemærkninger til forslagets enkelte punkter Ad 1) Regeringen har besluttet at ophæve det eksisterende planlægningsstop for  

 etablering af butikker på mere end 3.000 kvadratmeter bruttoareal for  

 dagligvareforretninger og mere end 1.000 kvadratmeter bruttoareal for  

 udvalgsvareforretninger.
I stedet vil regeringen indføre en række mindre planlovsændringer, som  

 betyder, at amterne tvinges til i højere grad at synliggøre planlægningen af  

 nye store centre og lavprisbutikker.
Regeringens forslag vil ikke i sig selv  

 bremse butiksdøden.
 Enhedslisten mener, at situationen på butiksområdet er så alvorlig, at  

 kommunerne og amterne skal fratages retten til at tillade den slags byggeri.  

 De lokale myndigheder har åbenlyst svært ved at modstå presset fra de store  

 butikskoncerner, som lokker med guld og grønne skove for de kommuner, der er  

 så begunstigede at få tilbudet om et nyt storcenter.
Regeringens udspil vil derfor ikke have nogen mærkbar effekt for  

 butiksudviklingen i Danmark.
Såfremt planlægningsstoppet ophæves på de af  

 regeringen foreslåede vilkår, vil det betyde, at alle de skuffeprojekter, som  

 har hobet sig op under det midlertidige stop, vil blive frigjort.
 Enhedslisten foreslår derfor, at det eksisterende planlægningsstop gøres  

 permanent ved lov og suppleres med en række yderligere tiltag, som sikrer, at  

 udviklingen i stedet vendes.
Ad 2) I dag kan der foretages skattemæssig afskrivning på bygninger, der  

 benyttes til butikshandel, herunder lavprisvarehuse og storcentre.  

 Afskrivningsreglerne tillader investorerne afskrivning på 6 pct. årligt af  

 anskaffelsessummens kontantværdi, indtil 60 pct. er afskrevet, hvorefter  

 afskrivningen nedsættes til 2 pct. årligt.
Det er således muligt at afskrive  

 60 pct. af investeringen i løbet af 10 år.
De favorable afskrivningsregler fungerer som en magnet på investormiljøet  

 i Danmark, hvilket samfundsmæssigt er uansvarligt, når der allerede i dag er  

 en massiv overkapacitet i butiksarealet.
Udviklingen har således langt  

 overhalet afskrivningsreglernes eventuelle samfundsmæssige berettigelse.
 Enhedslisten foreslår, at der gennemføres en ændring af  

 afskrivningsreglerne, så det ikke længere er muligt at afskrive bygninger til  

 butiksformål.
Konsekvensen vil være, at det bliver langt mindre attraktivt at investere  

 i storcentre og lavprisvarehuse.
En ændring af afskrivningsreglerne kan  

 f.eks. ske ved at nedtrappe afskrivningsprocenten over en kort årrække.
Herudover skal der indføres en miljøafgift, som pålægges butikker med egne  

 parkeringsarealer til biler.
Miljøafgiftens størrelse er relateret til  

 bilparkeringsarealets størrelse.
Arealer til cykelparkering skal ikke  

 omfattes af afgift.
Miljøafgiften udregnes på basis af en anslået gennemsnitlig meromkostning,  

 som en gennemsnitlig bilkunde til et gennemsnitligt storcenter/lavprisbutik  

 udløser for samfundet, idet der heri indregnes bl.a. miljøbelastning,  

 vejbyggeri og vedligeholdelse samt hospitalsudgifter.
Der er således tale om  

 beregning af en fælles kvadratmeterafgift for alle butikkers  

 bilparkeringsarealer.
Miljøafgiften forventes at blive på adskillige tusinde  

 kroner pr. parkeringsplads.
Miljøafgiften pålægges ligeledes kommuner eller andre, som stiller  

 parkeringsarealer til rådighed for butikker.
Der kan overvejes indført en  

 afgiftsfri bundgrænse på et mindre antal parkeringspladser.
 Sigtet med miljøafgiften er således at pålægge store butikker og centre  

 den reelle meromkostning, som deres butikstype påfører samfundet, for herved  

 at stille de mindre, lokale butikker, som ikke påfører samfundet disse  

 udgifter, mere lige i konkurrencen.
Ad 3) En indsats, som alene stopper bygning af nye store butikker, og som  

 forringer deres konkurrenceforhold over for de små lokale butikker, er i sig  

 selv ikke nok.
Skal der sættes gang i en proaktiv alternativ udvikling, skal kommuner,  

 beboergrupper og landbysamfund anspores til at genoprette dagligvarebutikker  

 i nærheden af, hvor folk bor.
Derfor foreslår Enhedslisten, at provenuet fra  

 miljøafgiften på kundeparkeringsarealer anbringes i en statslig butiksfond,  

 som støtter bevarelsen og oprettelsen af små lokale dagligvarebutikker i  

 områder, hvor lokalt engagement tilskynder hertil.
Forslagsstillerne forestiller sig, at butiksfonden helt eller delvist  

 overtager eller etablerer butikslokaler, som udlejes til grupper eller  

 indkøbsforeninger.
Lejens størrelse fastsættes i form af en omsætningsafgift.  

 Det er en forudsætning for butiksfondens deltagelse, at butikken drives som  

 et non profit-foretagende.
Butiksfonden ledes af en bestyrelse med repræsentanter fra  

 interesseorganisationer og fagforbund for de mindre butikker, fra kommunerne  

 samt fra miljøorganisationer.
Sekretariatsfunktionen henlægges til Miljø- og  

 Energiministeriet.
Ad 4) Det skal være lettere at være samfundsborger i de tyndt befolkede områder.
 Derfor foreslås, at det offentlige benytter lokale non  

 profit-dagligvarebutikker i landdistrikterne til at varetage en række  

 serviceydelser, som det offentlige ikke selv finder rimeligt at drive i  

 forhold til befolkningsgrundlaget, og som det private ikke finder rentabelt.
 Det kan eksempelvis dreje sig om post- og biblioteksfunktion, om  

 informationskontor i form af fremlæggelse af offentlige informationspapirer  

 fra skattevæsen m.v., om billetsalg til DSB, teatre og biografer.
 Det skal dog bemærkes, at butiksfonden ikke må kunne misbruges til at  

 nedlægge eksisterende offentlige institutioner, som så erstattes af en  

 service via en non profit-dagligvarebutik.
Endvidere bør der udarbejdes et offentligt tilbud om bank-, giro- og  

 apoteksfunktion, da disse funktioner i dag er underlagt markedsvilkår og  

 derfor søger væk fra de små samfund.
Her har det øvrige samfund en  

 forpligtelse til at give befolkningen i landdistrikterne en service, som det  

 private ikke kan - dels af servicehensyn, dels for at styrke lokalsamfundet,  

 dels for at minimere transportbehovet og dels for at bidrage til at sikre det  

 økonomiske grundlag for små lokale dagligvarebutikker.
 Det skal i denne sammenhæng bemærkes, at en række af disse funktioner kan  

 forenkles meget ved anvendelse af ny teknologi.
Skriftlig fremsættelse Bent Hindrup Andersen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om initiativer, som modvirker  

 butiksdød og udtynding af grundlaget for detailhandelen i nærområderne.
(Beslutningsforslag nr.
B 74).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
