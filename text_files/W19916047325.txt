Konkurrenceankenævnet har stadfæstet Konkurrencerådets afgørelse (* 2)  

 om at offentliggøre oplysninger om rabat-og bonusforhold i hårde  

 hvidevarebranchen.
Brødrene Gram A/S havde klaget til ankenævnet under  

 henvisning til, at selskabet som dansk producent med begrænset sortiment var  

 mere sårbart end de øvrige leverandører, der blot er danske handelsselskaber  

 med tilknytning til udenlandske leverandører, og til, at offentliggørelse af  

 oplysningerne ville lette eventuelle kommende udenlandske konkurrenters  

 indpas på markedet.
Konkurrencerådet havde fundet, at branchen anvendte et  

 uigennemsigtigt rabatsystem, og at der skulle skabes gennemsigtighed for at  

 fremme konkurrencen og dermed styrke effektiviteten på markedet. 2 andre (*  

 3) og (* 4) ud af 12 selskaber i branchen klagede ligeledes til ankenævnet,  

 som også stadfæstede Konkurrencerådets afgørelse i disse tilfælde.
År 1991, den 27. november, afsagde Konkurrenceankenævnet i sagen j.nr.  

 91-28.924 Brødrene Gram A/S ctr.
KonkurrenceRådet sålydende KENDELSE:
 1. Ved skrivelse af 17. maj 1991 har Brødrene Gram A/S klaget over en af  

 KonkurrenceRådet den 22. april 1991 truffet afgørelse, hvorved Rådet  

 besluttede i medfør af konkurrencelovens § 9 at offentliggøre indsamlede  

 oplysninger om rabatter og bonusser, der ydes af hårde hvidevarebranchens  

 leverandørled, herunder af selskabet.
 Klageren har påstået, at selskabets oplysninger i medfør af  

 konkurrencelovens § 10, stk. 2, skal hemmeligholdes.
 KonkurrenceRådet har påstået afgørelsen om offentliggørelse stadfæstet.
 Sagen har været mundtligt forhandlet.
 2. Rådets skrivelse af 22. april 1991, der ligelydende er sendt til 3  

 selskaber i branchen, er sålydende:
»Ved skrivelse af 13. februar 1990 anmodede KonkurrenceRådet  

 selskabet om at indsende en række oplysninger til belysning af rabat- og  

 bonusforholdene i hårde hvidevarebranchens leverandørled.
Det drejer sig om,  

 hvilke typer rabatter mv., selskabet opererer med (kontantrabat,  

 kvantumsrabat, årsbonus, afslutningsrabat, markedsføringstilskud osv.), samt  

 størrelsen af disse.
KonkurrenceRådet drøftede på sit møde den 12. december 1990 resultaterne  

 af de indhentede oplysninger.
Datamaterialet er herefter ajourført i  

 samarbejde med selskabet.
På sit møde den 17. april 1991 har Rådet på ny behandlet rabat- og  

 bonusforholdene i hårde hvidevarebranchens leverandørled.
KonkurrenceRådet  

 besluttede i medfør af konkurrencelovens § 9 at offentliggøre de indsamlede  

 oplysninger .....
 Ifølge konkurrencelovens § 9 kan KonkurrenceRådet -hvor dette skønnes  

 egnet til at fremme konkurrencen og effektiviteten - offentliggøre  

 oplysninger om priser, rabatter og bonus mv.
Efter Rådets opfattelse er det generelle indtryk af hårde  

 hvidevarebranchens anvendelse af rabat- og bonusydelser en udpræget mangel på  

 gennemsigtighed.
Leverandørerne benytter en så forskelligartet opdeling og  

 terminologi for deres rabat- og bonusydelser, at det ofte er umuligt for  

 forhandlerne at sammenligne de ydede rabatter.
Mange af rabatydelserne synes  

 ikke at være udformet efter objektive (omkostningsbestemte) kriterier og  

 heller ikke konsekvent gennemført over for alle forhandlere ....« 3. Sagens baggrund.
 En række tidligere sager behandlet af Monopoltilsynet indicerede, at  

 konkurrencen på hårde hvidevareområdet var begrænset på forskellig måde.  

 Bl.a. var der tegn på, at adgangen til markedet ikke var fri, ligesom  

 rabatter mv. forekom ydet på et tilfældigt grundlag.
 KonkurrenceRådet anmodede derfor i foråret 1990 en række selskaber og  

 købersammenslutninger inden for branchen om at indsende oplysninger om deres  

 rabat-og bonusforhold.
 Alle de involverede leverandørselskaber er medlemmer af  

 brancheorganisationen, FEHA, (Foreningen af Fabrikanter og importører af  

 Elektriske Husholdningsapparater), og der findes ikke leverandører af  

 betydning på markedet ud over de 16, som undersøgelsen omfatter.
Også i forhandlerleddet er der tale om en betydelig koncentration.
De  

 forhandlerselskaber, der er medtaget i undersøgelsen - Elbodan, Elkøb,  

 Elsalg, Eriksson, FDB, Hvidevareringen og Skousen/hvidevaregrossisten - står  

 således efter det oplyste alt overvejende for salget på markedet.
 4. Klagerens argumentation.
Klageren har til støtte for sin påstand anført, at selskabet kun  

 producerer køle- og fryseskabe og derfor er mere sårbart end de øvrige  

 leverandører, som undersøgelsen omfatter, idet disse leverer fuldt sortiment  

 af hårde hvidevarer.
En konsekvens heraf er, at klageren ikke har samme  

 mulighed for at differentiere sine rabatter på forskellige produkter.
Hertil kommer, at Brødrene Gram A/S er en dansk produktionsvirksomhed,  

 hvorimod konkurrenterne blot er danske handelsselskaber med tilknytning til  

 udenlandske producenter.
Klageren har derfor ikke den mulighed, som  

 konkurrenterne har for at differentiere priserne i importleddet, og dette led  

 i konkurrenternes prisdannelse vil ikke komme til at fremgå af Rådets  

 offentliggørelse.
Offentliggørelsen vil derfor ikke fremme konkurrencen på  

 præstation og effektivitet.
 Offentliggørelse af oplysningerne vil tillige gøre det lettere for  

 eventuelle kommende udenlandske konkurrenter at vinde indpas på markedet.  

 Brødrene Gram A/S har ikke tilsvarende mulighed på det udenlandske marked.
 Det er derfor klagerens opfattelse, at der foreligger de særlige  

 betingelser for, at det i henhold til § 10, stk. 2, i konkurrenceloven kan  

 bestemmes, at indhentede oplysninger ikke skal offentliggøres.  

 Offentliggørelse vil virke mod sin hensigt, og de indhentede oplysninger vil  

 blot sætte konkurrenterne i stand til at imødegå konkurrence på andet  

 grundlag end effektivitet.
Brødrene Gram A/S indgår tidsbegrænsede rabataftaler med forhandlerne, og  

 aftalerne er baseret på samhandelen gennem årene, personlige kontakter og  

 firmamæssige vurderinger af forskellig art.
Der er derfor tale om konkrete og  

 individuelle aftaler, som er af væsentligt betydning for klagerens forhold  

 til den enkelte kunde, og det er følgelig af væsentlig økonomisk betydning  

 for klageren, at disse forhold ikke offentliggøres.
 5. KonkurrenceRådets argumentation.
Rådet har fundet, at hårde hvidevarebranchen anvender et uigennemsigtigt  

 rabatsystem, som gør det umuligt for forhandlerne at sammenligne priser.
Ved  

 at indhente oplysninger om rabatter og offentliggøre disse i den påtænkte  

 beskedne form skabes der den gennemsigtighed, som konkurrenceloven tilsigter,  

 og dermed fremmes konkurrencen.
Det er til fremme af dette formål hensigten,  

 at de indhentede oplysninger skal gengives i en tabel med grundrabatter og en  

 tabel med særrabatter.
Leverandørerne og forhandlerne vil blive navngivet i  

 tabellerne, og de rabatsatser, hver enkelt leverandør giver til hver enkelt  

 forhandler, vil blive angivet i tabellerne.
Ved denne detaljeringsgrad opnås  

 fuld åbenhed omkring rabatterne som konkurrencemiddel, således at den enkelte  

 leverandør og forhandler prismæssigt kan sammenligne sine egne forhold med de  

 øvriges.
For at anvende § 10, stk. 2, i konkurrenceloven skal det påvises, at der  

 vil ske væsentlig økonomisk skade ved offentliggørelse, samt at der  

 foreligger særlige omstændigheder.
Set i relation til konkurrencelovens  

 formål, der i henhold til § 1 er at fremme konkurrencen og dermed styrke  

 effektiviteten i produktion og omsætning af varer, må der således påvises  

 ganske særlige momenter for at hindre offentliggørelse.
 Når Brødrene Gram A/S anfører, at oplysningerne om selskabets rabatforhold  

 omhandler konkrete og individuelle aftaler, som selskabet ikke mener kan  

 offentliggøres, er det ikke dermed påvist, at sådanne særlige omstændigheder  

 foreligger, som må kræves for anvendelse af § 10, stk.2.
Offentliggørelse af oplysningerne vedrører alle betydende leverandører og  

 forhandlere på markedet.
Heraf følger, at der sker en ligelig behandling af  

 alle involverede.
Det kan herved ikke være af betydning, at Brødrene Gram A/S  

 i modsætning til de øvrige leverandører selv er producent og kun producerer  

 køle- og fryseskabe.
Hensigten med offentliggørelsen er alene at skabe  

 åbenhed om de rabatter, der i branchen ydes på grundlag af nettoprislisten  

 til det næste led i salgskæden.
 6. Ankenævnets bemærkninger.
Af de grunde, der er anført af KonkurrenceRådet, tiltræder ankenævnet, at  

 der ikke foreligger sådanne særlige omstændigheder, der i henhold til  

 konkurrencelovens § 10, stk. 2, kan begrunde, at de indhentede oplysninger om  

 klagerens rabatforhold ikke gøres offentligt tilgængelige.
Ankenævnet  

 stadfæster derfor Rådets afgørelse om offentliggørelse.
 Herefter bestemmes:
 KonkurrenceRådets afgørelse af 22. april 1991 stadfæstes.
