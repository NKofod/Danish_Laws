Nr LSF 61 Forslag til Lov om ændring af lov om radiokommunikation Fremsat af ministeren for offentlige arbejder (Nør Christensen) den 29. oktober 1986 I lov om radiokommunikation, jf. lovbekendtgørelse nr. 210 af 6.
 april 1976, foretages følgende ændringer:
§ 1 1. I § 1 indsættes efter stk. 1 som nyt stykke:
»Stk. 2. For radioanlæg i Grønland, som ikke indgår i det offentlige telenet, meddeles tilladelse af Grønlands hjemmestyre.
Ministeren for offentlige arbejder fastsætter regler herom.« Stk. 2 bliver herefter stk. 3.
2. I § 3, stk. 1, ændres »for Færøerne dog landsstyret« til:  

 »for Færøerne og Grønland dog henholdsvis landsstyret og hjemmestyret«.
 3. § 3, stk. 2, affattes således:
»Stk. 2. Ministeren for offentlige arbejder kan fastsætte regler om gebyrer til dækning af de udgifter, som er forbundet med administrationen af §§ 1-6. Gebyrer for tilladelser, der udstedes af Grønlands hjemmestyre efter § 1, stk. 2, tilfalder hjemmestyret.« § 2 Loven træder i kraft den 1. januar 1987.
Oprindeligt fremsat lovforslag Blad nr 140 I lov om radiokommunikation, jfr. lovbekendtgørelse nr. 210 af 6.
 april 1976, foretages følgende ændringer:
§ 1 1. I § 1 indsættes efter stk. 1 som nyt stk.:
»Stk. 2. For radioanlæg i Grønland, som ikke indgår i det offentlige telenet, meddeles tilladelse af Grønlands hjemmestyre.
Ministeren for offentlige arbejder fastsætter regler herom.« Stk. 2 bliver herefter stk. 3.
 2. I § 3, stk. 1, ændres »for Færøerne dog landsstyret« til:
»for Færøerne og Grønland dog henholdsvis landsstyret og hjemmestyret«.
 3. § 3, stk. 2, affattes således:
»Stk. 2. Ministeren for offentlige arbejder kan fastsætte regler om gebyrer til dækning af de udgifter, som er forbundet med administrationen af §§ 1-6. Gebyrer for tilladelser, der udstedes af Grønlands hjemmestyre efter § 1, stk. 2, tilfalder hjemmestyret.« § 2 Loven træder i kraft den 1. januar 1987.
BEMÆRKNINGER TIL LOVFORSLAGET I det af ministeren for Grønland den 8. oktober 1986 fremsatte forslag til lov for Grønland om el, vand og varme, brandvæsen, havne, veje, telekommunikation m.v. (lovforslag nr.
L 26) foreslås, at Grønlands tekniske Organisation med virkning fra 1.
januar 1987 overføres til Grønlands hjemmestyre.
Samtidig foreslås det, at hjemmestyret overtager ansvaret for en række sagsområder, herunder eneretten til telekommunikation i Grønland.
Den daglige forvaltning af tilladelser i henhold til lov om radiokommunikation med de dertil knyttede tilsyns- og kontrolopgaver har hidtil for Grønlands vedkommende været varetaget af Grønlands tekniske Organisation inden for visse af Post- og Telegrafvæsenet nærmere fastlagte rammer for de anlæg, som ikke indgår i det offentlige grønlanske telenet.
Denne ordning hviler på en administrativ praksis, hvor arbejdet foregik i statsligt regi, dvs. under ministeren for Grønlands område.
Nærværende lovforslag har til formål at sikre, at den hidtidige praksis kan videreføres efter hjemmestyrets overtagelse af Grønlands tekniske Organisation.
Tilladelsesudstedelse i henhold til lov om radiokommunikation er så nært forbundet med internationale traktatlige forpligtelser, at rigsmyndighedernes ansvar i denne henseende nødvendiggør, at tilladelsesudstedelse i Grønland fortsat bevares under ministeren for offentlige arbejders ansvarsområde.
Instruktionsbeføjelsen forbliver således hos ministeren, som tillige vil være ankeinstans for tilladelses- og kontrolfunktionen også for så vidt angår Grønland.
Lovforslaget berører ikke rigsmyndighedernes varetagelse af de internationale relationer og forpligtelser på radioforvaltningsområdet.
For radioanlæg, som indgår i det offentlige grønlandske telenet, er det på grund af disse anlægs omfang og betydning, særligt i international sammenhæng, fundet nødvendigt, at tilladelserne som hidtil udstedes af ministeren for offentlige arbejder.
Det offentlige grønlandske telenet, der i øjeblikket drives af Grønlands tekniske Organisation, vil efter lovforslaget fra ministeren for Grønland blive overtaget af hjemmestyret den 1. januar 1987, men der er efter lovforslagets § 8 mulighed for, at hjemmestyret kan give andre koncession hertil i Grønland.
Ændringen af § 3, stk. 2, bringer bestemmelsen i overensstemmelse med nyere praksis, hvor det præciseres, at der er tale om gebyrer, som opkræves hos brugerne af radioanlæg til dækning af udgifter ved lovens administration.
Der vil bl.a. være tale om gebyrer for afholdelse af prøver og for afprøvning af udstyret, gebyr for udstedelse af typegodkendelse og tilladelser samt for årlig fornyelse af tilladelser.
 Lovforslaget har ikke økonomiske eller administrative konsekvenser.
