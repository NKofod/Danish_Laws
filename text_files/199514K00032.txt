Nr BTL 32 Betænkning over Forslag til lov om ændring af lov om boliger for ældre og  

 personer med handicap, lov om individuel boligstøtte, lov om leje og lov om  

 boligbyggeri (Plejeboliger m.v.)   

 Nr L 32 1995-96, 1. samling Afgivet af Boligudvalget Afgivet: 19951205 Udvalget har behandlet lovforslaget i nogle møder og har herunder stillet  

 spørgsmål til boligministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Bornholms Amt, Haderslev Kommune, Kommunernes Landsforening, Omsorgsorganisationernes Samråd, Sammenslutningen af Diakonhjem og Ældre Sagen.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
Et mindretal inden for flertallet (Socialistisk Folkepartis medlem af  

 udvalget) finder ikke, at lovforslaget er særlig ambitiøst.
Socialistisk  

 Folkeparti har tidligere kritiseret regeringen for at være meget lidt  

 ambitiøs på plejehjems- og ældreboligområdet.
Det, der synes at have været  

 hovedbestemmende, er regeringens ønske om at undgå en overophedning af  

 byggesektoren.
Det skal de ældre så bøde for.
Efter Socialistisk Folkepartis  

 opfattelse er regeringens lovforslag utilstrækkeligt.
Socialistisk Folkeparti  

 foreslog sidste år og igen i år et ældreboligbyggeri på minimum 5.000 boliger  

 om året i en årrække.
Regeringens udspil indebærer en nettotilgang på 1.500  

 boliger om året.
Dette skal sammenholdes med, at der i dag er et hul på  

 12-13.000 ældreboliger, hvis dækningsgraden skulle være den samme som i 1984.  

 Det er det første hul, der skal lukkes.
Det andet hul er undersøgelsen fra  

 1990 (nævnt i lovforslaget), som peger på, at 10.000 ældre med gangbesvær bor  

 i uhensigtsmæssige boliger.
Det tredje forhold, der peges på, er de 25-30.000  

 senildemente, der i dag bor uden tilknyttet service.
Af disse er det dog  

 næppe alle, der har behov for en plejehjemsplads.
Hertil kommer, at der slet  

 ikke bygges de bofællesskaber til psykisk udviklingshæmmede, der er behov  

 for.
Endelig skal nævnes, at vi står over for den største stigning i antallet  

 af de helt gamle (de over 80-årige) nogen sinde.
Sammenlagt er det  

 katastrofalt, at regeringen lader forholdene i byggesektoren og ikke behovet  

 for ældreboliger bestemme ældreboligbyggeriet i de kommende år.
Det lave  

 byggeri vil betyde, at de forhold, der i dag er utilfredsstillende på  

 ældreområdet, bliver forværret i de kommende år.
Socialistisk Folkeparti er enig med regeringen i behovet for at renovere  

 utidssvarende plejehjem.
Socialistisk Folkeparti er enig i, at kommunerne  

 opfordres til at bygge mere ved at åbne op for fuld kommunal lånefinansiering  

 af den kommunale grundkapital.
Socialistisk Folkeparti er enig i, at også  

 amterne får mulighed for at opføre ældreboliger til handicappede og  

 sindslidende.
Socialistisk Folkeparti er enig i den statslige støtte til at  

 etablere servicearealer, men synes igen, ambitionsniveauet er fantastisk lavt  

 i forhold til problemerne.
Socialistisk Folkeparti fremsatte såvel sidste år som i år forslag om at  

 bygge 5.000 ældreboliger og lade de nødvendige ansatte følge med.
Det nu  

 foreliggende lovforslag dokumenterer til fulde behovet for at bygge 5.000  

 ældreboliger.
 På trods af lovforslagets ringe ambitionsniveau stemmer Socialistisk  

 Folkeparti dog for lovforslaget, da det repræsenterer en forbedring inden for  

 området ombygning af utidssvarende plejehjem.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
 Mindretallet ønsker lovforslaget henvist til fornyet udvalgsbehandling  

 efter 2. behandling.
 Et andet mindretal (Enhedslistens medlem af udvalget) vil redegøre  

 for sin stilling til lovforslaget og de stillede ændringsforslag ved 2.  

 behandling.
 ÆndringsforslagAf boligministeren, tiltrådt af et flertal  

 (S, V, KF, SF, RV og CD):
 Til § 1 1) I den under nr. 2 foreslåede § 5 a  

 affattes stk. 1 og 2 således:
»Ældreboliger, der indrettes særligt med henblik på at betjene  

 personer med vidtgående fysiske eller psykiske handicap, tilvejebringes ved  

 nybyggeri eller ved ombygning af eksisterende institutioner, som er etableret  

 efter bistandslovens § 112. Disse boliger kan opføres og drives af  

 amtskommuner.
Derudover kan amtsrådet tillade kommuner, almennyttige  

 boligselskaber, selvejende institutioner og pensionskasser at være byg- og  

 driftsherre.
Stk. 2. Kommunalbestyrelsen meddeler tilsagn til ældreboliger  

 opført efter stk. 1, og amtsrådet yder lån, ydelsesstøtte og garanti efter  

 reglerne i § 6, stk. 1 og 6, § 7, stk. 1 og 4, og §§ 9 og 10.« 2) I det under nr. 2 foreslåede § 5 a, stk. 3, nr.  

 1, indsættes efter »nedlægges« ordene: »eller ombygges til  

 ældreboliger«.
 3) I det under nr. 2 foreslåede § 5 a, stk. 4, udgår  

 »§ 6, stk. 4 og 5«, og i stedet indsættes: »§ 6, stk. 3-5, §  

 7, stk. 2 og 3, § 8, § 12«.
 4) I den under nr. 2 foreslåede § 5 b affattes  

stk. 1 således:
»Ejer en kommune pr. 1. januar 1996 et plejehjem, der er beliggende i  

 en anden kommune, kan ejeren ombygge plejehjemmet til ældreboliger, hvis den  

 førstnævnte kommune yder lån, ydelsesstøtte og garanti efter reglerne i § 6,  

 stk. 1 og 6, § 7, stk. 1 og 4, og §§ 9 og 10. Tilsvarende gælder, hvis en  

 kommune inden denne dato har indgået driftsoverenskomst med et plejehjem, der  

 er beliggende i en anden kommune.« 5) I det under nr. 2 foreslåede § 5 b, stk. 2, udgår  

 »§ 6, stk. 4 og 5«, og i stedet indsættes: »§ 6, stk. 3-5, §  

 7, stk. 3, § 8, § 12«.
 6) I det under nr. 2 foreslåede § 5 b, stk. 3,  

 ændres »Beliggenhedskommunen« til: »Den kommune, der ejer  

 eller har indgået driftsoverenskomst med plejehjemmet,».
 7) I det under nr. 11 foreslåede § 16 a, stk. 2,  

 ændres »omfatter« til: »finder tilsvarende anvendelse  

 på«, og », der opføres og drives af amtskommuner« udgår.
 8) Det under nr. 12 foreslåede § 16 c, stk. 2,  

 affattes således:
»Stk. 2. Bygherrer på servicearealer kan være kommuner,  

 amtskommuner, selvejende institutioner eller pensionskasser.« 9) Det under nr. 12 foreslåede § 16 d, stk. 3,  

 affattes således:
»Stk. 3. Tilskud efter stk. 1 kan ydes til de bygherrer, der  

 er nævnt i § 16 c, stk. 2.« 10) I den under nr. 13 foreslåede affattelse af § 17,  

 stk. 1, 3. pkt., udgår »af amtskommunen«.
 11) I den under nr. 13 foreslåede affattelse af § 17,  

 stk. 1, 4. pkt., ændres »ejerkommunen« til: »den kommune,  

 der har givet tilsagn«.
 12) Efter nr. 16 indsættes som nyt nummer:
 »01. I § 22 indsættes efter stk. 1 som nyt stykke:
»Stk. 2. Amtsrådet fører tilsyn med bebyggelser, der er  

 opført eller ombygget efter § 5 a.«» Til § 2 13) I den under nr. 11 foreslåede affattelse af §  

 76, stk. 2, 1. pkt., der bliver stk. 5, 1. pkt., ændres », 3 og  

 4« til: »og 3«.
 14) I den under nr. 11 foreslåede affattelse af § 76,  

 stk. 2, 3. pkt. , der bliver stk. 5, 3. pkt., ændres »stk. 5«  

 til: »stk. 4«.
 Til § 4 15) I det under nr. 1 foreslåede § 53 a, stk.  

 2, ændres »omfatter« til: »finder tilsvarende anvendelse  

 på«, og », der opføres og drives af amtskommuner« udgår.
Bemærkninger Til nr. 1 Da også eksisterende institutioner, som er etableret efter  

 bistandslovens § 112, kan vise sig egnede til ombygning til ældreboliger, er  

 det efter en samlet vurdering på baggrund af en række henvendelser herom  

 fundet hensigtsmæssigt at foreslå at åbne mulighed for ombygning af disse  

 institutioner til ældreboliger for personer med vidtgående fysiske og  

 psykiske handicap.
På denne baggrund foreslås det særlige omdrejningspunkt for 1996  

 vedrørende ældreboliger til ovennævnte personkreds hævet med 30 mio. kr.,  

 svarende til de forudsatte ombygningsudgifter vedrørende 50 ældreboliger  

 etableret ved ombygning af plejehjemsboliger.
Det »amtskommunale  

 omdrejningspunkt« for 1996 udgør herefter 100 mio. kr.
De statslige  

 merudgifter til ydelsesstøtte og individuel boligstøtte som følge af  

 forøgelsen af omdrejningspunktet udgør 0,0 mio. kr. i 1996, 0,7 mio. kr. i  

 1997, 2,1 mio. kr. i 1998 og 3,4 mio. kr. i 1999. De samlede statslige  

 merudgifter ved fuld udnyttelse af det »amtskommunale  

 omdrejningspunkt« udgør herefter 0,0 mio. kr. i 1996, 2,3 mio. kr. i  

 1997, 6,7 mio. kr. i 1998 og 10,9 mio. kr. i 1999.
 Endvidere foreslås det, at amtskommunerne ligesom kommunerne kan ansøge  

 Indenrigsministeriet om adgang til lånefinansiering af grundkapital til  

 ældreboliger etableret ved ombygning af eksisterende § 112-institutioner.
Efter forslaget kan amtskommunerne være bygherrer af disse boliger.  

 Amtskommunerne kan tillige overlade det til kommuner, almennyttige  

 boligselskaber, selvejende institutioner og pensionskasser at være bygherrer  

 af boligerne.
Også i de tilfælde, hvor andre end amtskommuner er bygherrer,  

 yder amtskommunen lån, ydelsesstøtte og garanti samt udøver anvisningsretten  

 til boligerne.
 Det »amtskommunale omdrejningspunkt« omfatter alle ældreboliger,  

 hvor amtskommunen yder grundkapitallån og ydelsesstøtte, dvs. også  

 ældreboliger, hvor amtskommunen ikke selv er bygherre.
 Det bemærkes, at personer med vidtgående fysiske og psykiske handicap  

 alene omfatter den personkreds, som i dag er omfattet af bistandslovens §  

 112. Det er voksne, der på grund af vidtgående fysiske eller psykiske  

 handicap har et særligt behov for pleje, behandling m.v., som ikke kan dækkes  

 gennem optagelse på sygehus eller ophold på de øvrige i bistandslovens  

 kapitel 16 og 17 nævnte institutioner.
 Til nr. 2, 3 og 10 Ændringsforslagene er konsekvensændringer som følge af  

 de under nr. 1 foreslåede ændringer.
 Til nr. 4 Efter den i lovforslagets § 1, nr. 2, foreslåede § 5 b, er det  

 kun plejehjem beliggende i andre kommuner, som kommunen ejer, der kan  

 ombygges til ældreboliger.
 Imidlertid er der fremsat kommunalt ønske om tillige at få mulighed for at  

 ombygge plejehjem beliggende i andre kommuner, som kommunen har indgået  

 driftsoverenskomst med.
 Da sigtet med lovforslaget har været at give mulighed for ombygning af  

 alle utidssvarende plejehjem i andre kommuner, som en kommune har rådighed  

 over, foreslås det at åbne mulighed for at ombygge plejehjem beliggende i  

 andre kommuner, som kommunen har indgået driftsoverenskomst med.
 Til nr. 5, 6 og 11 Ændringsforslagene er konsekvensændringer som følge af  

 den under nr. 4 foreslåede ændring.
 Til nr. 7 Ændringen er redaktionel.
Til nr. 8 og 9 Efter det i lovforslagets § 1, nr. 12, foreslåede § 16 c,  

 stk. 2, vil selvejende institutioner ikke få mulighed for at være ejere af  

 servicearealer, der opføres med statstilskud.
Som følge deraf vil selvejende  

 institutioner heller ikke få mulighed for at modtage servicearealtilskud.
I en række henvendelser er det påpeget, at selvejende institutioner, der i  

 dag ejer plejehjem, herved afskæres fra fortsat at være ejer af den del af  

 plejehjemmet, der ombygges til servicearealer.
På denne baggrund har man  

 fundet det rimeligt, at også andre end kommuner og amtskommuner kan være  

 ejer, det vil sige bygherre, af servicearealer.
 Det er i den forbindelse fundet hensigtsmæssigt, at servicearealtilskuddet  

 ydes til bygherren (ejeren).
Efter det i lovforslagets § 1, nr. 12, foreslåede § 16 d, stk. 1, er det  

 kommunalbestyrelsen, der giver tilsagn om tilskud til servicearealer.
Dette  

 indebærer, at kommunalbestyrelsen som vilkår for meddelelse af tilsagnet kan  

 tage højde for tilskudsbeløbet ved indgåelse af driftsoverenskomst med  

 ejeren.
Ved meddelelse af tilsagn til de i § 5 a omhandlede ældreboliger er  

 kommunalbestyrelsens rolle alene af teknisk og administrativ karakter.
Det er  

 derfor amtsrådet, der i forbindelse med tilsagnet kan stille vilkår for  

 indholdet af driftsoverenskomsten.
Det forudsættes, at kommunalbestyrelsen  

 ikke meddeler tilsagn, forinden amtsrådet har fremsat anmodning herom.
Almennyttige boligselskaber har efter lov om boligbyggeri ikke mulighed  

 for at eje servicearealer.
Der er imidlertid intet til hinder for, at  

 almennyttige boligselskaber som forretningsfører for f.eks. en kommune kan  

 stå for opførelse og drift af servicearealer.
I forbindelse med udvidelsen af ejerkredsen for servicearealer opført med  

 statstilskud bemærkes, at der i de gældende regler er krav om opdeling af  

 boliger og servicearealer fysisk eller som ejerlejligheder.
Baggrunden herfor  

 er, at der ikke må ske en sammenblanding af på den ene side driften af  

 ældreboligerne, som beboerne skal betale over lejen, og på den anden side  

 driften af servicearealerne, som er et rent kommunalt anliggende.
Det her  

 stillede ændringsforslag bevirker ingen ændring heraf.
 Til nr. 12 Efter gældende kommunalretlige grundsætninger kan  

 kommunalbestyrelserne ikke føre tilsyn med amtskommunerne.
 Det foreslås på denne baggrund, at amtsrådet skal føre tilsyn med de  

 ældreboliger, som efter den i lovforslagets § 1, nr. 2, foreslåede § 5 a, kan  

 opføres til personer med vidtgående fysiske eller psykiske handicap.
 Til nr. 13 og 14 Ændringerne er redaktionelle.
 Til nr. 15 Ændringen er redaktionel.
Hans Peter Baadsgaard (S) fmd.
Hugo Sørensen (S) Lissa Mathiasen (S)  

 Jørn Pedersen (S) Jytte Wittrock (S) Villy Søvndal (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Gitte Seeberg (KF)  

 Kai Dige Bach (KF) Kirsten Jacobsen (FP) nfmd.
 Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i to møder og har herunder stillet  

 spørgsmål til boligministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Amtsrådsforeningen i Danmark.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem af udvalget) lovforslaget til vedtagelse i  

 den affattelse, hvori det foreligger efter 2. behandling.
 Et mindretal inden for flertallet (Venstres og Det Konservative  

 Folkepartis medlemmer af udvalget) støtter vedtagelsen af lovforslaget idet  

 mindretallet forudsætter, at der ikke kan ske en sammenblanding af driften af  

 ældreboligerne og servicearealerne, således at der ikke er mulighed for  

 pensionskasser og kommuner for at få utilsigtede økonomiske bidrag.
Mindretallet lægger boligministerens besvarelse af udvalgets spørgsmål nr.  

 12 til grund for denne stillingtagen.
Mindretallet vil naturligvis fastholde  

 regeringen på den garanti mod utilsigtet anvendelse af offentlige midler, som  

 ligger i ministerens svar, der er optrykt som bilag til tillægsbetænkningen.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af mindretallet stillede  

 ændringsforslag.
 ÆndringsforslagAf et mindretal (FP):
 Til § 1 1) I det under nr. 2 foreslåede § 5 a, stk.  

 1, udgår », selvejende institutioner og pensionskasser«, og i  

 stedet indsættes: »og selvejende institutioner«.
 2) Det under nr. 12 foreslåede § 16 c, stk. 2,  

 affattes således:
»Stk. 2. Bygherrer på servicearealer kan være kommuner,  

 amtskommuner eller selvejende institutioner.« Bemærkninger Til nr. 1 og 2 Ændringsforslagene indebærer, at pensionskasser ikke kan  

 være bygherrer på servicearealer.
Hans Peter Baadsgaard (S) fmd.
Hugo Sørensen (S) Lissa Mathiasen (S)  

 Jørn Pedersen (S) Jytte Wittrock (S) Villy Søvndal (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Gitte Seeberg (KF)  

 Kai Dige Bach (KF) Kirsten Jacobsen (FP) nfmd.
 Dansk Folkeparti havde ikke medlemmer i udvalget.
Bilag Et af udvalgets spørgsmål til boligministeren og dennes svar herpå Spørgsmål 12:
Vil ministeren overveje et ændringsforslag, som tager pensionskasser ud af  

 ændringsforslagene nr. 1 og 8? Svar:
 Jeg har forstået spørgsmålet således, at der fokuseres på risikoen for en  

 sammenblanding af udgifterne til driften af ældrebolilgerne og udgifterne til  

 driften af servicearealerne, når også selvejende institutioner og  

 pensionskasser får mulighed for at eje statsstøttede servicearealer.
 Jeg kan hertil oplyse, at det fremgår af § 13 i bekendtgørelsen om  

 administration af ældreboliger, at kommunalbestyrelsen skal påse, at der sker  

 opdeling af boliger og servicearealer fysisk eller som ejerlejligheder.  

 Baggrunden herfor er, at der ikke må ske en sammenblanding af på den ene side  

 driften af ældreboligerne, som beboerne skal betale over lejen, og på den  

 anden side driften af servicearealerne, som er et rent kommunalt anliggende.
 Jeg går naturligvis ud fra, at kommunalbestyrelserne påser, at der ikke  

 sker en sådan sammenblanding af driften af ældreboligerne og  

 servicearealerne.
 Disse regler er omtalt i ændringslovforslagets bemærkninger til § 1, nr.  

 8. Hensigten hermed har været at understrege, at der i forbindelse med  

 udvidelsen af ejerkredsen for servicearealer opført med statstilskud ikke  

 sker ændringer i kravet om, at der skal være vandtætte skotter mellem boliger  

 og servicearealer.
