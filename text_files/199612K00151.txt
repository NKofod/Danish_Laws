Nr LSF 151 Forslag til Lov om ændring af straffeloven (Grov miljøkriminalitet) Fremsat af justitsministeren (Frank Jensen) den 29. januar 1997 Vedtaget ved tredjebehandling den 22. maj 1997 Lov nr. 412 af 10/06/1997 § 1 I straffeloven, jf. lovbekendtgørelse nr. 886 af 30. oktober 1992, som  

 ændret senest ved § 1 i lov nr. 274 af 15. april 1997, foretages følgende  

 ændring:
 1. Efter § 195 indsættes i 21. kapitel:
» § 196. Med fængsel indtil 4 år straffes den, der under  

 skærpende omstændigheder i strid med miljølovgivningen 1) forurener luft, vand, jord eller undergrund med den følge, at der sker  

 betydelig skade på miljøet eller fremkaldes nærliggende fare derfor, eller 2) opbevarer eller bortskaffer affald eller lignende stoffer med den  

 følge, at der sker betydelig skade på miljøet eller fremkaldes nærliggende  

 fare derfor.« § 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne og Grønland.
Loven kan dog ved kongelig  

 anordning helt eller delvis sættes i kraft for Færøerne med de afvigelser,  

 som de særlige færøske forhold tilsiger.
Oprindeligt fremsat forslag § 1 I straffeloven, jf. lovbekendtgørelse nr. 886 af 30. oktober 1992, som ændret senest ved lov nr. 474 af 12. juni 1996, foretages følgende ændring:
 1. Efter § 195 indsættes i 21. kapitel:
» § 196. Med fængsel indtil 4 år straffes den, der under  

 skærpende omstændigheder i strid med miljølovgivningen 1) forurener luft, vand, jord eller undergrund med den følge, at der sker  

 betydelig skade på miljøet eller fremkaldes nærliggende fare derfor, eller 2) opbevarer eller bortskaffer affald eller lignende stoffer med den  

 følge, at der sker betydelig skade på miljøet eller fremkaldes nærliggende  

 fare derfor.« § 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne og Grønland.
Loven kan dog ved  

 kongelig anordning helt eller delvis sættes i kraft for Færøerne med de  

 afvigelser, som de særlige færøske forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er gennem en ny bestemmelse i straffeloven at  

 skabe mulighed for strengere straffe for særlig grov miljøkriminalitet,  

 herunder navnlig grove tilfælde af ulovlig dumpning eller deponering af  

 forurenende affald eller omfattende udledning af farlige kemikalier.
 Samtidig tilkendegives det med den foreslåede bestemmelse, at særlig grov  

 miljøkriminalitet har en sådan strafværdighed, at samfundets reaktion bør  

 give sig udtryk ved, at forholdet straffes efter straffeloven og ikke blot  

 efter bestemmelser i den almindelige miljølovgivning.
 Lovforslaget er udarbejdet i samarbejde med Miljø- og Energiministeriet,  

 Miljøstyrelsen og fremsættes i tilknytning til to lovforslag, som er fremsat  

 af miljø- og energiministeren den 27. november 1996 om ændring af henholdsvis  

 lov om miljøbeskyttelse (L 83) og lov om kemiske stoffer og produkter (L 82).
2. Baggrunden for lovforslaget Miljø- og energiministeren fremlagde i marts 1996 en handlingsplan for  

 bedre håndhævelse af miljølovgivningen.
Planen indeholder en række forslag  

 til styrkelse af behandlingen af miljøstraffesager, styrkelse af de  

 administrative muligheder for at hindre fortsat miljøskadelig virksomhed og  

 styrkelse af miljøtilsynet.
Et af forslagene i handlingsplanens afsnit om styrkelse af behandlingen af  

 miljøstraffesager er indsættelse af en ny bestemmelse i straffeloven om  

 særlig grov miljøkriminalitet.
Dette lovforslag er en opfølgning på denne del  

 af handlingsplanens forslag.
Et andet forslag i handlingsplanen er, at der foretages en revision af  

 Rigsadvokatens meddelelse af 28. juni 1991 om behandling af straffesager  

 inden for miljøområdet (RM 4/1991), som indeholder retningslinier for  

 politiet og anklagemyndighedens administrative behandling af  

 miljøstraffesager.
Denne revision drøftes for tiden mellem Rigsadvokaten og  

 Miljø- og Energiministeriet, Miljøstyrelsen.
De øvrige forslag i handlingsplanen opfølges i de to lovforslag, som  

 miljø- og energiministeren har fremsat den 27. november 1996. Lovforslaget om  

 ændring af miljøbeskyttelsesloven (L 83) indeholder således bl.a. forslag om  

 fastsættelse af særlige vilkår for miljøgodkendelse, nægtelse og  

 tilbagekaldelse af miljøgodkendelse, tilsyn, konfiskation og  

 rettighedsfrakendelse.
Lovforslaget om ændring af lov om kemiske stoffer og  

 produkter (L 82) indeholder bl.a. forslag om forbud mod besiddelse af visse  

 kemiske stoffer m.v. og om strengere straffe.
3. Gældende ret I de gældende love på miljøområdet findes en række bestemmelser, der  

 fastsætter straf for overtrædelse af reglerne i disse love.
Den centrale lov om forurening er miljøbeskyttelsesloven (jf.  

 lovbekendtgørelse nr. 590 af 27. juni 1994, som ændret senest ved lov nr. 395  

 af 22. maj 1996). Loven indeholder i § 110, stk. 1 , en almindelig  

 bestemmelse om straf for bl.a. overtrædelse af lovens bestemmelser og for  

 undladelse af at efterkomme påbud, forbud og vilkår fastsat efter loven.  

 Strafferammen er bøde.
Efter § 110, stk. 2 , kan straffen stige til  

 hæfte eller fængsel indtil 2 år, hvis overtrædelsen er begået forsætligt  

 eller groft uagtsomt, og hvis der ved overtrædelsen enten er voldt  

 skade på miljøet eller opnået eller tilsigtet en økonomisk fordel for den  

 pågældende selv eller andre.
De bekendtgørelser, der er udstedt i medfør af  

 miljøbeskyttelsesloven, indeholder lignende straffebestemmelser.
En anden vigtig lov på forureningsområdet er lov om kemiske stoffer og  

 produkter (jf. lovbekendtgørelse nr. 21 af 16. januar 1996). Overtrædelse  

 af lovens bestemmelser straffes efter § 59 med bøde, hæfte eller  

 fængsel indtil 2 år.
Bestemmelsen skelner ikke mellem simpelt uagtsomme  

 forhold og groft uagtsomme eller forsætlige forhold, og der er ikke krav om  

 skærpende omstændigheder for at kunne idømme frihedsstraf.
Miljø- og  

 energiministerens lovforslag af 27. november 1996 (jf. ovenfor under pkt. 2)  

 indeholder imidlertid forslag om en ændring af bestemmelsen, således at den  

 udformes i overensstemmelse med miljøbeskyttelseslovens straffebestemmelser.
 For så vidt angår beskyttelse af havet mod forurening er hovedloven lov  

 om beskyttelse af havmiljøet (jf. lov nr. 476 af 30. juni 1993 som ændret  

 senest ved lov nr. 394 af 22. maj 1996). Lovens § 59 indeholder  

 straffebestemmelser svarende til miljøbeskyttelseslovens § 110, stk. 1 og 2.
 Ud over disse tre hovedlove findes der en lang række miljølove, som  

 indeholder straffebestemmelser svarende til de ovenfor omtalte.
Der er endvidere enkelte bestemmelser i straffeloven , der kan være  

 relevante i forhold til miljøkriminalitet.
Dette gælder § 186 om bl.a.  

 forgiftning af drikkevand, § 187 om forgiftning af ting, som er  

 bestemt til forhandling eller udbredt benyttelse, og § 194 om bl.a.  

 borttagelse eller ødelæggelse af genstande, som er bestemt til almindelig  

 nytte eller pryd.
Disse bestemmelser er kun sjældent anvendt i praksis.
4. Justitsministeriets overvejelser 4.1. En bestemmelse i straffeloven med en højere strafferamme end de  

 nugældende 2 år i miljølovgivningen vil give mulighed for at idømme strengere  

 straf for de særligt grove overtrædelser af miljølovgivningen, der kan  

 medføre betydelige skader for naturen.
Indsættelse af en regel om den særligt  

 grove miljøkriminalitet i straffeloven vil også være en markering af, at den  

 særligt grove miljøkriminalitet anses for alvorlig på linie med f.eks. groft  

 hærværk og grov skattekriminalitet.
En bestemmelse som den foreslåede vil også være i overensstemmelse med det  

 gennem årene ændrede samfundsmæssige syn på miljøkriminalitet bl.a. i lyset  

 af den voksende, brede erkendelse af, at det er vigtigt at bevare og forbedre  

 miljøet, og af, at overtrædelse af miljølovgivningen kan have langsigtede,  

 alvorlige konsekvenser for denne væsentlige samfundsinteresse.
De skader og  

 omkostninger af såvel ideel som økonomisk art, som den grove form for  

 miljøkriminalitet påfører samfundet, kan således være langt alvorligere end  

 følgerne af groft hærværk, der efter straffelovens § 291, stk. 2, har et  

 strafmaksimum på 4 års fængsel.
 Det foreslås på den baggrund, at der indsættes en bestemmelse i  

 straffeloven med en strafferamme på 4 år for særlig grove overtrædelser af  

 miljølovgivningen, der indebærer betydelig skade eller nærliggende fare for  

 betydelig skade på miljøet.
4.2. Bestemmelsens anvendelsesområde Den foreslåede bestemmelse indebærer ikke en udvidelse af de strafbare  

 forhold inden for miljøområdet.
Bestemmelsen er alene en overbygning på de  

 gældende straffebestemmelser i miljølovgivningen, og den forudsættes anvendt  

 over for særligt grove overtrædelser af disse bestemmelser.
 Kravet om »skærpende omstændigheder« indebærer således,  

 at der skal være tale om miljøkriminalitet af en særlig grov beskaffenhed.  

 Spørgsmålet om, hvorvidt en overtrædelse er af en sådan beskaffenhed, beror  

 på en samlet vurdering, hvori indgår en række faktorer.
Ved vurderingen tages udgangspunkt i, om der er tale om miljøkriminalitet,  

 der går væsentligt ud over , hvad der kan henregnes til en normal  

 og sædvanlig drift af en ellers lovlig virksomhed . Bestemmelsen vil  

 således f.eks. kunne anvendes i tilfælde, hvor der sker betydelig, ulovlig  

 dumpning eller deponering af forurenende affald eller omfattende udledning af  

 farlige kemikalier.
I vurderingen indgår også omfanget af overtrædelsen,  

 herunder om der er tale om et enkeltstående forhold, eller om en mere  

 systematisk eller vedvarende adfærd , der er udtryk for en bevidst  

 tilsidesættelse af væsentlige miljøhensyn.
Der kan i den forbindelse  

 bl.a. lægges vægt på, om overtrædelsen er sket på baggrund af en  

forudgående planlægning . Endvidere kan der lægges vægt på, om den  

 tiltalte har skjult eller forsøgt at skjule forureningen og derved  

 forøget skaden eller faren, idet oprydnings- eller afværgeforanstaltninger  

 ikke er blevet iværksat eller først er blevet iværksat på et meget sent  

 tidspunkt.
Endvidere vil det indgå, om der ved den kriminelle handling eller  

 undladelse er opnået eller tilsigtet en økonomisk fordel (fortjeneste  

 eller besparelse). Sådanne omstændigheder vil tale med betydelig vægt for  

 anvendelse af bestemmelsen.
Dette gælder navnlig i tilfælde, hvor opnåelse af  

 en økonomisk fordel gennem overtrædelse af miljølovgivningen er et  

væsentligt element i virksomhedsudøvelsen . Bestemmelsen forudsættes  

 således bl.a. at omfatte tilfælde, hvor der direkte spekuleres i at begå  

 miljøkriminalitet f.eks. ved, at der drives erhvervsvirksomhed med  

 ulovlig bortskaffelse af affald.
Derimod vil bestemmelsen kun undtagelsesvis kunne anvendes, hvor en  

 virksomhed f.eks. har tilladelse til udledning af spildevand, men overskrider  

 grænseværdierne for indholdet af miljøskadelige stoffer.
Bestemmelsen vil dog  

 efter omstændighederne kunne omfatte f.eks. udledning af betydelige mængder  

 farlige kemikalier i havet eller vandløb m.v.
Det er en betingelse for anvendelse af bestemmelsen, at der er sket  

 betydelig skade på miljøet eller fremkaldt nærliggende fare herfor.
Derimod  

 kræves det ikke, at der er sket betydelig skade på menneskers liv eller  

 helbred eller er fremkaldt nærliggende fare herfor.
Betydelig skade på  

 miljøet vil i de fleste tilfælde - selv om det i visse tilfælde kan være på  

 meget langt sigt - indebære en risiko for menneskers liv eller helbred.
Det  

 ville imidlertid indebære en for vidtgående begrænsning af bestemmelsens  

 anvendelsesområde, hvis der opstilles krav om en umiddelbart konstaterbar  

 skade eller fare af denne karakter.
Hvis en sådan fare eller skade  

 foreligger, vil det selvsagt indgå med betydelig vægt i vurderingen af  

 forholdets grovhed.
Bestemmelsen forudsættes ikke udelukkende anvendt, hvor strafferammen på  

 fængsel indtil 2 år i særlovgivningen ikke findes tilstrækkelig.
På lignende  

 måde som det i dag er tilfældet f.eks. ved valget mellem at straffe  

 skattesvig efter skattekontrolloven eller efter straffelovens § 289,  

 forudsættes den foreslåede nye bestemmelse om miljøkriminalitet i  

 straffeloven anvendt i tilfælde, hvor forholdet skønnes at være så groft, at  

 samfundets reaktion bør give sig udtryk ved anvendelse af straffeloven frem  

 for særlovgivningen.
Dette gælder, selv om den konkret forskyldte  

 fængselsstraf fastsættes til væsentligt mindre end 2 år.
 Bestemmelsens nr. 1 omfatter forurening af det ydre miljø, d.v.s. luft,  

 vand jord eller undergrund.
Bestemmelsens nr. 2 omfatter opbevaring og bortskaffelse af affald og  

 lignende stoffer, som indebærer, at der sker betydelig skade på miljøet eller  

 fremkaldes nærliggende fare herfor.
En særskilt bestemmelse om affald er  

 fundet nødvendig, fordi der kan forekomme tilfælde, hvor affaldshåndtering er  

 af en sådan karakter, at den ikke i den konkrete situation kan karakteriseres  

 som forsætlig forurening, men hvor forholdet alligevel er så groft og  

 uforsvarligt, at det bør være omfattet af straffeloven.
 Der henvises i øvrigt til bemærkningerne til lovforslagets § 1.
4.3. Subjektive forhold Den foreslåede bestemmelse omfatter kun forsætlige forhold, jf.  

 straffelovens § 19. Uagtsomme forhold vil som hidtil kunne straffes efter  

 særlovgivningen.
Kravet om forsæt indebærer efter almindelige strafferetlige  

 principper, at den tiltalte skal have foretaget sin handling eller undladelse  

 med viden om, at den ville indebære forurening (nr. 1) eller udgøre en  

 ulovlig opbevaring eller bortskaffelse af affald m.v. (nr. 2) eller have  

 anset dette for overvejende sandsynligt.
For så vidt angår de skærpende  

 omstændigheder, indebærer kravet om forsæt, at den tiltalte på lignende måde  

 skal have haft forståelse for de faktiske omstændigheder, der retligt  

 karakteriserer forholdet som skærpende.
Efter forslaget skal selve skaden eller den nærliggende fare for  

 skade dog alene kunne tilregnes den pågældende som uagtsom, jf. herved  

 straffelovens § 20. Der foreligger uagtsomhed , hvis den indtrådte  

 skade eller fare kan bebrejdes den pågældende i den forstand, at skaden eller  

 faren kunne og burde have været undgået.
Det kræves således ikke, at den  

 tiltalte faktisk indså, at forureningen ville medføre betydelig skade eller  

 fremkalde nærliggende fare herfor, eller at tiltalte anså dette for det  

 overvejende sandsynlige resultat af forureningen, når blot det kan statueres,  

 at den tiltalte burde have indset dette.
 5. Lovforslagets økonomiske og administrative konsekvenser m.v.
 Lovforslaget skønnes ikke at medføre økonomiske eller administrative  

 konsekvenser for det offentlige af betydning.
Lovforslaget tager i øvrigt sigte på miljøkriminalitet, der går væsentligt  

 ud over, hvad der kan henregnes til en normal og sædvanlig drift af en ellers  

 lovlig virksomhed, og skønnes derfor ikke at få økonomiske konsekvenser for  

 erhvervslivet.
Tværtimod kan en gennemførelse af lovforslaget bidrage til at  

 modvirke den konkurrenceforvridning, som miljøkriminalitet kan indebære til  

 skade for virksomheder, der drives på lovlig måde.
 Lovforslaget indeholder ikke EU-retlige aspekter.
6. Lovforslagets miljømæssige konsekvenser Lovforslaget indebærer ikke en udvidelse af, hvad der er strafbart inden  

 for miljøområdet.
Muligheden for at idømme strengere straffe for særlig grov  

 miljøkriminalitet må dog antages at få en forebyggende effekt med deraf  

 følgende langsigtede, positive miljømæssige konsekvenser.
 9. Hørte myndigheder m.v.
 Lovforslaget er samtidig med fremsættelsen sendt til høring hos:
 Præsidenterne for Østre og Vestre Landsret, Københavns Byret, retterne i  

 Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet og Det Danske Center for  

 Menneskerettigheder.
 Miljø- og energiministeriet har endvidere sendt lovforslaget til høring  

 hos en bred kreds af myndigheder og organisationer, som sædvanligvis høres  

 over forslag på miljøområdet, herunder Amtsrådsforeningen, Kommunernes  

 Landsforening, Københavns Kommune og Frederiksberg Kommune.
Bemærkninger til lovforslagets enkelte bestemmelser Til § 1 Den foreslåede bestemmelse indebærer ikke en udvidelse af, hvad  

 der er strafbart inden for miljøområdet, idet strafansvar forudsætter, at  

 handlingen eller undladelsen er »i strid med miljølovgivningen«,  

 dvs. udgør en overtrædelse af særlovgivningen.
Ved »miljølovgivningen« forstås i denne sammenhæng love  

 om beskyttelse af det ydre miljø mod forurening.
Begrebet omfatter således  

 f.eks. miljøbeskyttelsesloven, lov om kemiske stoffer og produkter, lov om  

 beskyttelse af havmiljøet, lov om miljø og genteknologi samt en eventuel  

 kommende lovgivning om jordforurening.
Derimod omfatter begrebet ikke love,  

 der regulerer andre miljømæssige interesser som f.eks. skovloven,  

 naturbeskyttelsesloven og bygningskulturlovgivningen.
Heller ikke  

 arbejdsmiljølovgivningen omfattes af den foreslåede bestemmelse.
Begrebet »miljølovgivningen« omfatter også bekendtgørelser  

 udstedt i medfør af de nævnte love samt vilkår, påbud eller forbud meddelt i  

 henhold til disse love eller bekendtgørelser.
At overtrædelse af vilkår,  

 påbud eller forbud er omfattet af den foreslåede bestemmelse, følger i øvrigt  

 af, at sådan adfærd er selvstændigt kriminaliseret i miljølovgivningen, jf.  

 f.eks. miljøbeskyttelseslovens § 110, stk. 1, nr. 2 og 4.
Kravet om, at overtrædelsen skal være begået under »skærpende  

 omstændigheder« indebærer, at der skal være tale om særlig grov  

 miljøkriminalitet.
Herved forstås navnlig miljøkriminalitet, der går  

 væsentligt ud over, hvad der kan henregnes til en normal og sædvanlig drift  

 af en i øvrigt lovlig virksomhed, jf. nærmere ovenfor under pkt. 4.2. i de  

 almindelige bemærkninger til lovforslaget.
Begrebet »affald« i bestemmelsens andet led omfatter  

 ethvert stof og enhver genstand (spildprodukt), som indehaveren skiller sig  

 af med, agter at skille sig af med eller er forpligtet til at skille sig af  

 med, jf. herved § 3, nr. 1, i bekendtgørelse nr. 581 af 24. juni 1996 om  

 bortskaffelse, planlægning og registrering af affald.
Affald er også  

 materiale, som vedkommende kan få betaling for.
Begrebet »lignende  

 stoffer« omfatter stoffer, der ganske må ligestilles med affald,  

 f.eks. stoffer der ikke (længere) må anvendes i Danmark, men som eventuelt  

 indsamles og opbevares f.eks. med henblik på eksport til lande, hvor  

 anvendelse af stofferne fortsat er tilladt. »Bortskaffelse«  

 omfatter enhver form og metode til at skaffe sig af med affald m.v., herunder  

 deponering i eller på jorden, dumpning i havet, udledning, forbrænding m.v.,  

 jf. herved bilag 6 til den nævnte bekendtgørelse.
Kravet om, at der skal være sket »betydelig skade«  

 indebærer, at det ikke er enhver forringelse af miljøet, der er omfattet af  

 bestemmelsen.
Om den indtrådte skade er betydelig afhænger navnlig af skadens  

 omfang og konsekvenser.
Er oprydningsforanstaltninger nødvendige (og mulige),  

 vil omkostningerne herved kunne tillægges betydning.
 Kravet om »nærliggende fare« indebærer, at der skal  

 foreligge en konkret fare, dvs. en aktuel og ikke ubetydelig risiko for  

 skadens indtræden.
 Til § 2 Det foreslås, at loven træder i kraft dagen efter  

 bekendtgørelsen i Lovtidende.
Til § 3 Bestemmelsen fastsætter lovens territoriale  

 gyldighedsområde.
Den indebærer, at loven ikke gælder for Færøerne og  

 Grønland.
Loven kan dog sættes i kraft for Færøerne ved kongelig anordning.  

 For Grønland gælder en særlig kriminallov, og der er derfor ikke foreslået en  

 hjemmel til at sætte loven i kraft for Grønland.
Skriftlig fremsættelse Justitsministeren (Frank Jensen):
 Hermed tillader jeg mig for det høje Ting at fremsætte:
 Forslag til lov om ændring af straffeloven. (Grov  

 miljøkriminalitet).
(Lovforslag nr.
L 151).
Formålet med lovforslaget er gennem en ny bestemmelse i straffeloven at  

 skabe mulighed for strengere straffe for særlig grov miljøkriminalitet.
Det  

 drejer sig navnlig om grove tilfælde af ulovlig dumpning eller deponering af  

 forurenende affald eller omfattende udledning af farlige kemikalier.
 Lovforslaget er udarbejdet i samarbejde med Miljø- og Energiministeriet og  

 udgør - sammen med to lovforslag, som er fremsat af miljø- og  

 energiministeren den 27. november 1996 om ændring af henholdsvis lov om  

 miljøbeskyttelse (L 83) og lov om kemiske stoffer og produkter (L 82) -  

 regeringens opfølgning på miljø- og energiministerens handlingsplan for en  

 bedre håndhævelse af miljølovgivningen fra marts 1996.
Som led i en forstærket indsats mod miljøkriminalitet er der således efter  

 regeringens opfattelse behov for en bestemmelse i straffeloven om grov  

 miljøkriminalitet med en højere strafferamme end de nugældende 2 år i  

 miljølovgivningen.
En sådan bestemmelse vil give mulighed for at idømme  

 strengere straf for de særligt grove overtrædelser af miljølovgivningen, der  

 kan medføre betydelige skader for naturen.
Indsættelse af en regel om den  

 særligt grove miljøkriminalitet i straffeloven vil også være en markering af,  

 at den særligt grove miljøkriminalitet anses for alvorlig på linie med f.eks.  

 groft hærværk og grov skattekriminalitet.
En bestemmelse som den foreslåede vil også være i overensstemmelse med det  

 gennem årene ændrede samfundsmæssige syn på miljøkriminalitet.
Den skal  

 således bl.a. ses i lyset af den voksende, brede erkendelse af, at det er  

 vigtigt at bevare og forbedre miljøet, og at overtrædelse af  

 miljølovgivningen kan have langsigtede, alvorlige konsekvenser for denne  

 væsentlige samfundsinteresse.
De skader og omkostninger af såvel ideel som  

 økonomisk art, som den grove form for miljøkriminalitet påfører samfundet,  

 kan være langt alvorligere end følgerne af groft hærværk, der efter  

 straffelovens § 291, stk. 2, har et strafmaksimum på 4 års fængsel.
 Forslaget går ud på, at der indsættes en bestemmelse i straffeloven med en  

 strafferamme på 4 år for særlig grove overtrædelser af miljølovgivningen, der  

 indebærer betydelig skade eller nærliggende fare for betydelig skade på  

 miljøet.
Den foreslåede bestemmelse indebærer ikke en udvidelse af de strafbare  

 forhold inden for miljøområdet.
Bestemmelsen er alene en overbygning på de  

 gældende straffebestemmelser i miljølovgivningen, og den forudsættes anvendt  

 over for særligt grove overtrædelser af disse bestemmelser.
 Idet jeg i øvrigt henviser til lovforslaget og de ledsagende bemærkninger,  

 skal jeg herved anbefale forslaget til det høje Tings velvillige behandling.
