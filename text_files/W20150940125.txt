Ligestillingsnævnets afgørelse om køn - forskellige priser - medhold Det var i strid med ligestillingsloven, at en café opkrævede entré for mænd, mens kvinder fik gratis entré. En mand klagede over, at en café opkrævede entrépriser for mænd, men ikke for kvinder.
Ligestillingsnævnet fandt, at indklagede havde overtrådt ligestillingslovens § 2, ved at opkræve entrépriser for mænd, men ikke for kvinder.
 Klagen drejer sig om forskelsbehandling på grund af køn i forbindelse med entrépriser til caféarrangementer.
Sagsfremstilling Klageren (en mand) har oplyst, at indklagede, en café, på sin hjemmeside har reklameret med arrangementer med gratis adgang for kvinder, mens mænd skal betale.
Det er ikke oplyst, hvorvidt klageren har deltaget i nogen af arrangementerne.
Klagen blev indbragt for nævnet ved mail af 17. september 2004. Indklagede har oplyst, at caféen ophørte med forskellige entrépriser for mænd og kvinder, da man blev opmærksom på problemet.
Klagerens påstand: Klageren ønsker at få konstateret, at det er i strid med ligestillingsloven at opkræve entrépriser for mænd, mens kvinder får fri entré, samt at dette sanktioneres med bøde eller anden økonomisk sanktion.
Ligestillingsnævnets bemærkninger og konklusion Efter ligestillingslovens § 2, er det ikke tilladt at forskelsbehandle kvinder og mænd inden for offentlig forvaltning og erhvervsmæssig og almen virksomhed.
Nævnet finder, at indklagede har overtrådt denne bestemmelse ved at opkræve entré af mænd, men ikke af kvinder.
Nævnet har noteret sig, at indklagede har oplyst, at man er ophørt hermed.
Det er ikke oplyst, om klageren har deltaget i noget arrangement hos indklagede, hvor mænd betalte entré, mens kvinder fik gratis adgang.
Der findes herefter ikke grundlag for at tilkende klageren nogen godtgørelse.
Det bemærkes, at nævnet ikke har hjemmel til at pålægge bødestraf.
Herefter bestemmes:
 Indklagede har handlet i strid med ligestillingslovens § 2 ved at opkræve entrépriser af mænd, men ikke af kvinder.
