Fremsat den 1. marts 2022 af Peter Seier Christensen (NB), Lars Boje Mathiesen (NB), Mette Thiesen (NB) og Pernille Vermund (NB) Forslag til folketingsbeslutning om, at offentlig energiplanlægning tilrettelægges ud fra, at atomkraft kan anvendes Folketinget pålægger regeringen at tilrettelægge den offentlige energiplanlægning ud fra den forudsætning, at atomkraft kan anvendes.
Bemærkninger til forslaget Beslutningsforslaget er en revideret genfremsættelse af beslutningsforslag nr.
B 64, folketingsåret 2020-21. Der henvises til www.folketingstidende.dk, Folketingstidende 2020-21, tillæg A, B 64 som fremsat.
En folketingsbeslutning fra 1985 om offentlig energiplanlægning uden atomkraft har i praksis elimineret alle muligheder for at opnå offentlig støtte til forskning i kernekraft.
Der henvises til forslag til folketingsbeslutning nr.
B 103 af 29. marts 1985, jf.
Folketingstidende 1984-85, tillæg A, spalte 3507, tillæg B, spalte 963, tillæg C, spalte 283, og tillæg F, spalte 5762, 7071 og 8254.
Af den nævnte folketingsbeslutning fra 1985 fremgår det, at den viden og teknologi, der var til rådighed dengang, gjorde, at atomkraft skulle udgå af den danske energiplanlægning.
I dag har vi mere viden og mere veludviklet teknologi, som gør, at kernekraft igen kan være relevant at inddrage i energiplanlægningen og derfor også være genstand for forskning for offentlige midler.
 Formålet med dette beslutningsforslag er at fjerne det eksisterende reelle forbud mod bestemte typer af forskning inden for energisektoren.
 Når man på forhånd udelukker bestemte løsninger, kan man være sikker på, at man ikke får den bedste og billigste energiforsyning på sigt.
 Særlig i lyset af den viden, vi har nu om CO2-udledninger, der skal nedbringes, kan kernekraft være en afgørende medspiller, og der er derfor ingen grund til at udelade kernekraft som forskningsområde.
Samtidig noterer forslagsstillerne sig, at energipriserne er steget kraftigt det seneste år.
Udviklingen hænger i høj grad sammen med, at man i Europa lukker ned for produktionen af fossile brændsler, uden at stabile alternativer er til stede.
En moderne økonomi, der sikrer borgerne et højt niveau af velstand og livskvalitet og dermed velfærd, forudsætter pålidelige energikilder.
På europæisk plan er det urealistisk, at vind og sol kan sikre dette.
 Energistyrelsen skriver i rapporten »Klimaaftaleanalyse 1  Hovedrapport: Elforsyningssikkerhed frem mod og efter 2030« fra januar 2022, at yderligere produktion fra vind og sol i samme geografiske område kun vil forbedre elforsyningssikkerheden i begrænset omfang (side 1). Den nuværende energikrise taget i betragtning kan en yderligere udbygning af vind- og solenergi være decideret uansvarlig.
 Ud over de mål for reduktion af CO2-udledninger, som et flertal i Folketinget lægger vægt på, er der store sikkerhedspolitiske gevinster i at sikre uafhængighed af russisk og arabisk gas og olie, hvorfor et bidrag til at udvikle fremtidige nukleare energiformer som f.eks. små, modulære atomreaktorer vil bidrage positivt til Europas forsyningssikkerhed og den sikkerhedspolitiske situation.
 En dansk forskningsindsats på dette område kan endvidere bidrage til, at udledningsfri, renere og billigere energi bliver tilgængelig i fremtiden, til gavn for hele verden.
Skriftlig fremsættelse Peter Seier Christensen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at offentlig energiplanlægning tilrettelægges ud fra, at atomkraft kan anvendes.
(Beslutningsforslag nr.
B 159) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
