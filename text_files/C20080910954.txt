Skrivelse om Moms ved kunstneres salg af egne værker, hvor et galleri forestår faktureringen Ved Lov nr. 124 af 28. februar 2003 om ændring af momsloven blev indført bestemmelsen, hvorefter faktureringspligten kan opfyldes, hvis en tredjeperson i den afgiftspligtige persons navn og for dennes regning udsteder en faktura til modtageren af varen eller tjenesteydelsen.
 SKAT ønsker at præcisere, at kravet i SKM2002.267.SKAT vedrørende kunstneres førstegangssalg af egne kunstværker, jf. momslovens § 30, stk. 3, hvorefter et galleri skal anvende kunstnerens fakturapapir, når galleriet forestår fakturering på kunstnerens vegne overfor køberen af kunstværket, er ophævet ved lovændringen, der trådte i kraft 1. januar 2004.
Ved fakturering ved tredjemand skal faktureringen ske i sælgers navn og for dennes regning.
Dvs., at kunstnerens navn, adresse og cvr-/SE-nr. skal fremgå af fakturen.
Derudover gælder de samme fakturakrav som ved fakturering foretaget direkte af sælger.
Det betyder også, at fakturaerne skal indeholde en fortløbende nummerering, der bygger på en eller flere serier, og som identificerer fakturaen.
Kravet om fortløbende nummerering i en eller flere serier henviser tilbage til sælger.
Fakturaer udskrevet for tredjemand kan ikke indgå i tredjemands egen nummerrækkefølge(r) for egne salg.
