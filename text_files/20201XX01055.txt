Skriftlig fremsættelse (29. april 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om bemyndigelse til midlertidig fravigelse af bestemmelser om fysisk fremmøde ved generalforsamling i virksomheders vedtægter eller tilsvarende aftaler i forbindelse med covid-19 (Bemyndigelse til midlertidig udskydelse af indsendelsesfristen for årsrapporter og fravigelse af visse bestemmelser i virksomheders vedtægter eller tilsvarende aftaler) (Lovforslag nr.
L 225) Flere erhvervsorganisationer har anmodet om 1 måneds fristforlængelse for indsendelse af årsrapporterne for kalenderåret 2020. Opfordringen er begrundet i, at en meget stor del af virksomhederne og revisorerne står i en situation med et helt ekstraordinært arbejdspres, da mange af virksomhederne ikke alene skal færdiggøre årsrapporten for 2020, men samtidig har pligt til at udarbejde en slutafregning, der skal indberettes som dokumentation til brug for den kontrol, som Erhvervsstyrelsen udfører i forbindelse med udbetalte hjælpepakkemidler.
Der er derfor også en ekstraordinær stor efterspørgsel efter revisorbistand.
Regeringen ønsker at imødekomme opfordringen fra virksomhederne og revisorerne, idet regeringen vurderer, at der med en fristudskydelse på 1 måned og i særlige tilfælde 3 måneder er tale om en ansvarlig løsning, som varetager hensynet til virksomhederne og revisorerne i en ekstraordinær travl tid.
Samtidig er der tale om en løsning, som ikke tilsidesætter hensynet til regnskabsbrugerne.
I en tid, hvor mange virksomheder er økonomisk trængte, er det således vigtigt at årsrapporterne for 2020 ikke forsinkes unødigt.
Med lovforslaget bemyndiges erhvervsministeren til at fastsætte regler om fristudskydelse for indsendelse af årsrapporter for visse virksomheder og filialer af udenlandske virksomheder omfattet af årsregnskabsloven.
Med lovforslaget bemyndiges erhvervsministeren desuden til at fastsætte regler om fravigelse af visse vedtægtsbestemmelser.
Loven indeholder allerede et ophørstidspunkt (solnedgangsklausul) den 31. december 2021 og har derfor en begrænset levetid.
På grund af den igangværende sæson for generalforsamlinger, hvor de stadige konsekvenser af covid-19 nødvendiggør, at der udvises fleksibilitet over for erhvervslivet, og da virksomhederne har behov for at indrette sig i forhold til udarbejdelsen af årsrapporter, er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
Lovforslagets hastende karakter er årsagen til, at lovforslaget har været sendt i en ekstraordinær kort offentlig høring, og at det ikke har været muligt at sikre vedtagelse af lovforslaget senest 4 uger før den 1. januar eller den 1. juli.
På baggrund af lovforslagets hastende karakter anmoder jeg derudover om dispensation fra bestemmelsen i Folketingets forretningsordens § 13, stk. 1, hvorefter 3. behandling ikke må finde sted før 30 dage efter fremsættelsen.
Det foreslås, at lovforslaget træder i kraft dagen efter bekendtgørelse i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
