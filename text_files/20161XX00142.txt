Skriftlig fremsættelse (9. november 2016) Ministeren for børn, undervisning og ligestilling (Ellen Trane Nørby):
 Herved tillader jeg mig for Folketinget at fremsætte:
Forslag til lov om de gymnasiale uddannelser (Lovforslag nr.
L 58) I april 2016 fremlagde regeringen (Venstre) sit udspil til reform af uddannelserne: Fra elev til studerende  klædt på til videre uddannelse.
Udspillet rummede regeringens svar på en række udfordringer i de gymnasiale uddannelser.
Regeringen foreslog en styrket indgang til de gymnasiale uddannelser, fokusering af studieretningerne, en styrkelse af fagligheden og almendannelsen, en ny identitet for hf-uddannelsen for at reducere frafaldet fra hf og styrke fagligheden og professionsretningen.
 Efter indgående drøftelser mellem Folketingets partier blev der den 3. juni 2016 indgået aftale mellem regeringen (Venstre), Socialdemokratiet, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti om styrkede gymnasiale uddannelser.
Med aftalen skal viden, kundskaber og kompetencer hos de unge styrkes, så både almendannelsen og studiekompetencen øges.
En styrket faglig indlæring skal give de unge det fundament af viden og kundskaber, der kan gøre dem til almendannede, selvstændige og ansvarlige unge klar til at deltage aktivt i et samfund med frihed og folkestyre og klar til at påbegynde en videregående uddannelse.
I lovforslaget samles de tre gymnasiale love om uddannelserne til hhv. højere handelseksamen (hhx) og højere teknisk eksamen (htx), studentereksamen (stx) og højere forberedelseseksamen (hf-loven) i én ny hovedlov  lov om de gymnasiale uddannelser.
Uddannelserne får en fælles formålsbestemmelse, som er med til at understrege, at de gymnasiale uddannelser er ligeværdige, og at de har det samme overordnede formål om at være studieforberedende til videregående uddannelse og at være almendannende.
Derudover implementerer lovforslaget bl.a. skærpede adgangsforudsætninger for at blive optaget på de gymnasiale uddannelser, et kortere grundforløb på de treårige gymnasiale uddannelser samt færre, centralt fastsatte studieretninger, ændrede prøveformer og en moderne hf-uddannelse, der målrettet skal klæde de unge på til professionsbachelor- eller erhvervsakademiuddannelser og samtidig sikre fleksibilitet, så elever via en udvidet fagpakke eller en overbygning til den toårige uddannelse til hf-eksamen fortsat kan opnå adgang til universitetsuddannelser.
Desuden implementerer lovforslaget, at prøveresultater i fag, der gennemføres efter afsluttet gymnasial eksamen med henblik på at søge optagelse på en bestemt videregående uddannelse, skal kunne tælle ned i det samlede karaktergennemsnit.
Andre elementer i lovforslaget er bl.a. udvidede muligheder for at skifte mellem uddannelser, udvidede muligheder for disciplinære tiltag overfor elever og digitalisering af eksamens-, prøve- og deltagerbeviser.
 Aftalen om styrkede gymnasiale uddannelser udmøntes endvidere i ændringer i en lang række øvrige love, som bl.a. har sammenhæng med indførelsen af folkeskolens afgangseksamen med tilhørende beståkrav, nye krav til faglige forudsætninger i forbindelse med uddannelsesparathedsvurdering m.v. Ændringerne i øvrige love er samlet i et forslag til en følgelov, som fremsættes i et separat lovforslag.
Den samlede økonomi bag aftalen om styrkede gymnasiale uddannelser er beskrevet i lovforslaget.
Samlet set er økonomien i aftalen i balance og ligevægten indtræffer i 2025. Styrkelsen af de gymnasiale uddannelser er fuldt finansieret, og de økonomiske konsekvenser af reformen i perioden 2017-2020 er indarbejdet i finanslovforslaget for 2017.
 Det foreslås, at loven træder i kraft den 1. januar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings Velvillige behandling.
