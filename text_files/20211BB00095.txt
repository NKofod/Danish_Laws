Fremsat den 22. februar 2022 af Jacob Jensen (V), Erling Bonnesen (V), Mads Fuglede (V), Stén Knuth (V), Anni Matthiesen (V), Christoffer Aagaard Melson (V), Torsten Schack Pedersen (V) og Hans Christian Schmidt (V) Forslag til folketingsbeslutning om at øge den årlige bevilling til regionernes arbejde med jordoprensning Folketinget pålægger regeringen at fremsætte lovforslag inden udgangen af 2022 med henblik på at øge den årlige bevilling til regionernes arbejde med jordoprensning, herunder PFOS, med 100 mio. kr. årligt.
Bemærkninger til forslaget I 2020 fandt man de første spor af for høje koncentrationer af det giftige fluorstof PFOS ved Korsør Rensningsanlæg (»Miljøfremmed stof målt på Korsør Rensningsanlæg«, Slagelse Kommune, den 23. december 2020). Kilden til forureningen har været PFOS-holdigt brandslukningsskum, som blev anvendt på brandskolen, og som har været anvendt over hele landet (»PFOS-forurenet spildevand stammer formentlig fra brandskole«, Miljøstyrelsen, den 5. februar 2021). Forslagsstillerne finder det stærkt bekymrende, at de omfattende problemer med jordoprensning først blev sat på dagsordenen som følge af politisk opråb, eksempelvis efter at Venstre havde miljøminister Lea Wermelin i samråd den 9. juni 2021, efter at man tilfældigt opdagede de høje koncentrationer.
 En efterfølgende kortlægning foretaget af Danske Regioner viser, at der kan være op til 38.445 mulige PFOS-forureninger i Danmark (»De har spottet 38.445 mulige forureninger  og beder nu om penge«, Jyllands-Posten, den 29. maj 2021).
Danske Regioner har meldt sig klar til at påbegynde arbejdet med oprydning efter forureningerne, hvilket kræver finansiering.
Konkret efterspørger regionerne, at den årlige bevilling til opgaven med kortlægning og oprensning af jordforurening øges med 100 mio. kr. (»De har spottet 38.445 mulige forureninger  og beder nu om penge«, Jyllands-Posten, den 29. maj 2021).
 Venstre finder det forundrende og uansvarligt, at den socialdemokratiske regering ikke har valgt at imødekomme dette krav fra regionerne, men derimod kun har valgt at afsætte 3 mio. kr. i 2022 til udvikling og afprøvning af nye teknologier til oprensning af PFOS-forureninger via tilskud til test af relevante teknologier (finansloven for 2022, Finansministeriet, den 6. december 2021).
 For forslagsstillerne er det vigtigt at sikre bedre rammer for både miljøet og borgernes sundhed i fremtiden.
 Forslagsstillerne foreslår derfor, at der afsættes de nødvendige 100 mio. kr. til undersøgelser og oprensning af jordforureninger, herunder PFOS  som regionerne har efterspurgt.
 Forslaget indgår som en del af Venstres fuldt finansierede finanslovsprioriteter for 2022 (»Jordforureninger, herunder PFOS«, Venstre, november 2021).
Skriftlig fremsættelse Jacob Jensen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at øge den årlige bevilling til regionernes arbejde med jordoprensning.
(Beslutningsforslag nr.
B 95) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
