Beretning afgivet af Retsudvalget den 22. juni 2016 Beretning over Forslag til folketingsbeslutning om en bedre og mere effektiv indsats over for stalkingofre [af Lisbeth Bech Poulsen (SF) m.fl.]:
1. Udvalgsarbejdet Beslutningsforslaget blev fremsat den 7. oktober 2015 og var til 1. behandling den 19. november 2015. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 1 møde.
Desuden har udvalget den 13. april 2016 afholdt en åben høring om stalking.
2. Politiske bemærkninger Et mindretal i udvalget (EL, ALT, RV og SF) mener, at der er behov for at gøre mere for at forhindre de mange sager om stalking og i højere grad sikre hjælp til stalkingofre, end tilfældet er i dag.
Stalking kan have enorme fysiske, psykiske og sociale omkostninger for det enkelte stalkingoffer og også for offerets nærmeste familie og omgangskreds.
Over 100.000 mennesker vurderes hvert eneste år at blive udsat for stalking, og det har store konsekvenser for den enkeltes dagligdag og tryghed og i værste fald for den enkeltes sikkerhed.
 Derfor ønsker mindretallet, at der tages de nødvendige initiativer, så behandling af sager om stalking strømlines og behandlingstiden nedsættes, og at det overvejes, om der skal indføres tidsfrister for sagsskridt, samt at der oprettes netværk for stalkingofre og sikres øget viden om stalking hos politiet og øvrige fagfolk.
 Mindretallet ønsker en konkret stalkingparagraf, som entydigt definerer stalking, indsat i straffeloven.
Mindretallet ønsker at få undersøgt muligheden for, at stalkingofre i særlig grove tilfælde kan få tilbud om at skifte identitet.
Endelig vil mindretallet opfordre regeringen til at sikre relevante behandlingsmuligheder, der modsvarer de forskellige stalkerprofiler.
 I forhold til ovenstående noterer mindretallet sig, at justitsministeren på baggrund af beslutningsforslaget igangsatte et arbejde, der nu er mundet ud i syv konkrete tiltag: 1) strakstilhold, 2) hårde straffe, 3) styrkelse af politiets håndtering af sager om stalking, 4) rådgivnings- og behandlingstilbud, 5) uddannelse og træning af fagpersoner, 6) bedre viden om vold og stalking og 7) rådgivende forum for stalking.
 Mindretallet anerkender justitsministerens initiativer og ser frem til, at initiativerne nu implementeres, men ønsker stadig en konkret stalkingparagraf samt tilbud til stalkingofre om at skifte identitet i særlig grove tilfælde.
 P.u.v.
