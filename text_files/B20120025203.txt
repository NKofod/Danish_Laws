Anordning om nye bestemmelser for den ved kongeligt reskript af 24. september 1772 anordnede kommission for Det Arnamagnæanske Legats (Den arnamagnæanske Stiftelses) bestyrelse VI MARGRETHE DEN ANDEN, af Guds Nåde Danmarks Dronning, gør vitterligt:
 § 1. Den ved kongeligt reskript af 24. september 1772 anordnede kommission for Det Arnamagnæanske Legats (Den arnamagnæanske Stiftelses) bestyrelse benævnes Den arnamagnæanske Kommission i Danmark.
 Stk. 2. Kommissionen, der består af fire medlemmer og i øvrigt selv fastsætter sin forretningsorden, sammensættes på følgende måde:
1) Rektor for Københavns Universitet, der tillige er formand for kommissionen, 2) to af bestyrelsen ved Københavns Universitet udpegede forskere, der skal være særligt fagkyndige inden for legatets (stiftelsens) forsknings- og arbejdsområde og 3) direktøren for Det Kongelige Bibliotek.
Stk. 3. De i stk. 2, nr. 2, nævnte medlemmer udpeges for en periode på fire år.
Genudpegning kan finde sted.
 § 2. Kommissionen har ansvaret for stiftelsens samlinger og midler og er forpligtet til at aflægge regnskab og udarbejde budget for kommissionens virksomhed.
 Stk. 2. Kommissionen er berettiget til at antage fornøden medhjælp.
§ 3. Bestyrelsen for Københavns Universitet udpeger for fire år ad gangen to eforer for legatet (stiftelsen). Eforerne deltager i kommissionens møder og fører på bestyrelsens vegne tilsyn med legatets (stiftelsens) virksomhed, herunder særlig med overholdelsen af de for legatet (stiftelsen) gældende fundatsmæssige bestemmelser.
Sager af større betydning forelægges af eforerne for bestyrelsen.
 § 4. Anordningen træder i kraft den 1. april 2012.
 Stk. 2. Kgl. anordning nr. 275 af 22. maj 1986 om nye bestemmelser for den ved kongeligt reskript af 24. september 1772 anordnede kommission for Den arnamagnæanske Stiftelses bestyrelse ophæves.
Givet på Christiansborg Slot, den 5. marts 2012 Under Vor Kongelige Hånd og Segl MARGRETHE R.
