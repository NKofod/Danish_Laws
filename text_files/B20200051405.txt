Bekendtgørelse om anmeldelse af digitale forskningsdata skabt af statslige myndigheder I medfør af § 5, stk. 1, 1. pkt., og § 10 i bekendtgørelse nr. 591 af 26. juni 2003 om offentlige arkivalier og om offentlige arkivers virksomhed fastsættes:
Område og definition § 1. Bestemmelserne i denne bekendtgørelse gælder for digitale forskningsdata skabt af statslige myndigheder, herunder universiteter, sektorforskningsinstitutioner m.v. (herefter benævnt myndigheder).
 § 2. Ved digitale forskningsdata forstås data, som er skabt i forbindelse med forskning med anvendelse af videnskabelig metode, samt tilhørende dokumentation, der forklarer hvilke data der er tale om, hvordan data er tilvejebragt og med hvilket overordnet formål.
Anmeldelse § 3. Myndigheder skal anmelde digitale forskningsdata som nævnt i § 2 til Rigsarkivet, jf. dog stk. 2.
 Stk. 2. Følgende typer af forskningsdata er undtaget fra anmeldelsespligten:
 1) Forskningsdata, som er skabt gennem eksperimenter eller simulationer, der kan gentages.
 2) Forskningsdata, som er skabt alene ved samkøring af administrative registre.
 3) Forskningsdata, som publiceres i deres helhed i publikationer, der er omfattet af Lov om pligtaflevering af offentliggjort materiale i Danmark.
4) Forskningsdata fra projekter under ph.d. niveau.
Forskningsdata fra ph.d. projekter er ikke omfattet af undtagelsen og skal anmeldes efter bestemmelserne i stk. 1.
 § 4. Digitale forskningsdata skal anmeldes i forbindelse med at forskningsprojektet afsluttes, jf. dog stk. 2.
 Stk. 2. Datasamlinger, som skabes ved monitorering eller kontinuerlig indsamling af data, skal anmeldes, når indsamlingen påbegyndes.
 § 5. Digitale forskningsdata, der skabes af flere statslige myndigheder, skal anmeldes af den myndighed, der er ansvarlig for data.
 Stk. 2. I forbindelse med anmeldelse af digitale forskningsdata som nævnt i § 3, stk. 1 skal det angives, hvilken myndighed der har ansvaret for varetagelse af arkivmæssige hensyn, herunder en eventuel aflevering til Rigsarkivet.
 § 6. Statslige myndigheder skal anmelde digitale forskningsdata, der anvendes af både statslige og kommunale og/eller regionale myndigheder, til Rigsarkivet.
 Stk. 2. Data, som er skabt i forbindelse med forskning, hvor en statslig myndighed har instruksbeføjelser og/eller er dataansvarlig myndighed, skal anmeldes til Rigsarkivet af den relevante statslige myndighed efter de regler, som er fastsat i denne bekendtgørelse.
 Stk. 3. Såfremt forskningsdata som nævnt i § 3 skal bevares, sker aflevering til Rigsarkivet.
 § 7. Anmeldelse skal foretages efter Rigsarkivets anvisninger.
 Stk. 2. Anmeldelsen skal vedlægges yderligere oplysninger efter Rigsarkivets anvisninger.
 § 8. Efter anmeldelsen træffer Rigsarkivet afgørelse om, hvorvidt de anmeldte data skal bevares og afleveres til Rigsarkivet.
Revision § 9. Nærværende bekendtgørelse tages op til revision efter 5 år med henblik på yderligere specifikation.
Ikrafttræden § 10. Bekendtgørelsen træder i kraft den 1. maj 2020.
