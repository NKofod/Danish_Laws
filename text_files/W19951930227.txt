 Løntilskud efter bistandslovens § 43, stk. 8, kan ikke danne grundlag  

 for beregning af dagpenge, da der er tale om en ydelse, som ikke kan anses  

 for indtjent i et lønmodtagerforhold i arbejdsretlig forstand.
 Dagpengeudvalget har behandlet en sag om beregning af barseldagpenge til  

 en person, hvis indtægt delvis bestod i løntilskud efter bistandslovens § 43,  

 stk. 8. Der var tale om en elev, der fik elevlønnen suppleret op til niveauet  

 for bruttorevalideringsydelsen.
Dagpengeudvalget traf afgørelse om, at løntilskuddet efter bistandslovens  

 § 43, stk. 8, ikke kunne indgå i beregningen af barseldagpenge, fordi der var  

 tale om en ydelse, som ikke kunne anses for indtjent i et lønmodtagerforhold  

 i arbejdsretlig forstand.
Afgørelsen er offentliggjort som SM D-4-95.
 I den behandlede sag var der tale om løntilskud udbetalt af kommunen  

 direkte til lønmodtageren.
 Afgørelsen har givet anledning til forespørgsler om retstilstanden i  

 tilfælde, hvor lønmodtageren fra arbejdsgiveren får en normal lønseddel, men  

 hvor arbejdsgiveren får refunderet en del af (eller eventuelt hele) lønnen  

 fra kommunen i form af løntilskud efter bistandlovens § 43, stk. 8.
 Foranlediget heraf har problemstillingen atter været drøftet i  

 Dagpengeudvalget, hvor det blev besluttet at fastholde den lagte linie.
Dagpengeudvalgets sekretariat har i overensstemmelse hermed besvaret  

 forespørgslerne med, at dagpengene i disse tilfælde beregnes på grundlag af  

 lønsedlen, hvoraf kommunen ikke vil kunne se, at der er tale om en  

 revalidend.
I denne situation vil løntilskuddet således i praksis indgå i  

 grundlaget for beregning af dagpenge.
 Dagpengeudvalget er opmærksom på, at der med en sådan praksis - måske ofte  

 tilfældigt - vil være nogle, der får højere dagpenge, end de egentlig  

 materielt ville være berettiget til, men det anses ikke for administrativt  

 håndterbart, at kommunerne ved enhver beregning af dagpenge til en  

 lønmodtager skal gå ind og undersøge, om der skulle være tale om et  

 arbejdsforhold, hvor der ydes lønrefusion til arbejdsgiveren.
 Vi har også vejledende udtalt, at det ikke er afgørende, om kommunen rent  

 faktisk ved beregningen af dagpenge er klar over, at lønmodtageren er  

 revalidend, og at arbejdsgiveren får lønrefusion efter § 43, stk. 8.
 Det afgørende er således den faktiske udbetalingsmåde.
 Med udsendelsen af SM D-4-95 har vi ønsket at gøre opmærksom på forholdet.
