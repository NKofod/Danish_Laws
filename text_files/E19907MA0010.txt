 Et selskab rejste spørgsmål om, hvorvidt selskabets aktiviteter i form af  

 kapitalformidling mv er undtaget fra momspligten efter momslovens § 2, stk 3,  

 punkt j, som finansieringsvirksomhed.
 Selskabets aktiviteter kan sammenfattes således:
 1. Gennemførelse af tegning af kommanditanparter, herunder udfærdigelse af  

 tegningsmateriale, udsendelse af tegningsmateriale, herunder  

 tegningsprospekt, nødvendig annoncering, antagelse af revisor-, advokat- og  

 konsulentbistand, udfærdigelse af anlægs- og driftsbudgetter med  

 budgetforudsætninger.
 2. Gennemførelse af lånetilsagn fra långiver.
 3. Oprettelse af vedtægter, stiftelse af kommanditselskab, stiftelse af  

 komplementarselskab og udfærdigelse af øvrige nødvendige dokumenter i  

 forbindelse hermed.
Udgifter, herunder gebyrer og omkostninger ved køb af selskaber, betales  

 af de respektive selskaber selv.
De øvrige udgifter, der er forbundet med  

 leveringen af disse ydelser, udlægges (afholdes) af selskabet.
Honorar til  

 selskabet, når et projekt gennemføres, fremkommer ved at trække de positive  

 udgifter fra det bruttohonorar, der er fastsat i kontrakten.
 Nævnet traf afgørelse om, at selskabets virksomhed må betragtes som  

 momspligtig konsulentbistand.
Nævnet lagde vægt på, at selskabet ikke finansierer projekter, der  

 gennemføres.
For projekter, der "falder på gulvet", og hvor  

 selskabet selv må bære udgifterne, fandt nævnet ikke, at der er tale om  

 finansieringsvirksomhed, men om tab i forbindelse med de risici, der findes  

 ved al erhvervsvirksomhed.
 Nævnet havde bemærket sig, at en advokat eller konsulent, der havde  

 midlerne og turde løbe risikoen, kunne levere præcis det produkt, som  

 selskabet leverer til sine kunder.
 Endvidere fandt nævnet, at oprettelse af erhvervsvirksomheder  

 (momspligtigt advokat- og revisorarbejde mv) i øvrigt må betragtes som  

 erhvervsmæssig virksomhed i sig selv, og at den pågældende virksomhed har  

 fradragsret for momsen, hvis virksomheden skal udøve momspligtige  

 aktiviteter.
