Skriftlig fremsættelse (11. oktober 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om arbejdsmarkedsuddannelser m.v., lov om forberedende voksenundervisning og ordblindeundervisning for voksne, lov om Arbejdsgivernes Uddannelsesbidrag, lov om godtgørelse og tilskud til befordring ved deltagelse i erhvervsrettet voksen- og efteruddannelse og forskellige andre love (Styrket og mere fleksibel voksen-, efter- og videreuddannelse og flytning af administrationen af VEU-godtgørelsen m.v. til Arbejdsgivernes Uddannelsesbidrag) (Lovforslag nr.
L 72) Regeringen og arbejdsmarkedets parter indgik den 29. oktober 2017 "Trepartsaftale om styrket og mere fleksibel voksen-, efter- og videreuddannelse (2018-2021)" (trepartsaftalen). Det fremgår af trepartsaftalen, at der er behov for ændringer, der sikrer en målrettet og mere fleksibel voksen-, efter- og videreuddannelsesindsats af høj kvalitet for både virksomheder og medarbejdere.
 Første del af den lovgivningsmæssige udmøntning af trepartsaftalen er sket ved lov nr. 1693 af 26. december 2017, som trådte i kraft den 1. januar 2018. Nærværende lovforslag udmønter de resterende dele af trepartsaftalen, som kræver lovændring.
Det foreslås, at arbejdsmarkedsuddannelser skal kunne kombineres med andre arbejdsmarkedsuddannelser, delelementer af andre arbejdsmarkedsuddannelser, andre tilskudsberettigede kurser eller indtægtsdækket virksomhed.
Der foreslås samlede udbudsrunder for arbejdsmarkedsuddannelser hvert 4. år.
Det foreslås, at arbejdsmarkedsuddannelser skal udbydes landsdækkende.
Det foreslås at omlægge arbejdsmarkedsuddannelserne til et mere tidssvarende koncept for udvikling og styring.
Der foreslås obligatoriske prøver i arbejdsmarkedsuddannelser.
Det foreslås at lægge lokale uddannelsesudvalg for arbejdsmarkedsuddannelser ind under lokale uddannelsesudvalg for erhvervsuddannelser.
Desuden foreslås VEU-centerfunktionen udfaset.
 Det foreslås endvidere at udvide forberedende voksenundervisning med fagene digital opgaveløsning (FVU-digital) og engelsk (FVU-engelsk).
 Det foreslås at samle administrationen af VEU-godtgørelsen i Arbejdsgivernes Uddannelsesbidrag (AUB).
 Det foreslås at etablere en model for aktørsamarbejde i forbindelse med voksen- og efteruddannelsesindsatsen i regi af de regionale arbejdsmarkedsråds (RAR). Endelig foreslås, at de videregående uddannelsesinstitutioner får mulighed for at kunne udbyde særskilte moduler, som ligger uden for de eksisterende videregående deltidsuddannelser.
 Lovforslaget medfører samlet set statslige merudgifter i omegnen af 60 mio. kr. i 2018 og 30 mio. kr. årligt i perioden 2019-2021.
Det fremgår af trepartsaftalen, at de aftalte initiativer er afgrænset til aftaleperioden 2018-2021, med mindre andet er konkret angivet.
På denne baggrund foreslås det, at visse af lovforslagets bestemmelser skal gælde i perioden fra den 1. januar 2019 til og med den 31. december 2021.
 Det foreslås, at loven træder i kraft den 1. januar 2019 dog således, at Undervisningsministeren fastsætter tidspunktet for lovens ikrafttræden for visse bestemmelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
