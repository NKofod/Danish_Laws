Bilag 1 Betænkning afgivet af Trafikudvalget den 9. december 2010 Betænkning over Forslag til postlov [af transportministeren (Hans Christian Schmidt)] 1. Ændringsforslag Transportministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 27. oktober 2010 og var til 1. behandling den 18. november 2010. Lovforslaget blev efter 1. behandling henvist til behandling i Trafikudvalget.
 Udvalget anmoder om, at lovforslaget henvises til fornyet udvalgsbehandling mellem 2. og 3. behandling.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og transportministeren sendte den 16. august 2010 dette udkast til udvalget, jf. (folketingsåret 2009-10) TRU alm. del  bilag 431. Den 2. november 2010 sendte transportministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Brancheforeningen af Danske Distributionsvirksomheder Brancheorganisationen Ugeaviserne Dansk Erhverv Danske Specialmedier Danske Speditører DI Transport og DTL.
 Transportministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 15 spørgsmål til transportministeren til skriftlig besvarelse, hvoraf transportministeren har besvaret 14, og 1 spørgsmål forventes besvaret inden 2. behandling.
3. Indstillinger og politiske bemærkninger Et flertal i udvalget (V, S, DF, KF og RV) indstiller lovforslaget til vedtagelse med de stillede ændringsforslag.
 Venstre, Socialdemokratiet, Dansk Folkeparti, Det Konservative Folkeparti og Radikale Venstre bemærker, for så vidt angår udligningsordningen for pakker, at det er Transportministeriets vurdering, at det  i lyset af udviklingen på pakkemarkedet  vil være usandsynligt, at en udligningsordning vil blive bragt i anvendelse på markedet for pakker.
Pakkemarkedet er ikke mindst på grund af den stigende internethandel  i modsætning til brevmarkedet  generelt et marked i vækst.
Endvidere er pakkemarkedet i forvejen liberaliseret og præget af konkurrence.
 Forslaget til postlov ændrer dermed ikke, som det er tilfældet for brevmarkedet, i de grundlæggende rammevilkår for markedet  og dermed heller ikke i de grundlæggende vilkår for at varetage befordringspligten på markedet.
Et mindretal i udvalget (SF og EL) indstiller lovforslaget til forkastelse ved 3. behandling.
Mindretallet stemmer for de stillede ændringsforslag.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 2 Af transportministeren, tiltrådt af udvalget:
 1) Som stk. 3 indsættes:
»Stk. 3. Transportministeren kan fastsætte regler om, at virksomheder, som udøver erhvervsmæssig omdeling af individualiserede, uadresserede forsendelser helt eller delvis kan omfattes af lovens regler vedrørende virksomheder, som udøver erhvervsmæssig postbefordring.« [Individualiserede, uadresserede forsendelser] Til § 14 Af transportministeren, tiltrådt af udvalget 2) Stk. 4 affattes således:
»Stk. 4. Den befordringspligtige postvirksomhed skal mod vederlag og på gennemsigtige, ikkediskriminerende og omkostningsbaserede vilkår give andre postvirksomheder inden for disses geografiske dækningsområde adgang til oplysninger om 1) adresser, herunder på nyfødte og indrejste, 2) adresser med henblik på eftersendelse af post ved midlertidig flytning, 3) adresser med henblik på levering af post til ny adresse eller postboks, 4) adresser på personer, som har krav på at få adresserede forsendelser afleveret direkte til boligen, og 5) adresser på postmodtagere, der har frabedt sig uadresserede forsendelser, jf. § 13.« [Videregivelse af adresseoplysninger] Bemærkninger Til nr. 1 Med individualiserede, uadresserede forsendelser menes uadresserede forsendelser, der af distributøren ved hjælp af et omslag eller lignende er mærket med adresse på modtager med henblik på en individualisering af sammensætningen af de uadresserede forsendelser.
Dette kan eksempelvis være som led i en fokusering af udsendelsen af de uadresserede forsendelser, hvor modtager aktivt har meldt til eller fra over for afsender.
I det omfang markedet udvikler ydelser, hvor modtageren (borgeren) eller afsenderen (virksomheden) i højere grad kan individualisere sammensætningen af de uadresserede forsendelser, som ønskes modtaget/befordret, kan der opstå behov for, at distributionsvirksomheder kan få adgang til eksempelvis adresseændringer på samme måde som postvirksomheder.
Samtidig med, at de opnår visse rettigheder, skal virksomhederne også kunne pålægges nogle af de samme krav, som stilles til postvirksomheder, eksempelvis angivelse af geografisk dækningsområde og post til døren til de borgere, der har ret til dette m.m.
Da der er tale om uadresserede forsendelser, er der derimod ikke behov for, at virksomheden f.eks. skal leve op til kravene om posthemmelighed eller kunne pålægges at bidrage til udligningsordningen.
 Det er intentionen, at transportministeren efter lovens vedtagelse fastsætter regler, der muliggør, at distributionsvirksomheder, der omdeler individualiserede, uadresserede forsendelser, for så vidt angår deres geografiske dækningsområde, kan få adgang til adresseinformationer fra Post Danmarks modtagerdatabase på lige vilkår med postvirksomheder og få adgang til aflåste opgange, m.v., hvor der står brevkasseanlæg, ved udlevering af nøgler, via elektronisk nøglesystem eller lignende.
Til nr. 2 Med ændringen præciseres det, at andre postvirksomheder alene kan modtage de forskellige typer af adresseoplysninger, der er nævnt i § 14, stk. 4, nr. 1-5, inden for deres geografiske dækningsområde.
Som bestemmelsen var affattet før, var denne indskrænkning til det geografiske dækningsområde alene knyttet til adresseoplysninger i § 14, stk. 4, nr. 1.
 Der er endvidere foretaget en ændring af lovteknisk karakter.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Jens Vibjerg (V) Flemming Damgaard Larsen (V) fmd.
Kristian Pihl Lorentzen (V) Peter Juel Jensen (V) Karsten Nonbo (V) Kim Christiansen (DF) Pia Adelsteen (DF) Henriette Kjær (KF) nfmd.
Helge Adam Møller (KF) Magnus Heunicke (S) Jens Christian Lund (S) Poul Andersen (S) Klaus Hækkerup (S) Anne Baastrup (SF) Malene Søgaard-Andersen (SF) Johs.
Poulsen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
