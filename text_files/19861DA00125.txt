Nr BTB 125 Betænkning over Forslag til folketingsbeslutning om ændring af lov om  

 mægling i arbejdsstridigheder   

 Nr B 125 1986-87, 1. samling Afgivet af arbejdsmarkedsudvalget Afgivet: 19870422 Udvalget har behandlet forslaget i to møder, og herefter indstiller et FLERTAL (udvalget med undtagelse af Socialistisk Folkepartis og Venstresocialisternes medlemmer) forslaget til FORKASTELSE.
Et MINDRETAL INDEN FOR FLERTALLET (Socialdemokratiets medlemmer af udvalget) tager afstand fra fremgangsmåden ved beslutningsforslaget og kan derfor ikke støtte forslagets gennemførelse.
Socialdemokratiet mener, modsat Socialistisk Folkeparti, at forhold, som berører arbejdsmarkedets parter, først bør ændres efter et forudgående udvalgsarbejde, hvor arbejdsmarkedets parter enten er initiativtagere eller inddrages aktivt.
Socialdemokratiet har fortsat tillid til, at arbejdsmarkedets parter er i stand til at håndtere denne opgave, endda bedre end tilfældige folketingspartier og mulige folketingsflertal.
Vi ønsker ikke at handle hen over hovedet på parterne og afviser derfor beslutningsforslaget.
Et MINDRETAL (Socialistisk Folkepartis og Venstresocialisternes medlemmer af udvalget) indstiller forslaget til VEDTAGELSE UÆNDRET.
Et MINDRETAL INDEN FOR MINDRETALLET (Socialistisk Folkepartis medlemmer af udvalget) udtaler følgende:
Socialistisk Folkeparti finder principielt, at fagbevægelsen bør inddrages ved ændringer af det fagretlige system, men på den anden side er det partiets opfattelse, at der siden afstemningerne om overenskomsterne har været en bred og åben debat i offentligheden og i organisationskredse om forligsmandslovens udemokratiske indhold.
Under denne debat har fremtrædende organisationsfolk erkendt, at de nuværende bestemmelser blokerer for lønmodtagernes ret til at afgøre deres løn- og arbejdsvilkår på demokratisk vis.
Det er Socialistisk Folkepartis opfattelse, at en vedtagelse af dette forslag vil sikre denne ret.
BO KRISTENSEN (KF) fmd.
HENNING ANDERSEN (KF) HOUE (KF) JETTE THOMSEN (KF) JENS PETER JENSEN (V) TØRNÆS (V) BOLLMANN (CD) KOFOD-SVENDSEN (KRF) JYTTE ANDERSEN (S) BAKHOLT (S) OLE VAGN CHRISTENSEN (S) HELLE DEGN (S) KAJ POULSEN (S) LILLI GYLDENKILDE (SF) OLE HENRIKSEN (SF) ELISABETH BRUUN OLESEN (VS) ESTRUP (RV) Partiet FP havde ikke medlemmer i udvalget.
