 Reglerne om overførsel af indkomst til medarbejdende ægtefælle blev  

 anset for anvendelige i et tilfælde, hvor begge ægtefæller døde samtidig ved  

 en ulykke, selv om mellemperioden ikke omfattede et fuldt indkomstår på 12  

 måneder.
 For afdøde A var klaget over, at bestemmelserne i kildeskattelovens § 37 A  

 om overførsel af indkomst til medarbejdende ægtefælle ikke var anset for  

 anvendelige for indkomstperioden fra den 1. maj 1984 til dødsfaldet.
 Det var oplyst, at klageren og hans ægtefælle var afgået ved døden ved en  

 ulykke i februar måned 1985.
Skattemyndighederne havde henvist til, at ægtefællerne, der havde  

 regnskabsår fra den 1. maj til den 30. april, ikke opfyldte lovbestemmelsens  

 betingelse om, at ægtefællerne skulle være samlevende/sambeskattede ved  

 indkomstårets udgang.
Der var ligeledes henvist til Skattedepartementets  

 vejledning i reglerne om dødsbobeskatning, hvor det er angivet, at reglerne  

 om medarbejdende ægtefælle ikke kan anvendes i dødsåret.
 Under sagens behandling udtalte Statsskattedirektoratet sig til støtte for  

 dette synspunkt, idet der henvistes til, at indkomståret udløb den 30. april  

 1985, på hvilken dato ægteparret ikke var samlevende, og at indkomståret i  

 nærværende sag måtte være et fuldt indkomstår på 12 måneder.
Afdødes advokat gjorde gældende, at den af de stedlige skattemyndigheder  

 anlagte fortolkning alene havde gyldighed for den situation, at der var en  

 efterlevende ægtefælle, og at der ikke i skatteretlig praksis var taget  

 stilling til den foreliggende situation, hvor begge ægtefællerne var afgået  

 ved døden samtidig.
Han gjorde dernæst gældende, at lovbestemmelsen burde  

 finde anvendelse på den foreliggende situation, hvor mellemperioden måtte  

 opfattes som indkomstår, og at ægtefællerne havde været sambeskattet ved  

 udgangen af dette indkomstår.
To retsmedlemmer fandt, at reale grunde talte for, at ægtefæller, der  

 afgik samtidig ved døden, ved udgangen af den omhandlede indkomstperiode  

 (mellemperioden) måtte anses for at have været samlevende ved indkomstårets  

 udløb i lovbestemmelsens forstand.
Disse retsmedlemmer fandt således, at  

 bestemmelserne i kildeskattelovens § 37 A om overførsel af indkomst til  

 medarbejdende ægtefælle kunne finde anvendelse.
Et retsmedlem, retsformanden,  

 fandt det bedst stemmende med sammenhæng og intention vedrørende lovens  

 ordning, at bestemmelserne i kildeskattelovens § 37 A var uanvendelige i den  

 foreliggende situation.
Dette retsmedlem voterede således for at stadfæste  

 ansættelsen.
Der blev truffet afgørelse efter stemmeflertallet, hvorefter  

 bestemmelserne i kildeskattelovens § 37 A om overførsel af indkomst til  

 medarbejdende ægtefælle blev anset for anvendelige.
 LV 1987, B 1.4.
