 Da et skatteråd - under behandling af klage over vedkommende  

 ligningskommissions ansættelse - foretog en ny forhøjelse, uden at  

 skatteyderen fik lejlighed til at fremføre sine synspunkter om dette forhold,  

 blev skatterådets forhøjelse anset for ugyldig.
 LSR 1988-3-298 af 6. juli 1988.
 Direktør A klagede over den af skatterådet - under behandlingen af hans  

 klage over ligningskommissionens ansættelse af hans skattepligtige indkomst  

 for 1985 - foretagne forhøjelse på 2.000 kr., idet han ikke havde haft  

 lejlighed til at fremføre sine synspunkter desangående.
Det fremgik af sagens oplysninger, at klagerens selvangivelse for  

 indkomståret 1985 var genstand for ligningsmæssig undersøgelse vedrørende en  

 række punkter, herunder værdien af hustruens deltagelse sammen med klageren i  

 en af klagerens arbejdsgiver betalt rejse til Sydamerika og De Vestindiske  

 øer.
Klageren havde selvangivet denne værdi til 4.250 kr., medens  

 ligningskommissionen havde ansat værdien til 8.500 kr.
Klageren havde påklaget ligningskommissionens ansættelse til skatterådet,  

 som havde nedsat værdien til det selvangivne beløb.
Imidlertid havde  

 skatterådet samtidig foretaget en forhøjelse med 2.000 kr. som en anslået  

 privat værdi vedrørende klagerens egen deltagelse i den del af rejsen, der  

 omfattede ophold på De Vestindiske Øer i tre dage.
Vedrørende skatterådets ekspedition af sagen i forbindelse med denne  

 forhøjelse fremgik det af sagens oplysninger, at klageren ved et møde med  

 skatterådets sekretariat - hvilket møde i første række havde vedrørt de af  

 klageren påklagede ændringer - var spurgt om, hvorvidt turen til De  

 Vestindiske Øer også havde været erhvervsmæssigt begrundet, hvilket spørgsmål  

 klageren havde besvaret bekræftende.
Der blev herefter ikke forelagt klageren  

 nogen tilkendegivelse om, at man ville indstille til skatterådet, at der  

 skulle ske forhøjelse vedrørende det ikke tidligere påklagede forhold, men  

 skatterådet havde på det førstkommende møde truffet beslutning om forhøjelse  

 med beløbet 2.000 kr.
 Landsskatteretten udtalte, at skatterådet i henhold til  

 skattestyrelseslovens § 9, stk. 3, og forretningsordenen for skatteråd uden  

 for København § 10, stk. 2, uanset klagens indhold er berettiget til at  

 optage ansættelsen i sin helhed til kendelse.
 Disse bestemmelser måtte imidlertid ses i sammenhæng med den almindelige  

 bestemmelse i forretningsordenens § 12 vedrørende den situation, at såfremt  

 klagerens påstand ikke fuldt ud imødekommes, skal han have lejlighed til at  

 ytre sig skriftligt eller ved mundtlig forhandling med sekretariatet, således  

 at dette får mulighed for at udarbejde indstilling til skatterådet.
 Landsskatteretten fandt endvidere at måtte vurdere forholdet ud fra et  

 almindeligt gældende forvaltningsretligt princip, hvorefter der bør gives en  

 skatteyder lejlighed til at gøre sine synspunkter gældende, forinden der  

 træffes afgørelse vedrørende et ikke tidligere behandlet/påklaget forhold.  

 Det ovenfor citerede spørgsmål fra skatterådets sekretariat under den  

 forhandling, der vedrørte påklagede forhold, kunne ikke anses for at være  

 tilstrækkeligt til opfyldelse af dette princip.
 Landsskatteretten fandt således, at den af skatterådet foretagne  

 forhøjelse med 2.000 kr. ikke var gyldigt foretaget, og ansættelsen blev  

 herefter nedsat med 2.000 kr.
 (* 1) Afgørelsen er offentliggjort i Skat 1988, nr. 9, side 548.
