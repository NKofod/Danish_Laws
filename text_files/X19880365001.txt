Selskab anker afgørelse om placering af kontor i lagerbygning så der  

 er direkte dagslystilgang.
Direktoratet fastholder påbudet.
 Med brev af 25. maj 1988 har selskabet anket kredsens afgørelse af 6. maj  

 1988 om placering af kontor i lagerbygning således, at der er direkte  

 dagslystilgang.
 Afgørelse:
 Direktoratet fastholder, at der i kontoret skal være en tilstrækkelig  

 tilgang af dagslys, og at der skal etableres direkte dagslys til kontoret.
 Hjemmel:
 Efter § 13, nr. 5, i lov om almindelig arbejderbeskyttelse skal der være  

 adgang for tilstrækkeligt dagslys til lokaler, hvor arbejde regelmæssigt  

 foregår.
 Bestemmelsen er efter arbejdsmiljølovens ikrafttræden opretholdt ved § 2,  

 nr. 1, i Arbejdsministeriets bekendtgørelse nr. 611 af 18. december 1985 om  

 ikraftholdelse af regler i den tidligere arbejderbeskyttelseslovgivning.
 Baggrund:
 Kredsen har oplyst, at arbejdet i kontoret består af vareforsendelse og  

 lignende, samt at den daglige arbejdstid i kontoret vil være omkring 1 time.
 Lokalet omkring kontoret er et lagerlokale, hvori der står reoler fyldt  

 med varer og emner, som tager en del af det indirekte dagslys, som kommer til  

 kontoret fra lysbånd i bygningens tag.
Den direkte dagslystilgang vil normalt være tilstrækkelig, når  

 vinduesarealet i lokalet ved sidelys svarer til mindst 10% af gulvarealet  

 eller ved ovenlys mindst 7% Vinduer bør sidde, så man kan se ud på omgivelserne.
 Direktoratet vurderer, at dagslystilgangen via lagerlokale med opstillede  

 reoler og varer vil være ubetydelig, ligesom Arbejdstilsynet normalt ikke  

 accepterer indirekte dagslystilgang.
 Da der er tale om en nyindretning, finder direktoratet forholdene  

 uacceptable.
 Ankevejledning:
 Direktoratets afgørelse kan indbringes for arbejdsministeren, Laksegade  

 19, 1063 København K inden 4 uger, jf. arbejdsmiljølovens § 81, stk. 2.
 Kopi af dette brev vedlægges til virksomhedens sikkerhedsorganisation.
 P.D.V.
