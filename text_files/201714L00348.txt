Betænkning afgivet af Energi-, Forsynings- og Klimaudvalget den 30. november 2017 Betænkning over Forslag til lov om ændring af lov om registrering af ledningsejere (Ændring af arbejdsgang med udlevering af standardiserede ledningsoplysninger og udvidelse af lovens anvendelsesområde) [af energi-, forsynings- og klimaministeren (Lars Christian Lilleholt)]:
1. Ændringsforslag Energi-, forsynings- og klimaministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 4. oktober 2017 og var til 1. behandling den 10. oktober 2017. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 28. juni 2017 dette udkast til udvalget, jf.
EFK (folketingsåret 2016-17) alm. del  bilag 293. Den 4. oktober 2017 sendte energi-, forsynings- og klimaministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Energi og Dansk Ledningsejerforum, HCS A/S Miljøentreprise og Teleindustrien.
 Energi-, forsynings- og klimaministeren har over for udvalget kommenteret de skriftlige henvendelser til udvalget.
Deputationer Endvidere har Teleindustrien mundtligt over for udvalget redegjort for sin holdning til lovforslaget.
Spørgsmål Udvalget har stillet 4 spørgsmål til energi-, forsynings- og klimaministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af energi-, forsynings- og klimaministeren, tiltrådt af udvalget:
 1) I det under nr. 10 foreslåede § 3, stk. 4, indsættes efter »om, at«: »ikkealmene vandforsyninger, hvis ledning indgår i et kollektivt net, jf. stk. 1, nr. 1, og«.
[Udvidelse af ministerens beføjelse til også at undtage ikkealmene vandforsyninger fra lovens anvendelsesområde] 2) Nr. 20 udgår, og i stedet indsættes:
 »20. Efter § 9 indsættes i kapitel 3:
»§ 9 a.
Energi-, forsynings- og klimaministeren kan fastsætte regler om indberetning af fejl i ledningernes placering i forhold til udleverede ledningsoplysninger, og hvordan indberetningen skal foregå.
Ministeren kan fastsætte en bagatelgrænse for, hvornår indberetning skal foretages.
§ 9 b.
Energi-, forsynings- og klimaministeren kan fastsætte regler om indberetning af graveskader.
Ministeren kan endvidere etablere et indberetningssystem, hvor graveskader kan indberettes.« 01. Efter kapitel 3 indsættes:
»Kapitel 3 a Koordinering af gravearbejder og samføring § 9 c.
En ledningsejer eller graveaktør kan i Ledningsejerregistret annoncere et område, som ledningsejeren eller graveaktøren planlægger at skulle grave i.
 Stk. 2. En ledningsejer eller graveaktør, der planlægger at grave i et område, kan forespørge i Ledningsejerregistret, om der er andre ledningsejere eller graveaktører, der planlægger at grave i samme område, så deres gravearbejder kan koordineres.
 Stk. 3. Energi-, forsynings- og klimaministeren kan fastsætte regler om, hvordan annonceringen eller forespørgslen skal ske.
§ 9 d.
En ledningsejer kan indberette til Ledningsejerregistret, at vedkommende har føringsrør i et område.
 Stk. 2. En ledningsejer, der planlægger at føre nye ledninger i et område, kan forespørge i Ledningsejerregistret, om der er ledningsejere, der har føringsrør i området.
 Stk. 3. Ledningsejeren skal svare på en forespørgsel om adgang til oplysninger om føringsrør snarest muligt og senest 2 uger efter datoen for modtagelsen af forespørgslen.
 Stk. 4. Energi-, forsynings- og klimaministeren kan fastsætte regler om, hvordan indberetning af føringsrør skal ske.
Kapitel 3 b Sammenstilling og videreformidling af ledningsoplysninger § 9 e.
Ledningsejerregistret modtager og sammenstiller ledningsoplysningerne fra ledningsejerne og gør de sammenstillede ledningsoplysninger tilgængelige for graveaktører og andre brugere.
Stk. 2. Ledningsejerregistret kan ikke gøres erstatningsansvarlig for fejl i de ledningsoplysninger, som sendes til Ledningsejerregistret.
Ledningsejerregistret kan dog gøres erstatningsansvarlig for fejl i sammenstillingen af ledningsoplysninger efter dansk rets almindelige erstatningsretlige regler.
Stk. 3. Energi-, forsynings- og klimaministeren kan fastsætte nærmere regler om, hvordan Ledningsejerregistret skal gøre de sammenstillede ledningsoplysninger tilgængelige.«« [Lovteknisk ændring] Til § 2 3) I stk. 2 ændres »§ 1, nr. 20« til: »§ 1, nr. 01«.
[Konsekvens af ændringsforslag nr. 2] Bemærkninger Til nr. 1 I lovforslaget har energi-, forsynings- og klimaministeren fået beføjelse til at undtage brugerdrevne antenneanlæg, der leverer adgang til digital infrastruktur til slutbrugere, hvis de opfylder nærmere fastsatte betingelser.
Beføjelsen skal anvendes til at undtage de helt små brugerdrevne antenneanlæg, f.eks. antenneanlæg, der drives på frivillig basis af nogle få borgere og med få slutbrugere, fra lovens anvendelsesområde.
Beføjelsen er indsat, fordi det kan være en administrativ byrde for disse anlæg at opfylde de krav, der fastsættes til ledningsejere i lovforslaget, og disse byrder er uforholdsmæssige store, i forhold til hvor få gange der bliver gravet, hvor ledningsejers ledning er nedgravet, og bliver ikke modsvaret af lettelser, f.eks. i form af færre graveskader, fordi der sjældent bliver gravet tæt på disse ledninger.
Det foreslås, at energi-, forsynings- og klimaministerens beføjelse til at undtage fra lovens anvendelsesområde udvides til også at gælde ikkealmene vandforsyninger, hvis ledninger indgår i et kollektivt net.
Ikkealmene vandforsyninger er vandforsyninger (meget små vandværker), der forsyner højst ti slutbrugere, og de vil ofte være ejet af en privat borger.
Det kan f.eks. være en landmand, der også forsyner sine nærmeste naboer med vand.
Det er i dag uklart, om de ikkealmene vandforsyninger er omfattet af lovens anvendelsesområde.
Efter lovens § 3, stk. 1, nr. 1, er ledninger, der indgår i et kollektivt net, omfattet af lovens anvendelsesområde, når der for nettet som helhed gælder offentligretlige regler.
Det fremgår ikke klart af bemærkningerne til loven, hvad disse offentligretlige regler omfatter, og det er derfor uklart, om ikkealmene vandforsyninger, der skal opfylde visse lovmæssige krav for at kunne levere vand, vil være omfattet af lovens anvendelsesområde.
Det vil også for disse ledningsejere være en administrativ byrde at skulle opfylde de krav til ledningsejere, der fastsættes i lovforslaget, og der vil heller ikke for disse ledningsejere være lettelser f.eks. i form af færre graveskader, fordi der sjældent bliver gravet tæt på disse ledninger.
Energi-, forsynings- og klimaministerens beføjelse til at undtage fra lovens anvendelsesområde foreslås derfor udvidet til også at omfatte de ikkealmene vandforsyninger, hvis ledninger indgår i et kollektivt net.
 Beføjelsen vil blive udmøntet med inddragelse af følgegruppen, der er nedsat i forbindelse med den fællesoffentlige digitaliseringsstrategi 2016-2020.
Til nr. 2 Den foreslåede ændring er af lovteknisk karakter og opdeler lovforslagets § 1, nr. 20, i to numre. Ændringen skyldes, at der ikke kan indsættes et nyt kapitel i et eksisterende kapitel.
Det foreslåede § 1, nr. 20, skal derfor opdeles i to numre.
Til nr. 3 Den foreslåede ændring er en konsekvens af, at lovforslagets § 1, nr. 20, bliver opdelt i to numre.
Henvisningen i § 2, stk. 2, skal derfor ændres, så der henvises til det nye nummer, der foreslås indsat i lovforslaget med ændringsforslag nr. 2.
Mikkel Dencker (DF) fmd.
Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Marianne Bredal (V) Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Bjarne Laustsen (S) Per Husted (S) Malte Larsen (S) Kirsten Brosbøl (S) Claus Larsen-Jensen (S) Karin Gaardsted (S) nfmd.
Søren Egge Rasmussen (EL) Maria Reumert Gjerding (EL) Rasmus Nordqvist (ALT) Christian Poll (ALT) Andreas Steenberg (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
