Bekendtgørelse om ændring af bekendtgørelse om beredskab m.v. i medfør af offshoresikkerhedsloven § 1 I bekendtgørelse nr. 688 af 22. juni 2006 om beredskab m.v. i medfør af offshoresikkerhedsloven, som ændret ved bekendtgørelse nr. 1359 af 11. december 2006, foretages følgende ændringer:
 1. Fodnoten til bekendtgørelsens titel affattes således:
»1) Bekendtgørelsen indeholder bestemmelser, der gennemfører dele af Rådets direktiv 89/391/EØF af 12. juni 1989 om iværksættelse af foranstaltninger til forbedring af arbejdstagernes sikkerhed og sundhed under arbejdet (EF-Tidende 1989 nr.
L 183, side 1), som ændret senest ved Europa-Parlamentets og Rådets Direktiv 2007/30/EF af 20. juni 2007, (EU-Tidende 2007 nr.
L 165, side 21), og dele af Rådets direktiv 92/91/EØF af 3. november 1992 om minimumsforskrifter for forbedring af arbejdstagernes sikkerhed og sundhed i den boringsrelaterede udvindingsindustri (ellevte særdirektiv i henhold til artikel 16, stk. 1, i direktiv 89/391/EØF) (EF-Tidende 1992 nr.
L 348, side 9), som ændret ved Europa-Parlamentets og Rådets Direktiv 2007/30/EF af 20. juni 2007, (EU-Tidende 2007 nr.
L 165, side 21).« 2. Indledningen affattes således:
»I medfør af § 3, stk. 2, 3 og 5, § 43, § 44, § 45, stk. 5, § 49, § 50, stk. 4, § 61, stk. 3, § 72 og § 74, stk. 3, i lov nr. 1424 af 21. december 2005 om sikkerhed m.v. for offshoreanlæg til efterforskning, produktion og transport af kulbrinter (offshoresikkerhedslov), som ændret ved lov nr. 107 af 7. februar 2007, fastsættes:« 3. § 1 affattes således:
 »§ 1. Bekendtgørelsen finder anvendelse på offshoreanlæg som defineret i offshoresikkerhedslovens § 2.
 Stk. 2. Bekendtgørelsen finder endvidere anvendelse på indkvarteringsfaciliteter på skibe og indretninger omfattet af offshoresikkerhedslovens § 3, stk. 3, og hvor personer, der arbejder på et offshoreanlæg, indkvarteres, i det omfang det har betydning for sikkerheden og sundheden for de indkvarterede personer.
Stk. 3. Endvidere finder §§ 3, 29 og 58-59 anvendelse på de aktiviteter, der udføres fra skibe og indretninger omfattet af offshoresikkerhedslovens § 3, stk. 5, (specialfartøjer), samt på det udstyr, der anvendes, i den udstrækning aktiviteterne eller udstyret indvirker på sikkerheds- og sundhedsforholdene på tilknyttede offshoreanlæg.« 4. I § 3 indsættes efter stk. 1 som nyt stykke:
»Stk. 2. Såfremt personer, der arbejder på offshoreanlægget, indkvarteres på skibe eller andre indretninger, jf. § 1, stk. 2, skal beredskabsplanen også omfatte disse personer, mens de opholder sig på skibet eller indretningen.
Beredskabsplanen skal, for så vidt angår disse personer, være samordnet med skibets eller indretningens beredskabsplan.« 5. I § 59, stk. 3, indsættes som 2. pkt.:
»Offshoresikkerhedslovens § 71, stk. 3, finder tilsvarende anvendelse.« § 2 Bekendtgørelsen træder i kraft den 1. november 2007.
