Fremsat den 19. november 1998 af  

 Kristian Thulesen Dahl (DF), Klaus Kjær (DF),  

 Pia Kjærsgaard (DF),  

 Egil Møller (DF) og Peter Skaarup (DF) Forslag til folketingsbeslutning om beskatning af Europa-parlamentarikeres frynsegoder Folketinget pålægger regeringen at tage de nødvendige initiativer, som sikrer, at der sker  

 beskatning af Europa-parlamentarikeres overskud på rejser m.v. i lighed  

 med øvrige lønmodtagere i Danmark, subsidiært stille forslag i EU om, at de enkelte medlemslande  

 stilles frit med hensyn til nationalt at beskatte enhver form for  

 lønninger, vederlag, overskud på rejser, diæter m.v., som  

 udbetales i forbindelse med hvervet som medlem af Europa-Parlamentet, med  

 henblik på at sikre en skattemæssig ligebehandling af danske  

 medlemmer af Europa-Parlamentet og øvrige lønmodtagere i  

 Danmark.
Bemærkninger til forslaget Indledende bemærkninger Det har længe været en torn i øjet  

 på de fleste danskere, at medlemmerne af Europa-Parlamentet har  

 særdeles lukrative ordninger, som sikrer medlemmerne et særdeles  

 stort ekstratillæg til den egentlige aflønning for hvervet som  

 medlem af Europa-Parlamentet.
Der har i Europa-Parlamentet været gjort talrige  

 forsøg på at få rettet nogle af de værste  

 skævheder.
Således har der været stillet forslag om, at  

 medlemmerne kun skulle kunne få dækket omkostninger i forhold til  

 de faktisk afholdte udgifter.
Sådanne forslag har naturligvis Dansk  

 Folkepartis fulde støtte og anerkendelse.
Imidlertid må det konstateres, at Europa-Parlamentet  

 ikke har været i stand til at opfylde kravet om at ændre de dybt  

 kritisable ordninger, som eksisterer i dag.
Baggrunden har primært  

 været den, at nogle landes parlamentarikere mener, at deres nationale  

 aflønning som medlemmer af Europa-Parlamentet er så lille, at  

 det er nødvendigt gennem fiflerier at opnå yderligere indkomst.  

 En sådan amoralsk holdning er selvsagt dybt kritisabel for en  

 folkevalgt parlamentariker, men ikke desto mindre en af hovedårsagerne  

 til, at det tåbelige system ikke ændres.
For Dansk Folkeparti er det helt naturligt, at medlemmer  

 af Europa-Parlamentet aflønnes i forhold til det nationale niveau og  

 også direkte fra de enkelte medlemslande.
Dette betyder naturligvis, at  

 lønforholdene for de enkelte medlemmer vil være forskellige, alt  

 efter hvilket land de kommer fra.
Men for Dansk Folkeparti er det  

 afgørende, at parlamentarikerne reflekterer de holdninger, som er i  

 det land, hvorfra de er valgt.
Derfor er det også naturligt, at  

 parlamentarikerne bor, aflønnes og skattemæssigt stilles som  

 andre borgere i deres land.
 Dansk Folkeparti vender sig således imod forslaget  

 om en fælles statut for Europa-Parlamentet, som skal medføre ens  

 forhold for parlamentarikerne, uanset hvilket EU-land de stammer fra.
 For at skabe den tilsigtede ligestilling mellem medlemmer  

 af Europa-Parlamentet og borgerne i deres hjemland, er der ét sted,  

 hvor det er nødvendigt at ændre gældende regelsæt.  

 Det gælder i forhold til muligheden af at beskatte de ydelser, som  

 Europa-parlamentarikerne modtager direkte fra EU-systemet.
Som reglerne tolkes i dag, finder skattemyndighederne ikke  

 at have hjemmel til at beskatte disse ydelser, men alene beskatte den  

 egentlige grundløn, som udbetales fra parlamentarikerens hjemland.  

 Dette betyder, at mens de danske medlemmer af Europa-Parlamentet har store  

 skattefri overskud på den gældende rejseordning samt mulighed for  

 overskud på diverse andre ordninger, skal den almindelige danske  

 skatteyder betale skat af tilsvarende ordninger.
Overskud for den almindelige  

 danske skatteyder for tilsvarende ordninger vil blive tillagt den  

 skattepligtige indkomst, hvorefter skat vil blive afkrævet, som var det  

 en almindelig lønindkomst.
 Denne uensartethed i beskatningen skaber helt berettiget  

 en øget politikerlede og frustration over, at lovgivere tilegner sig  

 selv fordele ud over, hvad man vil acceptere for den almindelige borger.  

 Konsekvensen heraf må naturligvis være, at reglerne ændres,  

 således at beskatning af medlemmer af Europa-Parlamentet sker på  

 samme vilkår, som gælder for den almindelige danske  

 skatteborger.
Gældende ret Dansk Folkeparti er opmærksom på, at den  

 nuværende tolkning af retsstillingen på området betyder, at  

 myndighederne ikke beskatter Europa-parlamentarikernes overskud på  

 rejser m.v.
Denne tolkning følger af EF-Domstolens dom af 15.  

 september 1981, sagen »Lord Bruce of Donington mod Eric Gordon Aspden«.
 Det fremgår af denne dom, at de nationale  

 myndigheder er forpligtet til at respektere den afgørelse, som  

 Europa-Parlamentet har truffet som en foranstaltning vedrørende den  

 interne organisation - således som det tilkommer Europa-Parlamentet -  

 om at godtgøre rejse- og opholdsudgifter til medlemmerne på  

 grundlag af faste beløb.
 Efter dommen forbyder fællesskabsretten, at der sker  

 national beskatning af de faste beløb, som Europa-Parlamentet af  

 fællesskabsmidler udbetaler til sine medlemmer som godtgørelse  

 af rejse- og opholdsudgifter.
Det fremgår dog af dommen, at der er én  

 væsentlig undtagelse fra hovedprincippet om, at EU-landene ikke  

 må foretage beskatning.
I de tilfælde, hvor de faste  

 godtgørelsesbeløb er urimeligt høje og der i  

 virkeligheden delvis er tale om et skjult vederlag og ikke en  

 godtgørelse af reelle udgifter, har medlemslandene ret til at  

 undergive et sådant vederlag national indkomstbeskatning.
 I de situationer, hvor det står klart, at den faste  

 godtgørelse delvis har karakter af et vederlag, kan beskatning  

 således ske i fuld overensstemmelse med fællesskabsretten.
Det er Dansk Folkepartis opfattelse, at den  

 nuværende praksis med ikke at beskatte parlamentarikernes overskud af  

 de nuværende ordninger således sker alene på grund af en  

 egenhændig dansk vurdering.
Ikke fordi Danmark ikke lovligt kan  

 foretage beskatning efter fællesskabsretten.
Som en følge heraf  

 bør Folketinget naturligvis fastslå, at praksis skal  

 ændres, således at beskatning foretages.
At der med det nuværende niveau for  

 godtgørelser for medlemmer af Europa-Parlamentet reelt er tale om  

 skjult lønudbetaling følger af, at nogle landes medlemmer af  

 Europa-Parlamentet ikke vil gå med til ændrede regler på  

 grund af en - efter deres opfattelse - for lille national  

 lønudbetaling.
Disse medlemmer ser derfor godtgørelsen som en  

 ekstraløn, som kompenserer for det nationale lønniveau.
 Såfremt Folketingets flertal vil fastholde  

 argumentet om, at fællesskabsretten forbyder national beskatning,  

 bør Folketinget forpligte regeringen til at stille et konkret forslag  

 i EU om, at reglerne ændres, således at national beskatning kan  

 ske.
Skriftlig fremsættelse Kristian Thulesen Dahl (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om beskatning af  

 Europa-parlamentarikeres frynsegoder.
(Beslutningsforslag nr.
B 55).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige behandling.
