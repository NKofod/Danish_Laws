 Den offentligt støttede byfornyelses- og boligforbedringsindsats styres  

 økonomisk via 2 tilsagnsrammer, der fastsættes på de årlige finanslove.  

 Tilsagnsrammerne udgør i 1989 1.300 mill. kr. og 300 mill. kr. for  

 henholdsvis den ordinære og ekstraordinære tilsagnsramme.
 Den ordinære tilsagnsramme er hidtil fordelt til kommunerne i forhold til  

 den enkelte kommunes andel af det samlede byfornyelsesbehov, således som  

 dette blev opgjort i 1983. Den i 1983 gennemførte behovsopgørelse baseredes  

 primært på oplysninger fra Bygnings- og Boligregistret (BBR) om  

 boligbestandens alder og installationsforhold.
I forbindelse med Folketingets behandling i foråret 1989 af forslag til  

 lov om ændring af lov om byfornyelse og boligforbedring (L 166) anmodede  

 Folketingets Boligudvalg Boligministeren om at fremlægge en skitse til  

 løsning af såkaldt tunge byfornyelsesproblemer.
I Boligministerens svar peges  

 der på, at det som grundlag for en målrettet indsats for forbedring af den  

 eksisterende boligmasse via byfornyelseslovens støttebestemmelser, vil være  

 ønskeligt med en ny opgørelse af det samlede behov for byfornyelse og  

 boligforbedring.
Kommunernes Landsforening har over for Folketingets Boligudvalg  

 kommenteret Boligministerens svar.
Det fremgår heraf, at Kommunernes  

 Landsforening anser det for væsentligt, at en sådan ny behovsopgørelse bl.a.  

 baseres på de byfornyende kommuners hidtidige erfaringer med anvendelse af  

 byfornyelsesloven.
På denne baggrund har Boligstyrelsen besluttet at iværksætte en indsamling  

 af oplysninger om de byfornyende kommuners beslutninger om byfornyelse og  

 boligforbedring.
Indsamlingen sker med henblik på forbedring af det  

 overordnede beslutningsgrundlag for de kommende års indsats på byfornyelses-  

 og boligforbedringsområdet.
 Boligstyrelsen skal derfor i medfør af § 85, stk. 2, i lov om byfornyelse  

 og boligforbedring, anmode kommunen om at udfylde vedlagte spørgeskemaer.  

 Skemaerne - hvoraf der skal udfyldes et sæt for hver byfornyelses- eller  

 boligforbedringsbeslutning, hvortil kommunen i perioden 1.1.1984 - 30.6.1989  

 har fået meddelt bindende tilsagn indenfor den ordinære tilsagnsramme -  

 omfatter både økonomiske og fysiske oplysninger om den enkelte beslutning.
 På grundlag af spørgeskemaerne vil Boligstyrelsen danne en række  

 økonomiske og fysiske »nøgletal«, som vil indgå i den nye  

 behovsopgørelse.
Til brug ved udfyldelse af spørgeskemaet har Boligstyrelsen udarbejdet  

 vedlagte vejledning.
Eventuelle spørgsmål i forbindelse med skemaernes  

 udfyldelse kan rettes til fuldmægtig Kinna Henriksen og assistent Hanne  

 Bendix Petersen, Boligstyrelsen, tlf. 33 92 61 00.
 Boligstyrelsen anmoder om at modtage de udfyldte spørgeskemaer snarest  

 belejligt og senest mandag den 11. september 1989.
