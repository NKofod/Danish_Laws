 En virksomheds betaling af månedlige beløb til tidligere ansatte og  

 enker efter ansatte anset for pensionstilsagn, der skulle afdækkes.
(Ellen Andersen, Merete Cordes, Holger Dock, Connie Leth og Ebbe  

 Christensen) Advokat A har på vegne K A/S i skrivelse af 17. juli 1991 klaget over, at  

 Finanstilsynet ved skrivelse af 5. juli 1991 (j.nr.
P 1128) meddelte, at  

 selskabets løbende månedlige udbetalinger til en række tidligere ansatte  

 eller deres efterladte er at betragte som pensionsløfter, der skal afdækkes i  

 et forsikringsselskab.
 Sagens omstændigheder:
Klageren, K A/S, har i en årrække månedligt betalt beløb til nogle  

 tidligere ansatte og nogle enker efter tidligere ansatte.
I juni 1990  

 meddelte selskabet de fleste af modtagerne, at man på grund af selskabets  

 økonomiske forhold ikke længere så sig i stand til at udbetale det månedlige  

 beløb, og at udbetalingen ville ophøre ved årets udgang.
 Denne opsigelse blev omtalt i dagbladet ...., hvilket gav Finanstilsynet  

 anledning til samme dag at skrive til selskabet og bede om en redegørelse.  

 Som begrundelse anføres, at avisartiklen »giver indtryk af, at selskabet  

 har ydet pensionstilsagn af en art, der kan være omfattet af« lov om  

 tilsyn med firmapensionskasser.
 Som svar herpå oplyste klageren i skrivelse af 24. september 1990:
 »... at der er tale om, at vi i en årrække har betænkt et antal  

 tidligere medarbejdere eller deres enker med et beløb, som vi har udbetalt  

 månedligt.
Administrativt betragter vi disse som funktionærer, der er fritaget for at  

 yde tjeneste.
Udbetalingerne bliver opgivet som A-indkomst med skattetræk.
 Beløbenes størrelse er blevet vurderet og eventuelt reguleret, hver gang  

 firmaets funktionærstabs gager har været reguleret.
 Vi udbetaler for tiden beløb ifølge ovenstående til 14 personer, hvoraf en  

 person er omfattet af et »almindeligt ansættelsesforhold«.
Af disse har vi pr. 30.6.1990 opsagt 9 af ordningerne med 6 måneders  

 varsel.
Den månedlige udbetaling for disse udgør totalt pr. måned kr.  

 23.875,-.
 Vi har ingen generelle regler for, hvem der bliver omfattet af  

 »ordningen«, idet vi i hvert enkelt tilfælde anlægger en social  

 vurdering.
 Sidste gang, vi indledte en »udbetalingsordning«, var den  

 11.1.1985 over for en enke af en netop afdød medarbejder i .... (by).
Efter artiklen i »...« får man indtryk af, at der er tale om en  

 pensionsordning.
Det er ikke vor opfattelse, at ovenstående ordning falder  

 ind under dette begreb.' Der udspandt sig derefter en brevveksling mellem Finanstilsynet og  

 selskabet, henholdsvis dettes daværende advokat, ligesom der blev afholdt  

 møder mellem tilsynet og selskabet.
I en skrivelse af 31. oktober 1990  

 redegjorde selskabet nærmere for, hvem der modtog de omhandlede månedlige  

 ydelser.
Af redegørelsen fremgår, at der udbetaltes beløb til ialt 14  

 personer.
Heraf er ydelserne til 9 personer opsagt til ophør med udgangen af  

 1990. En modtager er tidligere administrerende direktør, og en modtager er  

 enke efter en administrerende direktør.
Ydelserne til disse to er ikke opsagt  

 og er ikke omfattet af den påklagede afgørelse.
Af de resterende 12 modtagere  

 er 8 enker efter tidligere ansatte i firmaet, mens 4 er tidligere ansatte.  

 Efter skrivelsen er beløbene i alle tilfælde tildelt efter en konkret  

 vurdering, enten på grund af den pågældendes økonomiske forhold eller som tak  

 for mange års virke for firmaet.
De længstvarende udbetalinger har løbet  

 siden 1970, den seneste har som anført i den ovenfor citerede skrivelse løbet  

 siden 1985.
Klager har senere oplyst, at en enkelt tidligere medarbejder har  

 dokumenteret at have krav mod selskabet på livsvarig betaling, hvorfor  

 betalingen til vedkommende er genoptaget.
Det er endvidere oplyst, at en  

 anden af modtagerne har anlagt retssag med påstand om, at ydelsen til ham  

 fortsat udbetales.
 Advokat A sammenfattede i skrivelse af 2. maj 1991 til Finanstilsynet sine  

 synspunkter således:
»Nærværende sag vedrører løbende udbetalinger - samt Finanstilsynets  

 eventuelle krav om forsikringsmæssig afdækning af disse udbetalinger - til 9  

 medarbejdere ud af K A/S koncernens samlede medarbejdergruppe, der på  

 tidspunktet for ordningernes virke bestod af ca. 1.100 medarbejdere.  

 Udbetalingerne til de 9 personer - hvoraf de 5 er enker efter tidligere  

 medarbejdere - er alle sket efter forudgående individuel trangsvurdering og  

 uden anmodning eller aftale herom.
Udbetalingerne har således til stadighed  

 haft en høj grad af et personligt præg og har tydeligt ikke været udtryk for  

 en generel pensionsordningsstrategi.
Det følger af lov om tilsynet med firmapensionskasser (lov nr. 326 af 24.  

 maj 1989), at afgrænsningen mellem egentlige pensionstilsagn og  

 pensionslignende ordninger, der falder udenfor loven skal afgøres ud fra, om  

 der er afgivet et juridisk bindende løfte om pension enten ved ansættelsen, i  

 ansættelsesperioden eller på fratrædelsestidspunktet.
Dette fremgår tillige  

 af betænkning nr. 1096 af april 1987 om revision af lov om tilsynet med  

 pensionskasser side 159-162.
 I nærværende sag, hvor ydelserne alle er udbetalt efter vurdering fra  

 selskabet og uden aftale med beløbsmodtagerne og uden tilsagn om ydelsernes  

 varige karakter, har der ikke - bortset fra et enkelt tilfælde - været nævnt  

 ordet pension.
Det forhold, at udbetalingerne, som følge af at de er sket gennem en  

 flerårig periode, skulle have skabt en berettiget forventning om  

 udbetalingernes opretholdelse hos modtagerne, er ikke et forhold, der bringer  

 udbetalingerne ind under ovennævnte lovs område.
Der henvises til den ovenfor  

 refererede betænkning nr. 1096 side 160 m., hvor det anføres:
»Afgørende for om sådanne ydelser henhører under lovens område er, om  

 der er afgivet et juridisk bindende løfte om pension ....« Den juridiske teori indeholder ikke fortolkningsbidrag, der går imod det  

 ovenfor anførte, idet teorien alene betragter ydelser som de omhandlede som  

 løbende gaveydelser, der kan opsiges med et passende varsel henset til  

 modtagerens berettigede forventninger. ...
 Da der som nævnt i nærværende sag ikke er givet et juridisk bindende løfte  

 om pension eller har været meddelt modtagerne en anden form for skriftligt  

 pensionstilsagn, er der således hverken i henhold til lov om tilsyn med  

 firmapensionskasser, den til grund for loven liggende betænkning eller den  

 juridiske teori belæg for at antage, at de skete udbetalinger er at betragte  

 som pensionsløfter.
Til støtte for at de skete udbetalinger ikke har haft karakter af en  

 pensionsordning kan endvidere anføres, at der aldrig i selskabet har været  

 oprettet en egentlig firmapensionskasse eller lignende.
Betalingerne er sket  

 direkte fra lønningskontoret og anmeldt som lønudbetaling overfor  

 skattevæsenet.
Endvidere bemærkes, at alene 2 ud af de 9 omfattede personer  

 har meddelt selskabet, at de anså betalingerne for at være juridisk bindende  

 pensionslignende ydelser for selskabet.
Udbetalingerne er efter opsigelsesperiodens udløb ophørt pr. 31/12 1990.  

 Efterfølgende er selskabets økonomi blevet så meget forbedret, at selskabets  

 ledelse overvejer at genoptage udbetalingerne indtil videre, men med klar  

 tilkendegivelse overfor modtagerne af, at man ikke anser sig for juridisk  

 forpligtet hertil.
Stiller Finanstilsynet krav om, at udbetalingerne i så  

 fald skal afdækkes, har K's bestyrelse besluttet, at udbetalingerne ikke vil  

 blive genoptaget.' Den påklagede afgørelse, Finanstilsynets skrivelse af 5. juli 1991, er  

 sålydende:
 »Under henvisning til tidligere brevveksling senest Deres skrivelse  

 af 2. maj 1991 vedrørende K A/S« løbende månedlige udbetalinger til en  

 række tidligere ansatte eller deres efterladte, skal man - efter sagens  

 behandling i Forsikringsrådet - meddele:
 Tilsynet finder, at de omhandlede udbetalinger til tidligere ansatte eller  

 deres efterladte -bortset fra udbetalinger til direktører eller deres  

 efterladte - er at betragte som pensionsløfter, der skal afdækkes i et  

 forsikringsselskab, jf. § 1, stk. 1 i lov om tilsyn med firmapensionskasser  

 (lov nr. 326 af 24. maj 1989, ændret ved lov nr. 305 af 16. maj 1990). Dette  

 gælder såvel opsagte som ikke opsagte ordninger.
 Man har ved afgørelsen lagt vægt på, at der allerede ved udbetalingernes  

 påbegyndelse har været tale om pensionslignende ordninger, idet  

 udbetalingerne er etableret i pensioneringssituationer ved fratræden på grund  

 af alder eller invaliditet eller til enker efter afdøde tidligere ansatte.
Endvidere finder tilsynet, at der med de gennem en længere årrække skete  

 udbetalinger er skabt en berettiget forventning hos modtagerne om, at disse  

 har erhvervet en ret til en sådan pension.
Tilsynet har herved lagt vægt på,  

 at der ikke ved »løftet om udbetaling« - eller senere - er taget  

 noget som helst forbehold fra virksomhedens side om, hvor længe udbetaling  

 kan finde sted: tværtimod har udbetalingerne fundet sted med faste månedlige  

 beløb og er blevet reguleret løbende med funktionærernes lønoverenskomster.
 Det bemærkes, at det ikke er afgørende for en stillingtagen efter  

 firmapensionskasselovens § 1, stk. 1, om skete udbetalinger til fratrådte  

 funktionærer er benævnt som »pension«.
 Tilsynet har ikke ment - som anført af Dem og selskabet - at de udbetalte  

 beløb ikke har karakter af pensionsordninger, men snarere har karakter af  

 »reducerede lønvederlag uden krav om modydelse«, og at  

 ydelsesmodtagerne »administrativt kunne anses som funktionærer, der er  

 fritaget for at yde tjeneste«.
 Som anført ovenfor, falder pensionsløfter til direktører og direktørernes  

 efterladte ikke ind under kravet om afdækning, jf. firmapensionskasselovens §  

 1, stk. 2. Spørgsmålet om, hvorvidt der er en retlig forpligtelse til  

 opfyldelse af de »pensionsløfter«, henhører således alene under  

 domstolenes afgørelse.
Endelig skal man bemærke, at retsforholdet mellem K A/S og de enkelte  

 pensionsindehavere kan indbringes for domstolene, og at tilsynets afgørelse i  

 medfør af firmapensionskasselovens § 70 kan indbringes for  

 Industriministeriets Erhvervsankenævn, ......, senest 4 uger efter  

 modtagelsen af nærværende skrivelse. ...' Sagens skriftlige behandling i Erhvervsankenævnet:
 I klageskrivelsen henviste klagers daværende advokat til sin skrivelse af  

 2. maj 1991 og fremhævede, dels at udbetalingen af ydelserne ikke ville blive  

 genoptaget, hvis Finanstilsynet fastholdt sit krav om afdækning, hvilket ikke  

 kan være i modtagernes interesse, dels at udbetalingerne var ophørt pr. 31.  

 december 1990 uden at der - bortset fra et enkelt tilfælde - var foretaget  

 retlige skridt mod selskabet fra nogen af de tidligere modtagere.
I skrivelse af 4. oktober 1991 fastholdt Kammeradvokaten på  

 Finanstilsynets vegne den trufne afgørelse.
Som begrundelse anføres bl.a.:
»Det fremgår af sagen, at pensionstilsagnene er givet uden forbehold  

 om tidsbegrænsning eller ophør på anden måde.
Hertil kommer, at pensionerne  

 har været betalt igennem en længere årrække med uændrede beløb, respektive  

 med beløb der har været reguleret opad som dækning af inflationen.
Formuleringen af tilsagnene er kun oplyst i ganske få tilfælde.
I de  

 tilfælde, hvor formuleringen er oplyst i skriftlig form, er der ikke nogen  

 begrænsning af tilsagnet eller forbehold om ophør.
Det forhold, at en stor del af de omfattede personer ikke selv har rejst  

 krav, er uden betydning.
Finanstilsynets opgave er at påse, at blandt andet  

 firmapensionskasseloven overholdes, og denne virksomhed er ikke betinget af,  

 at de berettigede individuelt henvender sig til Finanstilsynet eller på anden  

 måde selv gør rettighederne gældende.
De pågældende vil oftest ikke selv være  

 klar over deres rettigheder i henhold til loven.
Finanstilsynet har ved sin  

 afgørelse fastlagt de pågældendes rettigheder efter firmapensionskasseloven.
 Advokat A anfører endvidere, at de pågældende ikke har fået et juridisk  

 bindende løfte om pension.
 Dette anbringende bestrides som udokumenteret.
Firmapensionskasselovens regler er præceptive, og kan ikke omgås ved at  

 betegne ydelserne som reduceret løn uden arbejdsforpligtelse.
Efter de  

 foreliggende oplysninger er de omtvistede tilsagn i alle tilfælde givet i  

 pensioneringssituationer.
Firmapensionskasseloven tilsigter en beskyttelse af  

 de ansatte/tidligere ansatte og deres efterladte blandt andet overfor en  

 situation som den foreliggende, hvor en ny ledelse ønsker at gøre ændring i  

 de afgivne tilsagn, og skal tillige give en sikkerhed imod, at  

 arbejdsgiverens forringede økonomiske situation skal kunne vanskeliggøre  

 eller umuliggøre fortsatte betalinger.
Reglerne udspringer af hensyn svarende  

 til funktionærloven, ferieloven, ATP-loven, arbejdsskadeforsikringsloven med  

 flere.
Uanset om tilsagnet i de enkelte tilfælde måtte være givet i muligt mindre  

 bindende formuleringer, har de mange års uændrede eller opadregulerede  

 udbetalinger skabt en berettiget forventning hos modtagerne om at  

 betalingerne ville blive fortsat.
Dette anbringende er imidlertid subsidiært,  

 idet det som anført ikke er dokumenteret, at tilsagnene har været givet i  

 uforbindende form eller med forbehold.
 Advokat A oplyser, at udbetalingerne kun omfatter 9 tidligere  

 medarbejdere/enker, hvilket kun er en ringe del af selskabets medarbejdere.  

 På dette grundlag anfører A, at udbetalingerne har haft en højere grad af et  

 personligt præg og dermed ikke har været udtryk for en generel  

 pensionsordningsstrategi.
 I K's skrivelse af 24. september 1990 er det imidlertid angivet, at  

 udbetalingerne dengang skete til 14 personer, hvoraf 9 var opsagt til ophør  

 31. december 1990.
Herom gøres det for Finanstilsynet gældende, at antallet er uden betydning  

 for anvendelsen af firmapensionskasseloven.
Også enkeltstående  

 pensionstilsagn er omfattet af loven.« Advokat B meddelte den 21. januar 1992, at han nu repræsenterer klageren.
Advokat C rettede henvendelse til ankenævnet som advokat for D, der er en  

 af de personer, hvis ydelse var blevet opsagt.
I et indlæg af 19. marts 1992  

 påstod advokat C Finanstilsynets afgørelse stadfæstet, idet han tilsluttede  

 sig Kammeradvokatens udtalelse af 4. oktober 1991 og navnlig gjorde gældende,  

 at aftalen med D blev indgået i en typisk pensionssituation, nemlig ved  

 hendes ægtefælles død i 1972, at aftalen blev indgået uden forbehold af nogen  

 art, at ordningen såvel af D som af den daværende ledelse i K A/S rent  

 faktisk blev betragtet som enkepension, og at det i den forbindelse er uden  

 betydning, hvorledes ordningen har været administreret og benævnt hos  

 selskabet.
Ordningen, der således har været aftalt med D og praktiseret  

 gennem en årrække, falder utvivlsomt inden for den naturlige sproglige  

 forståelse af begrebet pension i lov om tilsyn med firmapensionskasser.
 Ved skrivelse af 31. marts 1992 tillod ankenævnet, at D indtrådte som part  

 i sagen.
 En supplerende udtalelse fra advokat B fremkom først den 17. juli 1992,  

 idet advokat B i skrivelser af 6. april og 11. maj 1992 havde oplyst, at han  

 ikke fandt det relevant at svare, forinden nogle retssager, der verserede ved  

 Østre Landsret, var afsluttet. (Se herom nedenfor).
I skrivelsen af 17. juli 1992 henholder klagers advokat sig til den  

 redegørelse, der er givet i klagers ovenfor omtalte skrivelse af 31. oktober  

 1990. Særligt vedrørende D bestrides det, at hun har krav på pension.
Måtte  

 hun - eller nogen anden - fortsat hævde at have et sådant krav, må  

 vedkommende henvises til at anlægge retssag.
Klagers advokat henleder i denne  

 forbindelse opmærksomheden på rettens tilkendegivelse efter domsforhandlingen  

 den 25. juni 1992 i de nedenfor omtalte retssager.
Heroverfor gjorde advokat C i et indlæg af 18. september 1992 gældende, at  

 faktum i de af Østre Landsret afgjorte sager og den foreliggende sag  

 væsentligt adskiller sig fra hinanden.
Retssagerne vedrørte påståede aftaler  

 om pension indgået i forbindelse med lønforhandlinger, og pensionerne var  

 aldrig blevet effektueret, mens den foreliggende sag vedrører en enkepension,  

 der blev aftalt i en typisk pensionssituation, og som har været udbetalt i 20  

 år.
I skrivelsen giver advokaten nærmere oplysninger om omstændighederne ved  

 udbetalingerne til D.
Kammeradvokaten udtalte på Finanstilsynets vegne i et indlæg af 13.  

 november 1992, at man ikke er enig i det af klagers advokat fremførte  

 standpunkt, at de personer, der måtte mene at have et pensionskrav, må  

 henvises til at anlægge retssag.
Herom siges i skrivelsen:
»Efter lov om firmapensionskasser § 65 påser Finanstilsynet  

 overholdelsen af loven.
Dette indebærer, at Finanstilsynet bl.a. påser, at  

 lovens § 1 overholdes med hensyn til afdækning af pensionstilsagn.
 Som et led i denne virksomhed må Finanstilsynet tage stilling til, om der  

 i en foreliggende sag foreligger et pensionstilsagn.
Finanstilsynet må på samme måde som andre offentlige myndigheder ofte tage  

 stilling til faktiske og retlige spørgsmål, som er en forudsætning for  

 myndighedens afgørelser indenfor dens kompetenceområde.
Dette gælder også i  

 spørgsmål, der har retsvirkning for trediemand. ...
Det tilføjes, at det må anses for at være uden betydning, om de  

 pensionsberettigede er part i sagen for Finanstilsynet, senere for  

 Erhvervsankenævnet.
Der er ingen forskel på Finanstilsynets kompetence i  

 sager, der rejses på grundlag af en henvendelse fra en pensionsberettiget til  

 forskel fra sager som nærværende, hvor de pensionsberettigede ikke var parter  

 i sagen for Finanstilsynet.
Finanstil synet handler i sin tilsynsvirksomhed  

 generelt for varetagelsen af den offentlige interesse i betryggende sikring  

 af pensioner og andre forsikringsformer.« Efter en henvisning til forvaltningsretlig litteratur og retspraksis  

 konkluderer Kammeradvokaten, at en myndighed, der har en beføjelse til at  

 træffe afgørelser på et forvaltningsområde, dermed også har beføjelsen til at  

 træffe afgørelse om præjudicielle spørgsmål, både af retlig og af faktisk  

 karakter.
Klagers advokat fastholdt i skrivelse af 9. februar 1993 det af ham og  

 advokat A tidligere fremførte.
I skrivelsen hedder det bl.a.:
»I skrivelse af 31. oktober 1990 har mine klienter redegjort for  

 baggrunden for de til enkeltpersoner i årenes løb udbetalte ydelser og  

 baggrunden for, at ydelserne for 9 personers vedkommende med funktionærlovens  

 varsel er bragt til ophør.
Ingen af personerne har efter det over for mig  

 oplyste indbragt spørgsmålet om opsigelse for domstolene, og opsigelsen må  

 således stå ved magt.
Det kan hverken tilkomme Finanstilsynet eller  

 Erhvervsankenævnet at træffe afgørelse om, hvorvidt en forpligtelse måtte  

 bestå eller ej. ...
For så vidt angår de ikke-opsagte ordninger understreges det, hvilket også  

 fremgår af skrivelsen af 31. oktober 1990, at der er tale om særaftaler i  

 forbindelse med direktørkontrakter og andre overenskomster og lignende.
Der  

 er ikke tale om pensionstilsagn eller tilsagn, der er omfattet af  

 firmapensionskasseloven.
Spørgsmålet om, hvorvidt der er afgivet pensionsløfter eller ej, er et  

 domstolsanliggende.
Jeg henviser på ny til betænkning nr. 1090 side 160,  

 hvoraf det fremgår, at afgørende om en ydelse henhører under lovens område  

 er, om der er afgivet juridisk bindende løfte om pension.
Denne afgørelse kan  

alene træffes af domstolene.« Efter yderligere indlæg fra advokat C af 1. marts 1993, fra  

 Kammeradvokaten af 12. marts og 19. marts 1993 og fra advokat B af 16. marts  

 1993 besluttede ankenævnet den 31. marts 1993 at afslutte skriftvekslingen og  

 indkalde parterne til mundtlig forhandling.
 Det er oplyst, at D døde den 18. april 1993.
 Kammeradvokaten har i skrivelse af 11. juni 1993 på ankenævnets  

 foranledning præciseret, hvilke personer Finanstilsynets afgørelse af 5. juli  

 1991 vedrører.
De ovenfor omtalte retssager, der er anlagt af fire tidligere medarbejdere  

 i K A/S mod selskabet, og som domsforhandledes under et, vedrører spørgsmålet  

 om, hvorvidt de pågældende har krav på pension i forbindelse med deres  

 fratræden.
De fire sagsøgere blev alle opsagt i sommeren 1990 til fratræden  

 omkring årsskiftet 1990/91 i forbindelse med en rekonstruktion af selskabet.  

 Sagsøgerne har aldrig fået udbetalt nogen pension og har aldrig fået noget  

 skriftligt tilsagn om pension.
De gjorde under sagen principalt gældende, at  

 der hos sagsøgte var etableret en generel pensionsordning, som de i kraft af  

 deres anciennitet, stilling og alder var omfattet af.
Subsidiært gjorde de  

 gældende, at de hver for sig især af E ved flere lejligheder har modtaget et  

 individuelt tilsagn om pension, der må forstås som svarende til 40% af  

 slutgagen.
K A/S påstod frifindelse, idet det hverken er bevist, at der  

 fandtes en generel pensionsordning, som sagsøgerne kunne støtte ret på, eller  

 at de hver for sig har fået konkrete pensionstilsagn.
 I Østre Landsrets dom af 11. september 1992 (...) udtaler retten bl.a.:
 »Det lægges efter forklaringerne til grund, at E ved adskillige  

 lejligheder og i forskellige sammenhænge har omtalt muligheden af, at  

 sagsøgte ville betale pension til ledende medarbejdere, som fratrådte på  

 grund af alder eller sygdom.
 Når der ikke foreligger noget skriftligt grundlag, må der under hensyn til  

 den økonomiske betydning for såvel arbejdsgiver som arbejdstager stilles  

 store bevismæssige krav til eksistensen og indholdet af en pensionsaftale.
 Det findes ikke godtgjort, at der hos sagsøgte har været etableret en  

 generel pensionsordning for alle ledende medarbejdere. .....
 De udtalelser om alderspensionering, der efter bevisførelsen må antages at  

 være fremsat af E over for hver enkelt sagsøger, findes ikke at have et så  

 konkret indhold, at sagsøgerne kan støtte noget retligt krav herpå. ...
Herefter tager landsretten sagsøgtes frifindelsespåstand til følge i  

 forhold til samtlige sagsøgere.« Det er oplyst, at dommen er anket til Højesteret.
 Regelgrundlaget:
 Efter lov om tilsyn med pensionskasser (lov nr. 183 af 11. maj 1935,  

 senest: lovbekendtgørelse nr. 4 af 12. januar 1984 med senere ændringer), der  

 var gældende indtil den 28. maj 1989, § 1, stk. 2, jf. stk. 1, var  

 »tilsagn om ydelse af pension«, som en virksomhed afgav til det hos  

 den ansatte personale, omfattet af loven, hvilket medførte, at pensionen  

 skulle afdækkes i en pensionskasse, medmindre forpligtelsen blev overført til  

 et anerkendt livsforsikringsselskab (pensionsforsikringsselskab).
 Denne lov blev med virkning fra den 28. maj 1989 afløst af lov om tilsyn  

 med firmapensionskasser (lov nr. 326 af 24. maj 1989, nu lovbekendtgørelse  

 nr. 670 af 19. august 1993). Sidstnævnte lovs § 1, stk. 1, er sålydende:
»Ethvert løfte om pension (pensionstilsagn) i forbindelse med et  

 ansættelsesforhold skal afdækkes enten i et forsikringsselskab eller en  

 pensionskasse, der har koncession i henhold til lov om forsikringsvirksomhed,  

 eller i en pensionskasse, der har koncession i henhold til denne lov.« I motiverne til denne bestemmelse (Folketingstidende 1988-89, Tillæg A,  

 sp. 3418 ff.) hedder det:
»Bestemmelsen foreskriver i stk. 1, at løfter om pension (pensionstil  

 sagn) skal afdækkes enten i et forsikringsselskab eller i en pensionskasse.  

 Ved denne regel bringes pensionsløfter under tilsyn enten efter reglerne i  

 denne lov eller i lov om forsikringsvirksomhed.
Derved sikres, at der, når  

 pensionsløfterne til sin tid bliver aktuelle, vil være midler til stede til  

 honorering af disse. ...
 § 1 indskrænker sig til at fastlægge, at pensionsforpligtelser i  

 forbindelse med ansættelsesforhold skal afdækkes i et forsikringsselskab  

 eller en pensionskasse.
Pligt til afdækning indtræder, når en virksomhed eller flere virksomheder  

 i samme koncern i fællesskab over for de ansatte giver tilsagn om pension.  

 Afgrænsningen mellem egentlige pensionstilsagn og pensionslignende ordninger,  

 der falder uden for loven, har været vanskelig i tilfælde, hvor der gennem  

 tilkendelse af formelt enkeltstående ydelser igennem en årrække måtte være  

 skabt en forventning hos modtagerne om også i fremtiden at modtage disse  

 ydelser, selv om de ikke ifølge givernes opfattelse har juridisk krav derpå.  

 Sådanne formelt enkeltstående ydelser ydes i praksis såvel af pensionskasser  

 som af arbejdsgivere.
For pensionskassernes  vedkommende... Ydelser  

fra virksomhederne  kan være finansieret enten over den løbende drift  

 eller via hjælpe- eller understøttelsesfonde, der er godkendt i medfør af  

 pensionsbeskatningslovens § 52. ...
 Afgørende for om sådanne ydelser henhører under lovens område er, om der  

 er afgivet et juridisk bindende løfte om pension enten ved ansættelsen, i  

 ansættelsesperioden eller på fratrædelsestidspunktet.
Afgiver arbejdsgiveren et tilsagn om pension, antages det principielt at  

 være omfattet af loven, selv om der ved afgivelsen tages forbehold for  

 ændring af pensionens størrelse eller for, at pension kun udbetales så længe  

 virksomheden ser sig i stand hertil.
Derimod foreligger der ikke et bindende  

 tilsagn omfattet af loven, hvis der på ansættelsestidspunktet blot stilles  

 den ansatte i udsigt, at det ved den pågældendes fratræden på grund af alder,  

 vil kunne tages op til afgørelse, om der skal ydes pension under en eller  

 anden form.
Såfremt der på fratrædelsestidspunktet afgives et tilsagn om  

 pension, vil dette skulle afdækkes efter loven.
Der kan derimod ikke siges at foreligge noget tilsagn, der omfattes af  

 lovforslagets ordlyd, hvis der ved den ansattes fratræden på grund af alder  

 ydes et beløb uden forpligtelse til at vedblive hermed.
Der foreligger ej  

 heller nogen forpligtelse, hvis beløbet f.eks. ydes efter ansøgning og  

 arbejdsgiveren ved beløbets udbetaling klart tilkendegiver, at dette alene  

 udbetales for et år, og at det hvert år må tages op, om ordningen kan  

 fortsætte, og med hvilket beløb.
Der kan ikke med rette siges at være skabt  

 en forventning hos modtageren om, at udbetalingerne vil fortsætte, så længe  

 den pågældende lever. ...« Den til grund for lovforslaget liggende betænkning nr. 1096/1987,  

 »Revision af lov om tilsyn med pensionskasser«, indeholder på side  

 159-161 tilsvarende bemærkninger.
 Den mundtlige forhandling for ankenævnet:
 Under den mundtlige forhandling, der fandt sted den 1. september 1993, har  

 parternes advokater gentaget og uddybet de synspunkter, som er gjort gældende  

 under skriftvekslingen.
 Klagerens advokat B har bl.a. anført:
Efter forarbejderne til lov om firmapensionskasser er det ikke enhver  

 løbende udbetaling, der er omfattet af loven.
Det afgørende er, om  

 virksomheden har »afgivet et juridisk bindende løfte om pension enten  

 ved ansættelsen, i ansættelsesperioden eller på  

 fratrædelsestidspunktet«.
Afgørelsen af, om et sådant løfte foreligger,  

 kan alene træffes af domstolene, og hverken Finanstilsynet eller  

 Erhvervsankenævnet er kompetent til at afgøre dette spørgsmål.
Det samme  

 gælder spørgsmålet om, hvorvidt en ydelse er lovligt opsagt.
Allerede af  

 denne grund må Finanstilsynets afgørelse ophæves.
Endvidere er  

 Finanstilsynets afgørelse af 5. juli 1991 så uklar og ubestemt, at den af den  

 grund er ugyldig.
Afgørelsen siger blot, at såvel opsagte som ikke-opsagte  

 ordninger skal afdækkes, men den angiver ikke, hvilke personer og hvilke  

 beløb, afgørelsen vedrører, eller hvordan afdækningen nærmere skal ske.
Hertil kommer, at der ikke i nogle af de foreliggende tilfælde er givet et  

 juridisk bindende løfte om pension.
Der er ikke nogen generel pensionsordning  

 i virksomheden, og udbetalingerne omfatter kun 12 personer ud af omkring  

 1.100 daværende ansatte.
Ydelserne blev givet efter en konkret vurdering som  

 udtryk for velvilje eller omsorg fra virksomhedens side, men ikke ud fra  

 ønske om at påtage sig nogen juridisk forpligtelse.
Særlig vedrørende de  

 opsagte ordninger anføres, at ingen af de pågældende har protesteret mod  

 opsigelsen - bortset fra en enkelt person, om hvis forhold der verserer  

 retssag.
Da de berettigede ikke har reageret, må opsigelserne betragtes som  

 accepterede, og disse ordninger er således ophørt med at eksistere.
Om de  

 ikke-opsagte ordninger henvises til, at disse enten beror på et særligt  

 kontraktsgrundlag i forbindelse med den pågældendes fratræden eller beror på  

 familiemæssige relationer.
I et enkelt tilfælde er det endog udtrykkeligt,  

 skriftligt aftalt, at ydelserne ikke skal være omfattet af  

 pensionskasselovgivningen.
 Kammeradvokaten ved advokat F har på Finanstilsynets vegne bl.a.  

 anført:
Bestemmelsen i lov om firmapensionskasser § 1, stk. 1, (og den tilsvarende  

 bestemmelse i den tidligere lov) er en regel, som retter sig til  

 arbejdsgiverne og pålægger disse en pligt til at afdække ethvert  

 pensionsløfte.
Reglen kan ikke fraviges ved aftale.
Finanstilsynet skal efter  

 loven påse, at loven overholdes, og tilsynet er i forbindelse hermed  

 kompetent til at tage stilling til, om en foreliggende ydelse er omfattet af  

 loven.
Den påklagede afgørelse angiver ikke personnavne eller beløb, men  

 efter de forudgående forhandlinger og korrespondancen er der ingen tvivl om  

 hvilke ydelser, afgørelsen omfatter.
Det som klager kalder »løn uden arbejdsydelse«, er at sidestille  

 med pension, som skal afdækkes.
Det er uden betydning for lovens anvendelse,  

 at der ikke er tale om en generel pensionsordning, idet enkeltstående  

 pensionsløfter også er omfattet af loven.
Ved tilsagnet til de pågældende  

 modtagere og de efterfølgende udbetalinger er der givet et juridisk bindende  

 løfte om pension.
Et sådant løfte skal afdækkes efter loven og kan ikke  

 ensidigt opsiges af arbejdsgiveren.
Det er derfor uden betydning, at de  

 enkelte modtagere ikke har reageret over for opsigelsen.
Formålet med  

 pensionskasselovgivningen er bl.a. at undgå, at der opstår situationer som  

 den foreliggende, hvor pensioner, der har været ydet gennem en årrække, og  

 som modtagerne har indrettet sig efter, ophører, fordi arbejdsgiveren skifter  

 mening, eller fordi virksomhedens økonomi forringes.
 Advokat B ved advokat G har for D tilsluttet sig det af  

 Kammeradvokaten fremførte.
 Ankenævnet udtaler:
Efter lov om firmapensionskasser § 65 fører Finanstilsynet tilsyn med, at  

 loven overholdes.
Som et led heri er tilsynet beføjet til at tage stilling  

 til, om en given ydelse er omfattet af loven, og om den eventuelt er ophørt  

 som følge af lovlig opsigelse.
Ankenævnet kan herved henvise til det, der er  

 anført i Kammeradvokatens ovenfor omtalte indlæg af 13. november 1992 om  

 forvaltningsmyndigheders afgørelse af præjudicielle spørgsmål.
Den påklagede  

 afgørelse, Finanstilsynets skrivelse af 5. juli 1991, henviser til tidligere  

 brevveksling.
I brevvekslingen indgår klagers skrivelse af 31. oktober 1990,  

 hvori klager nøje redegør for hvilke personer, der modtager de pågældende  

 ydelser, og med hvilke beløb.
Ankenævnet finder herefter, at afgørelsen ikke  

 lider af en sådan uklarhed, at den må anses for ugyldig.
Det bemærkes herved,  

 at spørgsmålet om, hvorledes den forsikringsmæssige afdækning nærmere skal  

 ske, må anses for udskudt til senere forhandling og eventuel afgørelse.  

 Ankenævnet finder herefter ikke grundlag for at tilsidesætte den påklagede  

 afgørelse som følge af manglende kompetence eller på grund af uklarhed.
For de fleste modtageres vedkommende foreligger der ikke oplysninger om  

 hvilke tilsagn, der måtte være givet, da udbetalingen af ydelserne begyndte.  

 Under hensyn til, at ydelserne efter det oplyste er givet til ansatte eller  

 deres efterladte i anledning af fratræden eller dødsfald, og til, at de er  

 blevet udbetalt løbende med samme - eller eventuelt opadregulerede - beløb  

 gennem en længere årrække, må ankenævnet lægge til grund, at der foreligger  

 retligt bindende pensionsløfter, som er omfattet af loven.
For så vidt det er  

 gjort gældende, at det mellem virksomheden og modtageren er aftalt, at  

 ydelserne skal holdes uden for loven, bemærkes, at loven efter sin karakter  

 af social beskyttelseslov ikke kan fraviges ved aftale.
Retligt forbindende  

 pensionsløfter, der er omfattet af loven, kan ikke ensidigt bringes til ophør  

 ved opsigelse fra virksomhedens side.
Det forhold, at modtagerne ikke har  

 protesteret imod opsigelserne, findes ikke at kunne tages som udtryk for, at  

 de pågældende har givet afkald på deres ret.
Efter det således anførte kan  

 ankenævnet tiltræde, at de i sagen omhandlede udbetalinger til tidligere  

 ansatte eller deres efterladte er at betragte som pensionsløfter, der skal  

 afdækkes i et forsikringsselskab, og at dette også gælder de ydelser, som  

 selskabet har opsagt.
Det bemærkes, at lov om firmapensionskasser § 1, stk. 2, nr. 2, undtager  

 pensionsløfter afgivet over for direktører eller disses efterladte fra loven.  

 Det fremgår af sagen, at nogle af modtagerne er betegnet som filialdirektør  

 eller enke efter filialdirektør.
Ankenævnet kan ikke på grundlag af de  

 foreliggende oplysninger tage stilling til, om en eller flere af modtagerne  

 måtte være omfattet af lovens § 1, stk. 2, nr. 2, og må derfor tage forbehold  

 herom.
 Med det nævnte forbehold stadfæster ankenævnet den påklagede afgørelse.
