Betænkning afgivet af Undervisningsudvalget den 13. december 2016 Betænkning over Forslag til lov om ændring af lov om efterskoler og frie fagskoler (Øvre grænse for kursusuger i årselevberegning m.v.) [af ministeren for børn, undervisning og ligestilling (Ellen Trane Nørby)]:
1. Ændringsforslag Enhedslistens medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 18. november 2016 og var til 1. behandling den 1. december 2016. Lovforslaget blev efter 1. behandling henvist til behandling i Børne- og Undervisningsudvalget.
Udvalgets navn er den 12. december 2016 ændret til Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for børn, undervisning og ligestilling sendte den 23. september 2016 dette udkast til udvalget, jf.
BUU alm. del  bilag 284 (folketingsåret 2015-16). Den 18. november 2016 sendte ministeren for børn, undervisning og ligestilling de indkomne høringssvar og et notat herom til udvalget.
3. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
Flertallet vil stemme imod det stillede ændringsforslag.
Dansk Folkepartis medlemmer af udvalget glæder sig over, at antallet af uger er landet på 42. Der har været behov for at skabe en sikker og stabil ramme for antallet af uger.
DF kunne have ønsket en længere indfasning, men i forhold til regeringens udspil på 41 uger er det centrale i denne sammenhæng, at resultatet er blevet 42 uger, hvilket fremadrettet giver efterskolerne en god og fast ramme at arbejde ud fra, hvilket skolerne også har givet udtryk for.
 Et mindretal i udvalget (S, EL, ALT, RV og SF) indstiller lovforslaget til vedtagelse med det stillede ændringsforslag.
 Enhedslistens medlemmer af udvalget støtter forslaget om at indføre et loft på 42 kursusuger, men ønsker en længere indfasningstid, således at loftet først får virkning fra den 1. august 2018.
Socialistisk Folkepartis medlemmer af udvalget er stærke tilhængere af efterskolerne, der giver unge mennesker nye oplevelser og ruster dem fagligt til videre uddannelse.
De udfordrer dem på deres holdninger og meninger, giver dem nye bekendtskaber og lærer de unge om frihed og frisind.
SF ønsker, at alle unge, der har lysten, kan komme på en efterskole.
Derfor ønsker SF også at sikre, at efterskolerne har så gode vilkår som overhovedet muligt.
Med lovforslaget var der som udgangspunkt lagt op til at pålægge efterskolerne et tilskudsloft på maksimum 41 uger.
Det var SF bekymret for, da der på efterskolerne er andre forhold end blot undervisningen, som der skal tages højde for og være tid til.
Nu lyder forslaget på 42 uger, og det bakker SF op om.
Dette loft sikrer fortsat, at efterskolerne har de samme vilkår at drive skole på, nemlig de 40 uger som folkeskolerne og herudover 2 uger til efterskoleaktiviteter.
Samtidig appellerer SF til, at efterskolerne ikke udvider skoleåret med flere og flere uger for på den måde at gøre det dyrere og dyrere at være efterskoleelev, hvilket ville gøre det endnu sværere for nogle familier at sende deres unge på efterskole.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag Ændringsforslag Til § 2 Af et mindretal (EL), tiltrådt af et mindretal (S, ALT, RV og SF):
 1) Årstallet »2017« ændres til: »2018«.
[Udsættelse af lovens ikrafttræden] Bemærkninger Til nr. 1 Med ændringsforslaget ændres ikrafttrædelsestidspunktet fra den 1. august 2017 til den 1. august 2018.
 Ændringsforslaget sikrer de efterskoler, der i dag har mere end 42 kursusuger, en overgangsperiode, der giver en rimelig tid til at omstille deres økonomi til et reduceret statstilskud.
Jens Henrik Thulesen Dahl (DF) nfmd.
Susanne Eilersen (DF) Marlene Harpsøe (DF) Dorthe Ullemose (DF) Pia Adelsteen (DF) Lise Bech (DF) Anni Matthiesen (V) Kristian Pihl Lorentzen (V) Jan E.
Jørgensen (V) Britt Bager (V) Erling Bonnesen (V) Jane Heitmann (V) Henrik Dahl (LA) Danny K.
Malkowski (LA) Mette Abildgaard (KF) Annette Lind (S) Daniel Toft Jakobsen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (ALT) Eva Flyvholm (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
