 23/1-95 sendte Dansk El-Forbund (E) under LO strejkevarsel og  

 sympatikonfliktvarsel til DA med henblik på at kunne opnå overenskomst med  

 Vagt- og Alarmbranchens Arbejdsgiverforening (V).
DA indbragte konfliktvarslernes lovlighed for Arbejdsretten under  

 henvisning til, at V og dennes medlemsvirksomheder allerede havde  

 overenskomstdækning med et LO-forbund for arbejde, som udføres af  

 vagtfunktionærer.
E var i september 1993 med LO's samtykke blevet sammenlagt  

 med Dansk Vagt-Forbund (D), der stod uden for LO, og som var en videreførelse  

 af Vagt- og Sikkerhedsfunktionærernes Landssammenslutning (L), der vedtog at  

 melde sig ud af Dansk Funktionærforbund (F) i 1988. Højesteret bestemte i  

 1991, at denne udmeldelse var uden retsvirkning, hvilket indebar, at L under  

 F fortsat var overenskomstpart i forhold til V.
Arbejdsretten lagde til grund, at vagt- og sikkerhedsarbejde, der udføres  

 af de virksomheder, der er organiseret i V, i mere end 25 år havde været  

 dækket af overenskomsterne mellem V og L under F.
Først med optagelsen af V i  

 E blev vagtarbejde for visse medlemmers vedkommende omfattet af E's område,  

 og af oplysningerne om medlemstallene i F og E kunne ikke udledes, at E nu  

 skulle repræsentere et sådant betydeligt antal medlemmer inden for  

 vægterområdet, at E havde den fornødne stærke interesse i at få gennemført  

 overenskomst inden for dette område.
Under disse omstændigheder, og når  

 hensås til, at såvel F som E er medlemmer af LO, fandtes konfliktvarslerne  

 ulovlige.
 PÅSTANDE:
 Klagerne, Dansk Arbejdsgiverforening for Vagt- og Alarmbranchens  

 Arbejdsgiverforening, har nedlagt følgende påstande:
 Dansk El-Forbund skal anerkende, at det ved brev af 23. januar 1995 til  

 Dansk Arbejdsgiverforening fremsendte første strejke- og blokadevarsel er  

 ulovligt, hvorfor varslet skal tilbagekaldes.
 Dansk El-Forbund skal anerkende, at det ved brev af 23. januar 1995 til  

 Dansk Arbejdsgiverforening fremsendte første sympatikonfliktvarsel er  

 ulovligt, hvorfor varslet skal tilbagekaldes.
 De indklagede, Landsorganisationen i Danmark for Dansk El- Forbund, har  

 påstået frifindelse.
 SAGSFREMSTILLING:
I to skrivelser af 23. januar 1995 til Dansk Arbejdsgiverforening sendte  

 Dansk El-Forbund henholdsvis første strejkevarsel og første  

 sympatikonfliktvarsel med henblik på, at forbundet kunne opnå overenskomst  

 med Vagt- og Alarmbranchens Arbejdsgiverforening.
I skrivelsen vedrørende  

 første strejkevarsel hed det:
 »Dansk El-Forbund har gennem længere tid forsøgt at indgå  

 overenskomst med Vagt- og Alarmbranchens Arbejdsgiverforening vedrørende de  

 af forbundets medlemmer, der er beskæftiget som vagtfunktionærer.
Da Vagt- og Alarmbranchens Arbejdsgiverforening ikke har ønsket at indgå  

 en sådan overenskomst skal vi herved meddele, at vi agter at forelægge vor  

 kompetente forsamling forslag om iværksættelse af strejke og blokade mod  

 Vagt- og Alarmbranchens Arbejdsgiverforenings medlemsvirksomheder.« Skrivelsen vedrørende første sympatikonfliktvarsel lød således:
 »Forbundet har med anbefalet skrivelse af d.d. varslet hovedkonflikt  

 over for Vagt- og Alarmbranchens Arbejdsgiverforening for så vidt angår  

 vagtfunktionærer, der er medlem af forbundet.
Forbundet skal under henvisning hertil meddele, at vi agter at forelægge  

 forbundets kompetente forsamling forslag om, til støtte for ovennævnte  

 hovedkonflikt at etablere sympatistrejke og blokade omfattende alle  

 forbundets medlemmer overfor alle Vagt- og Alarmbranchens  

 Arbejdsgiverforenings medlemsvirksomheder.« I to skrivelser af 26. januar 1995 til forbundet protesterede Dansk  

 Arbejdsgiverforening mod varslerne, »allerede fordi Vagt- og  

 Alarmbranchens Arbejdsgiverforening og dennes medlemsvirksomheder har  

 overenskomstdækning med et LO-forbund for arbejde, som udføres af  

 vagtfunktionærer.« Den 8. februar 1995 afholdtes fællesmøde, hvorunder der ikke kunne opnås  

 enighed mellem parterne.
Der blev fra arbejdsgiverside givet tilsagn om at  

 indbringe uoverensstemmelsen for Arbejdsretten, idet der fra arbejdstagerside  

 samtidig blev givet tilsagn om, at konflikten blev udsat til ikrafttræden 4  

 dage efter, at Arbejdsretten har afsagt dom i sagen.
Mellem Vagt- og Alarmbranchens Arbejdsgiverforening og Vagt- og  

 Sikkerhedsfunktionærernes Landssammenslutning under Dansk Funktionærforbund  

 har der i mere end 25 år været indgået kollektive overenskomster, omfattende  

 det vagt- og sikkerhedsmæssige arbejde, der blandt andet udføres af de  

 virksomheder, der er organiseret i arbejdsgiverforeningen.
Der har derimod  

 aldrig bestået nogen kollektiv overenskomst mellem arbejdsgiverforeningen og  

 Dansk El-Forbund omfattende vagt- og sikkerhedsmæssigt arbejde.
Før 1. oktober 1993 havde Dansk El-Forbund ikke organiseret arbejdstagere,  

 hvis arbejdsopgave i det væsentligste eller udelukkende var af vagt- og/eller  

 sikkerhedsmæssig karakter, men den 15. september 1993 besluttede Dansk  

 El-Forbund, der er organiseret under Landsorganisationen i Danmark, at  

 forbundet skulle sammenlægges med Dansk Vagt-Forbund, der stod uden for  

 Landsorganisationen.
Denne sammenlægning var i september 1993 blevet godkendt  

 af LO, der tidligere - den 1. november 1988 - havde afslået en anmodning fra  

 Dansk Vagt-Forbund om optagelse i LO som et selvstændigt forbund.
Dansk Vagt-Forbund blev stiftet den 26. januar 1988. Den 25. januar 1988  

 havde der været afholdt delegeret møde i Vagt- og Sikkerhedsfunktionærernes  

 Landssammenslutning, der kort tid forinden havde meddelt Dansk  

 Funktionærforbund, at samtlige landssammenslutningens medlemmer måtte  

 betragtes som udtrådt af forbundet.
På det pågældende delegeret møde blev det  

 vedtaget, at landssammenslutningen skulle videreføres under navnet Dansk  

 Vagt-Forbund, hvilket skete i form af stiftelsen den 26. januar 1988.
Ved Højesterets dom af 4. juni 1991 (U 1991, side 624) blev det fastslået,  

 at landssammenslutningens udmeldelse af Dansk Funktionærforbund var uden  

 retsvirkning.
En konsekvens heraf var blandt andet, at Vagt- og  

 Sikkerhedsfunktionærernes Landssammenslutning under Dansk Funktionærforbund  

 fortsat var overenskomstpart i forhold til Vagt- og Alarmbranchens  

 Arbejdsgiverforening.
Indtil sammenlægningen med Dansk El-Forbund den 1.  

 oktober 1993 stod Dansk Vagt-Forbund derefter uden for LO.
I 1990 indklagede Dansk Vagt-Forbund Vagt- og Alarmbran chens  

 Arbejdsgiverforening for en medlemsvirksomhed for Arbejdsretten med påstand  

 om, at arbejdsgiverforeningen og medlemsvirksomheden skulle anerkende, at der  

 forelå en kollektiv overenskomst mellem virksomheden og forbundet.
Ved  

 Arbejdsrettens dom af 16. juni 1993 (Sag nr. 90.083) blev  

 arbejdsgiverforeningen frifundet.
 Efter at Vagt- og Alarmbranchens Arbejdsgiverforening var blevet bekendt  

 med, at Dansk El-Forbund havde besluttet at slå sig sammen med Dansk  

 Vagt-Forbund, rettede arbejdsgiverforeningen ved brev af 20. september 1993  

 henvendelse til forbundet, hvori det blev præciseret, at de gældende  

 overenskomster for vagt- og sikkerhedsarbejde var indgået med Vagt- og  

 Sikkerhedsfunktionærernes Landssammenslutning under Dansk Funktionærforbund,  

 og at arbejdsområdet således var »fuldt og helt overenskomstdækket med  

 et andet forbund under Landsorganisationen i Danmark«.
I skrivelse af 29. september 1993 til LO's forretningsudvalg protesterede  

 Dansk Funktionærforbund »på det kraftigste« mod  

 forretningsudvalgets beslutning om at godkende, at Dansk El-Forbund blev  

 sammenlagt med Dansk Vagt-Forbund.
Funktionærforbundet tilkendegav som sin  

 opfattelse, »at godkendelsen er stridende mod LO's love og i øvrigt i  

 allerhøjeste grad urimelig og ubillig overfor forbundet«.
 Den 14. december 1994 skrev Dansk El-Forbund blandt andet således til  

 Vagt- og Alarmbranchens Arbejdsgiverforening:
 »Som det er dem bekendt, blev Dansk Vagt-Forbund pr. 1. oktober 1993  

 lagt sammen med Dansk El-Forbund, med Dansk El- Forbunds love som grundlag.
 Forbundet har accepteret, at de vagtfunktionærer vi optog som medlemmer,  

 samt dem vi senere har organiseret, som arbejder indenfor VABA's  

 medlemsvirksomheder indtil overenskomsterne udløb, hvilket vil sige den 28.  

 februar 1995, er omfattet af de overenskomster VABA har indgået med Dansk  

 Funktionærforbund for vagtarbejde.
Da Dansk El-Forbund imidlertid organiserer en væsentlig del af de  

 beskæftigede vagtfunktionærer indenfor VABA's medlemsvirksomheder, skal vi  

 hermed anmode om, at der optages forhandlinger om indgåelse af overenskomst  

 for forbundets vagtfunktionærer med virkning fra og med 1. marts 1995.« Arbejdsgiverforeningen svarede den 5. januar 1995, at man allerede havde  

 fuld og hel overenskomstdækning for den pågældende personalegruppe med et  

 LO-forbund (Dansk Funktionærforbund), hvorfor foreningen ikke havde noget  

 ønske om at indgå yderligere overenskomster.
 Den 8. februar 1995 meddelte Finansministeriet Dansk Funktionærforbund, at  

 ministeriet samme dag havde meddelt Dansk El-Forbund, at man ikke var  

 indstillet på at optage forhandlinger om indgåelse af overenskomster for  

 medlemmer af el- forbundet, der er ansat som vagtfunktionærer og  

 parkeringskontrollører i staten.
 I skrivelse af 3. marts 1995 til Vagt- og Alarmbranchens  

 Arbejdsgiverforening har Dansk Funktionærforbund oplyst, at Vagt- og  

 Sikkerhedsfunktionærers Landssammenslutning med sine 1552 organiserede  

 medlemmer inden for vagtområdet dækker mere end 75% af de totalt organiserede  

 vægtere.
De indklagede har oplyst, at der ifølge de oplysninger, Dansk El-Forbund  

 er i besiddelse af, hos Falck Securitas er beskæftiget ca. 840 vægtere.
Heraf  

 er ca. 300 deltidsansatte, der kun i begrænset omfang er organiserede.
Af de  

 resterende ansatte er ca. 300 medlemmer af Dansk Funktionærforbund, medens  

 ca. 340 skulle være organiseret i Dansk El-Forbund.
 Klagerne har om relevansen af disse tal anført, at de alene vedrører  

 ansatte hos Falck Securitas A/S, for hvem der er indgået en særskilt  

 overenskomst mellem Vagt- og Alarmbranchens Arbejdsgiverforening og Dansk  

 Funktionærforbund, at konfliktvarslerne i denne sag vedrører det resterende  

 overenskomstområde, det vil sige brancheoverenskomsten, medens Falck  

 Securitas A/S slet ikke er indklaget under denne sag, og at tallet 340  

 rettelig må være 240, da det samlede antal ansatte i Falck Securitas A/S er  

 ca. 840.
 Af sagen fremgår endelig, at overenskomsten mellem Vagt- og Alarmbranchens  

 Arbejdsgiverforening og Dansk Funktionærforbund blev opsagt den 21. februar  

 1995 i forbindelse med overenskomstforhandlingerne.
 PARTERNES ARGUMENTER:
Klagerne har anført, at denne sag alene udspringer af en magtkamp mellem  

 to lønmodtagerorganisationer hørende under to forskellige forbund, der begge  

 er medlemmer af LO.
I mere end 25 år har området været dækket af  

 overenskomsten mellem arbejdsgiverforeningen og Vagt- og  

 Sikkerhedsfunktionærernes Landssammenslutning under Dansk Funktionærforbund.  

 En gennemførelse af overenskomstkravet over for arbejdsgiverforeningen  

 forudsætter derfor, at Dansk El-Forbund har en overordentlig stærk faglig  

 interesse heri, og en sådan interesse har forbundet ikke godtgjort.
Det  

 standpunkt, LO indtager under denne sag, er da også i modstrid med det  

 standpunkt, landsorganisationen indtog under en lignende sag i 1988 mellem  

 Dansk Arbejdsgiverforening for Sammenslutningen af Havne- og  

 Købmandsorganisationer i Danmark og Dansk Vagt-Forbund.
Under den pågældende  

 sag havde Dansk Vagt-Forbund fremsat strejke- og blokadevarsel for at opnå  

 overenskomst for diverse betjente og vagter beskæftiget ved Grønlands Handel.  

 Der var enighed mellem Landsorganisationen i Danmark og Dansk  

 Arbejdsgiverforening om, at området, som var omfattet af strejkevarslet,  

 allerede var overenskomstdækket, og LO tilkendegav i denne forbindelse, at en  

 eventuel iværksættelse af den varslede konflikt ville være  

 overenskomststridig.
LO's daværende standpunkt er netop det standpunkt, som  

 klagerne indtager i denne sag.
Ikke mindst på baggrund af, at de to konkurrerende forbund i denne sag  

 begge er medlemsorganisationer i LO, har arbejdsgiverforeningen med rette  

 kunnet gå ud fra, at der skal overordentligt meget til for at ændre den  

 gældende overenskomstdækning.
Det må herved fremhæves, at Dansk El-Forbund  

 ikke befinder sig i en situation, hvor forbundet søger at forsvare en  

 etableret position i et allerede etableret overenskomstforhold eller i en  

 situation, der kan sidestilles hermed.
Netop på grund af det fælles  

 tilhørsforhold til hovedorganisationen er det i princippet uden betydning, om  

 Dansk Vagt-Forbund har flere eller færre medlemmer end Vagt- og  

 Sikkerhedsfunktionærernes Landssammenslutning.
Hertil kommer dog, at de  

 indklagede ikke med de oplysninger, der er fremlagt under sagen, har  

 godtgjort, at Dansk El-Forbund repræsenterer et sådant antal medlemmer på  

 området, at det er rimeligt at udsætte overenskomstparterne for en  

 konfliktsituation som den foreliggende.
Kun et lille antal af El-Forbundets  

 medlemmer, i alt 1100, udfører vagt-, alarm- og sikkerhedsarbejde, der  

 således ikke henhører til forbundets naturlige faglige område.
 Klagerne har endelig gjort gældende, at Dansk El-Forbund som følge af  

 passivitet har afskåret sig fra at iværksætte den varslede strejke og  

 blokade, idet den overenskomst, der er indgået mellem Vagt- og Alarmbranchens  

 Arbejdsgiverforening og Vagt- og Sikkerhedsfunktionærernes  

 Landssammenslutning er forlænget og ikke har været opsagt.
De indklagede har gjort gældende, at indgåelsen af overenskomst for Dansk  

 El-Forbunds medlemmer er nødvendig, for at forbundet skal kunne varetage  

 medlemmernes faglige interesser på tilfredsstillende måde.  

 Arbejdsgiverforeningens medlemsvirksomheder beskæftiger i forvejen mange af  

 Dansk El-Forbunds medlemmer, men hovedparten af vægterne er på grund af de  

 gældende overenskomstforhold sat uden for indflydelse.
Et betydeligt antal  

 vægtere er medlemmer af El- Forbundet og såfremt forbundet får medhold i sit  

 krav, vil en væsentlig del af de ansatte inden for området søge medlemsskab i  

 forbundet.
Dansk El-Forbund har således en aktuel faglig interesse i at blive  

 overenskomstpart.
Den omstændighed, at området i forvejen er overenskomstdækket med et andet  

 LO-forbund, er ikke til hinder for, at Dansk El-Forbund får medhold.
Ganske  

 vist gælder ifølge arbejdsretlig praksis, at arbejdsgiveren i den løbende  

 overenskomstperiode har en berettiget forventning om ikke at blive mødt med  

 yderligere overenskomstkrav, når to stridende forbund er medlemmer af samme  

 hovedorganisation.
I denne sag er overenskomstkravet imidlertid rejst pr. 1.  

 marts 1995, og pr. denne dato havde arbejdsgiverne ikke nogen berettiget  

 forventning om ikke at blive mødt med nye overenskomstkrav, fordi  

 overenskomsten var opsagt til dette tidspunkt.
Heller ikke passivitetsbetragtninger kan føre til at afskære forbundets  

 krav.
Først ved Arbejdsrettens dom af 16. juni 1993 blev det fastslået, at  

 der ikke forelå et overenskomstforhold mellem Dansk Vagt-Forbund og ISS  

 Securitas A/S (nu Falck Securitas A/S), og så længe der var tvivl herom,  

 havde Dansk El-Forbund ikke anledning til at rejse et overenskomstkrav.
Efter  

 afsigelsen af Arbejdsrettens dom har forbundet løbende over for  

 arbejdsgiverforeningen tilkendegivet sit ønske om at indgå overenskomst og om  

 at indlede drøftelser.
 ARBEJDSRETTENS BEMÆRKNINGER:
Gennem en lang årrække - mere end 25 år - har vagt- og sikkerhedsarbejde,  

 der udføres af de virksomheder, der er organiseret i Vagt- og Alarmbranchens  

 Arbejdsgiverforening, været dækket af overenskomsterne mellem denne  

 arbejdsgiverforening og Vagt- og Sikkerhedsfunktionærernes  

 Landssammenslutning under Dansk Funktionærforbund.
Først med optagelsen af  

 Dansk Vagt-Forbund i Dansk El-Forbund blev vagtarbejde for visse medlemmers  

 vedkommende omfattet af Dansk El-Forbunds område, og af oplysningerne om  

 medlemstallene i Dansk Funktionærforbund og Dansk El-Forbund kan ikke  

 udledes, at Dansk El-Forbund nu skulle repræsentere et sådant betydeligt  

 antal medlemmer inden for vægterområdet, at Dansk El-Forbund har den fornødne  

 stærke interesse i at få gennemført overenskomst inden for dette område.  

 Under disse omstændigheder, og når henses til, at såvel Dansk  

 Funktionærforbund som Dansk El-Forbund er medlemmer af Landsorganisationen i  

 Danmark, må der gives klagerne medhold i, at Dansk El-Forbunds strejke- og  

 blokadevarsel af 23. januar 1995 og dermed også sympatikonfliktvarslet af  

 samme dato til Dansk Arbejdsgiverforening er ulovlige.
Klagernes påstande  

 tages derfor til følge.
Thi kendes for ret De indklagede, Landsorganisationen i Danmark for Dansk El- Forbund, skal  

 anerkende, at forbundets første strejke- og blokadevarsel og første  

 sympatikonfliktvarsel af 23. januar 1995 til Dansk Arbejdsgiverforening er  

 ulovlige.
 I sagsomkostninger til Arbejdsretten skal de indklagede betale 2.000 kr.
 (* 1) Henvisninger: Kommentar, s. 88 f., Per Jacobsen, s. 286 f., AD  

 92.125 (A 1993, s. 46), AD 92.297 (A 1993, s. 90) AD 90.083 (A 1993.s. 1), AD  

 10.964 (A 1986, s. 120) Højesteret dom i UfR 1991, s. 624.
