I Skarrildhusberetningen for 1996 pkt.
D.3. redegjorde  

 Civilretsdirektoratet for praksis ved fastsættelse af samvær på baggrund af  

 loven om forældremyndighed og samvær, der trådte i kraft den 1. januar 1996.
 Ved nyhedsbrev af 13. februar 1997 udsendte direktoratet  

 justitsministerens svar til Retsudvalget på spørgsmål 53 og 54 vedrørende  

 administrativ praksis bl.a. i relation til den nye lov om forældremyndighed  

 og samvær.
 Direktoratet har siden ved cirkulæreskrivelse af 23. april 1997 redegjort  

 for praksis vedrørende udvalgte sagsområder, herunder hverdags- og  

 erstatningssamvær.
 Civilretsdirektoratet har nu gennemgået også andre områder af praksis med  

 henblik på at øge mulighederne for at fastsætte differentierede  

 samværsordninger og for at øge omfanget af samvær inden for de i loven  

 fastsatte rammer og under hensyn til, hvad der konkret må antages at være  

 bedst for barnet.
 På baggrund af denne gennemgang kan direktoratet hermed oplyse følgende:
1. Weekendsamvær Hvis alternativet til et forlænget weekendsamvær er, at barnet opholder  

 sig på institution, f.eks. børnehave eller fritidsordning, kan det tale for  

 udvidelse af samværet, da det som udgangspunkt må anses for at være bedre for  

 barnet at være sammen med en af forældrene end i en institution.
 Såfremt hverdagssamvær ikke kan lade sig gøre som følge af f.eks. store  

 geografiske afstande eller lange arbejdsdage, kan det på tilsvarende måde  

 tale for udvidelse af samværet, således at weekendsamværet kan starte  

 tidligere på dagen.
 Tilsvarende kan der fastsættes forlænget weekendsamvær, hvis der på grund  

 af geografiske, økonomiske, arbejdsmæssige eller andre lignende forhold er  

 fastsat samvær sjældnere end hver anden weekend.
2. Samvær juleaften Hidtil har det været udgangspunktet, at der normalt alene fastsættes  

 samvær juleaften, hvis forældrene tidligere har aftalt, at der skal være  

 juleaftensamvær, eller der tidligere har været praktiseret samvær juleaften.
 Civilretsdirektoratet finder, at der bør åbnes mulighed for, at der  

 fremover i relation til samvær juleaften kan fastsættes en vekselordning,  

 således at barnet er hos den ene af forældrene juleaften i lige år og hos den  

 anden i ulige år.
Hvis der er tale om en førstegangs fastsættelse af samvær efter en  

 samlivsophævelse, bør udgangspunktet være, at der fastsættes en  

 vekselordning.
Hvis barnet er så lille, at der ikke bør fastsættes samvær med  

 overnatning, kan praktiske forhold dog udsætte iværksættelsen af en sådan  

 ordning.
I andre tilfælde bør der lægges vægt på, hvor barnet traditionelt har  

 holdt juleaften, herunder på hvor længe det er siden, at barnet har holdt  

 juleaften sammen med samværsberettigede.
Jo flere år i træk barnet har holdt  

 juleaften hos den, som har barnet boende, des mere taler hensynet til barnet  

 i almindelighed for, at denne juletradition bevares.
3. Feriesamvær Det kan som hidtil tale for en udvidelse af sommerferiesamværet, at der  

 tidligere har været en deleordning.
En tidligere deleordning er ligeledes et  

 argument for fastsættelse af efterårs- og vinterferiesamvær.
 De fleste skolebørn har i de senere år fået både efterårs- og vinterferie.  

 Der bør derfor i højere grad end tidligere åbnes op for feriesamvær i  

 efterårsferien eller i vinterferien.
Hvis alternativet til et øget feriesamvær er, at barnet skal på  

 institution, fordi den, som barnet bor hos, ikke har ferie, bør der normalt  

 fastsættes øget feriesamvær.
Det skal også herudover være muligt konkret at  

 udvide feriesamværet, f.eks. i situationer hvor der på denne måde kan  

 kompenseres for et begrænset weekendsamvær.
 For så vidt angår sommerferiens placering, er det direktoratets  

 opfattelse, at hvis forældrene ønsker at holde ferie i samme periode, må den  

 af forældrene, som kan flytte sin ferie, vige for den, som ikke kan flytte  

 sin ferie.
Hvis ingen af forældrene kan placere ferien anderledes, er det  

 direktoratets opfattelse, at forældrene enten må dele sommerferieperioden,  

 eller også må en af forældrene have barnet i den kommende efterårsferie  

 og/eller vinterferie.
Muligheden for - udover sommerferie, påske- og  

 juleferien - at inddrage efterårs- og vinterferie i ferieplanlægningen bør  

 medvirke til, at det giver barnet mere sammenhængende ferieperioder med hver  

 af forældrene.
Det bemærkes endvidere, at ferien efter omstændighederne kan  

 placeres udenfor skolernes ferier, dog kan samværet ikke gribe ind i barnets  

 skolegang, herunder børnehaveklasse.
4. Søskendeforhold Der har hidtil været en tilbøjelighed til at stille søskende ens med  

 hensyn til samvær.
Det har dog ikke været gældende, hvis der var stor  

 aldersforskel mellem dem.
 Hvis et af flere børn under en samtale i statsamtet efter § 29 i lov om  

 forældremyndighed og samvær oplyser, at det ikke ønsker samvær, bør samværet  

 for de yngre søskende som udgangspunkt kun ophæves, hvis der er særskilt  

 grundlag herfor.
 Opmærksomheden henledes på, at der ifølge vejledning nr. 214 af 20.  

 december 1995 i videre omfang skal udarbejdes børnesagkyndige erklæringer ved  

 afslag på og ophævelse af samvær.
5. Samvær med mindre børn Har den samværsberettigede ikke boet sammen med barnet i en længere  

 periode, har det hidtil været udgangspunktet, at der ikke fastsættes samvær  

 med overnatning, før barnet er omkring 2 1/2 år.
Er der ikke fastsat samvær  

 med overnatning, er der heller ikke fastsat feriesamvær med overnatning.
 Feriesamværet med et barn indtil 4 år har hidtil i almindelighed været  

 fastsat til 1 uge.
 Det er Civilretsdirektoratets opfattelse, at udgangspunktet i videre  

 omfang end hidtil bør fraviges i forbindelse med, at der for fremtiden i  

 hvert enkelt sag foretages en mere konkret vurdering.
 Der kan herefter fastsættes samvær med overnatning, hvis barnet har været  

 vant til at sove andre steder end i sit hjem, ligesom der som hidtil skal  

 lægges vægt på, om barnet er vant til at blive passet af den  

 samværsberettigede.
 Hvis barnet ikke er vant til at være sammen med samværsberettigede, eller  

 der er konkrete forhold, som taler imod fastsættelse af samvær med  

 overnatning med det samme, kan statsamtet træffe afgørelse om, at der i en  

 overgangsperiode udøves samvær uden overnatning, og således at samværet fra  

 et bestemt tidspunkt bliver med overnatning.
 Det er fortsat udgangspunktet, at der fastsættes samvær 1 uge i  

 sommerferien for mindre børn.
 Direktoratet vil dog henlede opmærksomheden på, at det ved vurderingen af,  

 hvorvidt der skal fastsættes 1 eller 2 ugers sommerferiesamvær, må have  

 betydning, hvornår den samværsberettigede har fået barnet på samvær med  

 overnatning.
