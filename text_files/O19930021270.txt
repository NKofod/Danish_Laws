Resumé A klagede til ombudsmanden over en skatteansættelse fra K  

 Kommune.
A mente at kunne støtte ret på en oplysning fra skatteforvaltningen  

 om  

 fradragsret for drifts- og renteudgifter vedrørende sin ægtefælles ejendom,  

 hvorfra A drev en lydklinik.
Ombudsmanden udtalte, at indhentelse af en uformel forhåndsbesked  

 fra skatteforvaltningen som hovedregel ikke er bindende.
I teori og praksis  

 er  

 det dog anerkendt, at denne hovedregel kan fraviges, hvis skatteyderens  

 forventning om den fremtidige skatteansættelse hviler på et kvalificeret  

 grundlag, bl.a. at skatteyderen har kunnet dokumentere en forventning om  

 skatteansættelse på objektivt grundlag, samt at skatteforvaltningens  

 tilkendegivelse er afgivet på et fuldstændigt og korrekt grundlag og ikke er  

 klart uoverensstemmende med lovgivningen.
Ombudsmanden fandt ikke, at A's forventning var retsbeskyttet, da  

 der ikke forelå dokumentation for, at tilsagn om fuld fradragsret var givet.  

 Et  

 eventuelt tilsagn ville ligeledes være klart i uoverensstemmelse med  

 skattelovgivningen, da ejendommen tilhørte A's ægtefælle, som samtidig havde  

 foretaget rentefradrag.
Endelig var en besvarelse af en forespørgsel  

 vedrørende  

 fradragsret for en delvis erhvervsejendom heller ikke af en sådan karakter,  

 at  

 A efterfølgende var ude af stand til at dokumentere de faktiske  

 omstændigheder.  

 (J. nr. 1991-2007-223).
Uformel forhåndsbesked fra skatteforvaltning.
Skatteyders  

 forventning om fradragsret.
 A klagede til mig over, at  

 Landsskatteretten ved kendelse af 25. september 1991 havde nægtet hende fuldt  

 fradrag for "udgifter til husleje" i forbindelse med den af hende  

 drevne lydklinik.
 Det fremgik af sagens akter,  

 at A som bibeskæftigelse drev en lydklinik fra sin ægtefælles ejendom (E).  

 Det  

 fremgik ligeledes, at A i sine selvangivelser for indkomstårene 1987, 1988 og  

 1989 under betegnelsen "husleje-lydklinik" havde fratrukket  

 samtlige  

 udgifter vedrørende ejendommen incl. renteudgifter på ejendommens lån.  

 Ligningsmyndighederne og Landsskatteretten havde imidlertid alene anerkendt  

 et  

 fradrag svarende til den erhvervsmæssige del af ejendommens varmeudgifter og  

 lejeværdi og ikke anerkendt fradrag for renteudgifter, idet disse var  

 fratrukket af A's ægtefælle.
Til støtte for sin klage  

 anførte A, at hun ved flere henvendelser til skatteforvaltningen i K Kommune  

 havde fået oplyst, at hun var berettiget til at fradrage samtlige udgifter på  

 ejendommen.
A gjorde herefter gældende, at hun havde handlet i berettiget  

 tillid til rigtigheden af skatteforvaltningens oplysninger og således havde  

 et  

 retskrav på dette fradrag.
Af en udtalelse fra K  

 Kommunes skatteforvaltning i anledning af klagen til mig fremgik det, at  

 forvaltningen havde noteret, at A den 8. september 1988 havde henvendt sig  

 for  

 at klage over selvangivelsen for indkomståret 1987, idet A-indkomsten var  

 selvangivet for højt med 22.204 kr., hvorfor der skete regulering den 20.  

 september 1988. Det fremgik imidlertid ikke af notater eller lignende, at  

 skatteforvaltningen positivt havde tilkendegivet, at huslejeudgift incl.  

 renter  

 i en ægtefælles enfamiliehus kunne godkendes fradraget ved den  

 ligningsmæssige  

 behandling, når ægtefællen samtidig selv fratrak renteudgiften.
K Kommunes  

 skatteforvaltning udtalte ligeledes, at skatteforvaltningen ikke havde  

 mulighed  

 for at identificere den medarbejder, som A hævdede at have fået oplysningen  

 om  

 fradragsretten fra.
 Efter at have modtaget kopi  

 af udtalelsen fra K Kommunes Skatteforvaltning anførte A i en skrivelse til  

 mig, at hun havde fået den omtvistede oplysning om fradragsretten af en  

 medarbejder ved skatteforvaltningen i K Kommune ved navn B.
Jeg forelagde denne oplysning  

 for Landsskatteretten med anmodning om en udtalelse efter forud indhentet  

 erklæring fra K Kommunes skatteforvaltning.
I besvarelsen til mig henholdt  

 skatteforvaltningen i K Kommune sig til sin tidligere afgivne udtalelse.
Med  

 hensyn til oplysningerne om B blev det oplyst, at denne var blevet ansat den  

 1.  

 november 1988 og således ikke havde haft mulighed for at kunne deltage i  

 forvaltningens behandling af A's skattemæssige forhold ved tilflytningen til  

 K  

 Kommune i september 1987 eller i de henvendelser, A havde haft til  

 skatteforvaltningen i september måned 1988. Endelig oplyste  

 skatteforvaltningen, at der fortsat ikke forefandtes oplysninger, der kunne  

 sandsynliggøre, at A havde fået de oplysninger, som hun hævdede.
Det blev  

 hertil oplyst, at det var normal praksis, at  

 besvarelser af konkrete spørgsmål skete skriftligt.
Skete besvarelsen  

 mundtligt, blev der foretaget et notat i sagen.
 I min afsluttende skrivelse  

 til A udtalte jeg følgende:
 "Deres klage over  

 Landsskatterettens kendelse af 25. september 1991 vedrører ikke  

 Landsskatterettens fortolkning af skattelovgivningens bestemmelser om  

 fradrag.  

 Deres klage vedrører derimod det forhold, at De mener at kunne støtte ret på  

 en  

 oplysning fra skatteforvaltningen om fradragsret for en nærmere angivet  

 udgiftspost, i det konkrete tilfælde drifts- og renteudgifterne vedrørende  

 ejendommen (E).
Indledningsvis skal jeg  

 oplyse Dem om, at det følger af skattestyrelsesloven - nugældende  

 skattestyrelseslovs § 1, stk. 3, og § 4, stk. 3 - at de kommunale  

 skatteforvaltninger i vidt omfang kan ændre foretagne skatteansættelser.  

 Samtidig har de kompetente tilsyns- og revisionsmyndigheder, Told- og  

 Skattestyrelsen - jf. nugældende skattestyrelseslovs § 14, stk. 4 - også  

 mulighed for senere at ændre skatteforvaltningens skatteansættelser.
Det er  

 således en grundregel, at skatteansættelser ikke er endelige, men kan ændres  

 og  

 korrigeres, når nye oplysninger fremkommer, eller når det viser sig, at  

 tidligere ansættelser er ukorrekte.
Denne adgang til ændring og korrektion  

 begrænses alene af skattestyrelseslovens forældelsesregler.
Det følger heraf,  

 at skatteforvaltningens eventuelle tilkendegivelser om en fremtidig  

 skatteansættelse, herunder skatteforvaltningens besvarelse af konkrete  

 spørgsmål vedrørende skatteansættelse, ikke i almindelighed har bindende  

 virkning.
I reglen vil en skatteyders forventning om en given  

 skatteansættelse  

 således ikke nyde retsbeskyttelse, selvom forventningen har et objektivt  

 grundlag i form af skatteforvaltningens tilkendegivelser eller lignende.  

 Dette  

 må begrundes med, at skattestyrelsesloven stiller krav om, at  

 skatteansættelserne er korrekte og i overensstemmelse med skattelovgivningen,  

 selvom skattemyndighederne tidligere har stillet en afvigende  

 skatteansættelse  

 i udsigt.
Det skal dog nævnes, at en  

 skatteyder har mulighed for at opnå en bindende forhåndsbesked efter lov nr.  

 143 af 13. april 1983 om bindende forhåndsbesked.
Efter loven kan en  

 skatteyder  

 mod gebyr og ved skriftlig henvendelse til ligningsrådet få bindende svar på  

 forespørgsler om den skattemæssige behandling af påtænkte dispositioner.
 En indhentelse af en uformel  

 forhåndsbesked hos skatteforvaltningen omfattende forvaltningens besvarelse  

 af  

 spørgsmålet om den fremtidige skattemæssige behandling af en given indtægts-  

 eller udgiftspost vil derimod som altovervejende hovedregel ikke være  

 bindende,  

 hverken for den myndighed, som har besvaret spørgsmålet, eller tilsyns- og  

 revisionsmyndighederne.
Det er dog i teori og praksis  

 anerkendt, at dette princip kan fraviges, hvis skatteyderens forventning om  

 den  

 meddelte fremtidige skatteansættelse hviler på et særligt kvalificeret  

 grundlag  

 eller i særlig grad er beskyttelsesværdig.
Denne fravigelse af  

 skattestyrelseslovens  

 princip begrundes med, at hensynet til beskyttelsen af den enkelte  

 skatteyders  

 forventning om en fremtidig skatteansættelse og tillid til rigtigheden af  

 skattemyndighedernes tilkendegivelser i visse - enkeltstående - tilfælde må  

 prioriteres forud for hensynet til skattestyrelseslovens krav om materielt  

 korrekte skatteansættelser.
Som mindstekrav til en  

 fravigelse af princippet må naturligvis kræves, at skatteyderen kan  

 dokumentere, at der hos denne er skabt en forventning om indholdet af den  

 fremtidige skatteansættelse, og denne forventning hviler på et objektivt  

 grundlag.
Dette kan f.eks. være tilfældet, hvis skatteforvaltningen  

 anerkender  

 at have afgivet en tilkendegivelse om den fremtidige skatteansættelse af en  

 given indtægts- eller udgiftspost, eller dette dog kan dokumenteres ved  

 utvivlsom vidneforklaring eller lignende.
Endvidere må kræves, at  

 skatteforvaltningens tilkendegivelse er afgivet på et fuldstændigt og korrekt  

 faktisk grundlag, som ikke er ændret fra det tidspunkt, hvor tilkendegivelsen  

 er afgivet, og til det tidspunkt, som skatteansættelsen foretages i forhold  

 til.
En tilkendegivelse om fradrag for en erhvervsmæssig udgift vil således  

 ikke have betydning, hvis den erhvervsmæssige virksomhed i mellemtiden  

 ophører  

 eller afgørende skifter karakter.
 Ligeledes må det opstilles  

 som et mindstekrav, at skatteyderen har foretaget handlinger i tillid til  

 rigtigheden af skatteforvaltningens tilkendegivelse eller dog indrettet sig  

 herefter og ikke senere har mulighed for at ændre denne handlemåde.
 Endelig må det kræves, at  

 skatteforvaltningens tilkendegivelse ikke er klart uoverensstemmende med  

 skattelovgivningen, således at skatteyderen måtte indse, at tilkendegivelsen  

 var ukorrekt.
Kun i helt ekstraordinære  

 tilfælde vil en forventning om en bestemt fortolkning af skattelovgivningen  

 kunne være retsbeskyttet, idet skatteforvaltningens tilkendegivelser om  

 fortolkningsspørgsmål må forstås under den stiltiende forudsætning, at  

 genoptagelses- og revisionsændringer eventuelt kan foretages.
En  

 retsbeskyttet  

 forventning vil således især - under iagttagelse af de ovenfor anførte  

 mindstekrav - aktualiseres ved skatteforvaltningens bedømmelse af faktiske  

 forhold.
Det drejer sig især om skønsmæssige fordelinger af anskaffelses- og  

 afståelsessummer på en række delaktiver,  

 skønsmæssige fordelinger af udgifter i en privat - henholdsvis  

 erhvervsmæssig andel, ved kvalificering af genstande i relation til den  

 skatteretlige bedømmelse, etc.
Alt under den forudsætning, at skatteyderen  

 ved  

 den senere skatteansættelse er afskåret fra at dokumentere rigtigheden af  

 skatteforvaltningens tilkendegivelser, f.eks. fordi de bedømte aktiver er  

 gået  

 til grunde, den skønsmæssige fordeling ikke efterfølgende kan foretages etc.
 Selv om Deres forventning om  

 fradragsret for de fulde udgifter til drift af ejendommen (E) opfylder flere  

 af  

 de anførte betingelser, finder jeg dog ikke, at denne forventning er  

 retsbeskyttet.
 Jeg lægger her vægt på, at  

 der ikke foreligger dokumentation for, at De har fået tilsagn om fuld  

 fradragsret;  

 således har skatteforvaltningen i (K) Kommune ikke kunnet bekræfte Deres  

 oplysninger.
Endvidere lægger jeg vægt på,  

 at et eventuelt tilsagn om fradrag for ejendommens renteudgifter er klart i  

 uoverensstemmelse med skattelovgivningen, når henses til at ejendommen ejes  

 af  

 Deres ægtefælle, som samtidig har foretaget rentefradrag.
Endelig lægger jeg  

 vægt på, at en besvarelse af en forespørgsel vedrørende fradragsret for en  

 delvis erhvervsejendom ikke er af en sådan karakter, at De efterfølgende er  

 ude  

 af stand til at dokumentere de faktiske omstændigheder.
