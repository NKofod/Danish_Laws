Skriftlig fremsættelse (26. april 2018) Udlændinge- og integrationsminister (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Reform af reglerne om ægtefællesammenføring med nyt integrationskrav i stedet for tilknytningskravet, skærpet boligkrav m.v.) (Lovforslag nr.
L 231) Den 7. februar 2018 indgik regeringen aftale med Dansk Folkeparti og Socialdemokratiet om stramme, afbalancerede og realistiske regler for ægtefællesammenføring, hvor integrationen er i centrum.
Formålet med lovforlaget er at udmønte de dele af aftalen, der kræver ændring af udlændingeloven.
Sigtet med lovforslaget er således at stramme ægtefællesammenføringsreglerne og samtidig sikre, at reglerne mere målrettet sætter integrationen i centrum.
Det skal være afgørende, om der på baggrund af begge ægtefællers forhold er udsigt til en vellykket integration af den udenlandske ægtefælle, der kommer hertil.
For det første indføres der  i stedet for det hidtil gældende tilknytningskrav  et nyt integrationskrav, hvor ægtefællesammenføring normalt kun kan gives, hvis ægtefællerne samlet set opfylder fire ud af seks integrationsrelevante betingelser vedrørende begge parters sprogkundskaber, erhvervserfaring og uddannelse.
Betingelsen vedrørende den herboendes sprogkundskaber, der er et krav til den herboende ægtefælle om bestået Prøve i Dansk 3 eller tilsvarende, skal være obligatorisk.
Det betyder, at ægtefællerne herudover samlet set skal opfylde mindst tre af de resterende fem betingelser.
 For det andet videreføres den del af tilknytningskravet, som indebærer, at ægtefællesammenføring normalt kun kan gives, hvis den ægtefælle, der kommer hertil, har haft mindst ét lovligt ophold i Danmark.
 For det tredje skærpes de såkaldte overførte betingelser i reglerne om ægtefællesammenføring, så de kommer til at afspejle de gældende regler for tidsubegrænset opholdstilladelse.
For det fjerde skærpes boligkravet, så boligen fremover normalt ikke må ligge i et boligområde omfattet af den gældende bekendtgørelse om boligkravslisten for ægtefællesammenføring.
Udlændinge- og integrationsministeren fastsætter ved bekendtgørelse nærmere regler om kriterierne for optagelse af boligområderne på listen og udsteder én gang årligt en bekendtgørelse om, hvilke boligområder der omfattes af boligkravslisten for ægtefællesammenføring.
 For det femte skærpes kravet om økonomisk sikkerhedsstillelse, så den herboende person fremover skal stille økonomisk sikkerhed for 100.000 kr. (i 2018-niveau), mod i dag 50.000 kr. (55.375,27 kr. i 2018-niveau).
 For det sjette fastholdes kravet om, at den ægtefælle, der kommer hertil, normalt skal bestå danskprøve på A1-niveau inden 6 måneder, og som noget nyt stilles krav om, at den nytilkomne ægtefælle normalt også skal bestå en danskprøve på A2-niveau eller en anden danskprøve på et tilsvarende eller højere niveau senest 9 måneder fra den pågældendes tilmelding til folkeregistret eller, hvis pågældende allerede har opholdstilladelse her i landet, fra meddelelse af tilladelse til familiesammenføring.
 Endelig justeres den ordning, hvor sikkerhedsstillelsen kan nedsættes gradvis, når den ægtefælle, der kommer hertil, har bestået danskprøver af stigende sværhedsgrad.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
