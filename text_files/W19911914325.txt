 Beløbet til personlige fornødenheder (lommepenge) til en pensionist på  

 plejehjem er skattepligtigt.
 Hvis pensionistens samlede indtægter medfører, at pensionisten skal  

 betale skat, er bistandslovens § 84 ikke til hinder for, at der indeholdes  

 kildeskat i lommepengebeløbet.
 SAGSFREMSTILLING:
Pensionisten P havde haft ophold på plejehjem siden 1983 og havde haft  

 sådanne indtægter inkl. beløbet til personlige fornødenheder (lommepenge), at  

 der skulle betales skat.
P havde fået udbetalt lommepengebeløbet med fradrag  

 af kildeskat (trækprocent 51).
 Amtsankenævnet pålagde kommunen at udbetale P det beløb, der var indeholdt  

 i kildeskat i lommepengebeløbet tilbage til 1983.
 Nævnet begrundede afgørelsen med, at P i henhold til bistandslovens § 84  

 havde ret til at få udbetalt det fulde lommepengebeløb uden  

 skatteindeholdelse.
 Nævnet var enig i, at der skulle betales skat af lommepengebeløbet, som  

 var en del af pensionen, men skattebeløbet skulle fradrages i den del af  

 pensionen, som medgik til betalingen af plejehjemsopholdet.
Afgørelsen blev anket af kommunen, som bl.a. anførte, at kommunen ikke  

 kunne fratrække skatten i den del af pensionen, der anvendtes som betaling  

 for opholdet, da pensionen blev inddraget ved optagelsen i plejehjem.
Den  

 inddragne pension figurerede ingen steder og konteredes ikke regnskabsmæssigt  

 som opholdsbetaling.
 Kommunen gjorde også gældende, at kommunen som udbetaler af A- indkomst  

 efter kildeskatteloven skal tilbageholde kildeskat.
 Kommunen anførte endelig, at selv om lommepengebeløbet efter  

 Socialstyrelsens vejledning af 18. august 1988 ikke kan reduceres med  

 betaling for ophold på plejehjem, kunne dette efter kommunens opfattelse ikke  

 sidestilles med skattetræk.
 Sagen blev antaget til principiel behandling til afklaring af, om skat af  

 lommepengebeløbet skal fradrages i den del af pensionen, der medgår til  

 betaling af plejehjemsopholdet, eller i lommepengebeløbet.
 AFGØRELSE:
 Ankestyrelsen var enig med amtsankenævnet i, at der skal betales skat af  

 beløbet til personlige fornødenheder (lommepengebeløbet), men fandt ikke, at  

 skatten kunne indeholdes i den øvrige del af pensionen, da denne var  

 inddraget i forbindelse med P's optagelse på plejehjem.
 Ankestyrelsen fandt ikke, at reglen i bistandslovens § 84 om udbetaling af  

 beløbet til personlige fornødenheder var til hinder for, at der kunne trækkes  

 kildeskat af dette beløb.
 Ankestyrelsen ændrede således amtsankenævnets afgørelse.
