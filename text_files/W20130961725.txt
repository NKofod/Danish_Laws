Påbud om at sikre at der ikke ryges på en kostskole Arbejdsmiljøklagenævnet fastholdt Arbejdstilsynets påbud om, at en kostskole straks skal sikre, at der ikke ryges indendørs.
Kostskolen er omfattet af et totalt rygeforbud på skolens område, hvorfor der efter reglerne hverken må ryges indendørs, udendørs, i rygerum eller på værelserne på kostskolen.
 Ved Arbejdstilsynets tilsynsbesøg på en kostskole blev det konstateret, at der blev røget indendørs.
Arbejdstilsynet konstaterede desuden, at der var fyldte askebægre og lugt af røg.
Der blev konstateret aske og lugt af røg i et vagtværelse, hvor pædagogerne overnatter samt aske og røg i et rygerum, der var etableret til eleverne på kostskolen.
 På den baggrund afgav Arbejdstilsynet den 17. oktober 2012 et påbud om straks at sikre, at der ikke ryges indendørs.
 Kostskolen klagede over afgørelsen og anførte, at da skolen har at gøre med elever, der har mange udfordringer end netop dét, at de ryger, og skolen er at betragte som deres private hjem, ser skolen påbuddet efter rygeloven som et indgreb i privatlivets fred.
 Kostskolen anfører desuden, at påbuddet om at lukke for det fælles rygerum blot vil medføre, at der ryges på værelserne, som efter skolens opfattelse helt klart juridisk set er at betragte som private, idet der betales for leje.
[navn udeladt] Arbejdsmiljøklagenævnet har på møde den 30. april 2013 truffet afgørelse i sagen om [navn udeladt]s klage over Arbejdstilsynets afgørelse af 17. oktober 2012 vedrørende strakspåbud om at sikre, at der ikke ryges indendørs på kostskolen.
A F G Ø R E L S E Arbejdsmiljøklagenævnet fastholder Arbejdstilsynets afgørelse med strakspåbud om, at [navn udeladt] skal sikre, at der ikke ryges indendørs.
B E G R U N D E L S E Arbejdsmiljøklagenævnet lægger vægt på, at Arbejdstilsynet ved tilsynsbesøg hos [navn udeladt] den 11. oktober 2012, konstaterede, at der blev røget indendørs.
 Arbejdsmiljøklagenævnet lægger herved vægt på, at Arbejdstilsynet konstaterede aske og lugt af røg i vagtværelset, hvor pædagogerne overnatter samt aske og røg i rygerum, der var etableret til elever på kostskolen.
 Arbejdsmiljøklagenævnet lægger til grund, at Arbejdstilsynet den 17. oktober 2012 afgav et strakspåbud om at sikre, at der ikke ryges indendørs.
Hovedreglen efter lov om røgfri miljøer er, at det ikke er tilladt at ryge indendørs i lokaliteter m.v., der er omfattet af loven.
Loven omfatter bl.a. arbejdspladser og institutioner og skoler for børn og unge.
 Det fremgår af loven, at på børneinstitutioner, skoler, kostskoler, efterskoler, institutioner med udbud af treårige gymnasiale ungdomsuddannelser, opholdssteder og lign. , der fortrinsvis har optaget børn og unge under 18 år, er det ikke tilladt at ryge på institutionens område.
Det fremgår af bemærkningerne til den ændring af loven, som trådte i kraft den 15. august 2012, at formålet med lovforslaget er at udbrede røgfrie miljøer yderligere med henblik på at forebygge sundhedsskadelige effekter af passiv rygning og at forebygge, at nogen ufrivilligt kan udsættes for passiv rygning.
Ikke mindst i forhold til unge.
 Det følger desuden af bemærkningerne, at lovændringen indebærer, at der blandt andet indføres et totalt rygeforbud indendørs og udendørs for børn, unge, ansatte samt alle andre, der opholder sig på institutioner, skoler, ungdomsuddannelser, døgninstitutioner m.v. der fortrinsvis har optaget børn og unge under 18 år.
 Af bemærkningerne følger yderligere, at sammenholdt med den gældende bestemmelse i lov om røgfrie miljøer, hvor aldersgrænsen er 18 år, betyder det, at børn og unge på for eksempel kostskoler fremover vil være omfattet af lovens hovedregel om et totalt rygeforbud på institutionens område.
 Arbejdsmiljøklagenævnet finder derfor, at der er grundlag for Arbejdstilsynets strakspåbud om at sikre, at der ikke ryges indendørs.
 [navn udeladt] har i klage af 22. oktober 2012 anført, at da skolen har at gøre med elever, der har mange udfordringer end netop dét, at de ryger, og skolen er at betragte som deres private hjem, ser skolen strakspåbuddet efter rygeloven som et indgreb i privatlivets fred.
 [navn udeladt] anfører desuden, at påbuddet om at lukke for det fælles rygerum, blot vil medføre, at der ryges på værelserne, som efter virksomhedens opfattelse helt klart juridisk set er at betragte som private, idet der betales for leje.
 Arbejdsmiljøklagenævnet skal hertil bemærke, at [navn udeladt] er omfattet af lovens hovedregel om et totalt rygeforbud på skolens område, hvorfor der efter reglerne hverken må ryges indendørs, udendørs, i rygerum eller på værelserne på kostskolen.
 Arbejdsmiljøklagenævnet skal desuden bemærke, at det derfor heller ikke har betydning, at skolen er at betragte som de unges private hjem, da [navn udeladt] Kostskole, er en institution, som fortrinsvis optager unge under 18 år.
 Arbejdsmiljøklagenævnets afgørelse er truffet af et enigt nævn.
R E G L E R Ved afgørelsen er der anvendt følgende regler:
 Om institutioner og skoler for børn og unge:
  § 7, stk. 1, jf. § 2, stk. 1, nr. 1 og 2, § 4, og § 6, stk. 1, i lov nr. 512 af 6. juni 2007 om røgfri miljøer med senere ændring i lov nr. 607 af 18. juni 2012 om lov om ændring af lov om røgfri miljøer.
 Om Arbejdstilsynets ret til at give påbud efter lov om røgfri miljøer:
 § 79 a, i lov om arbejdsmiljø, jf. lovbekendtgørelse nr. 1072 af 7. september 2010  § 23 og § 24, i lov nr. 512 af 6. juni 2007 om røgfri miljøer.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
Arbejdstilsynet [navn udeladt], Att. : de ansatte/arbejdsmiljørepræsentanten Regler Lov nr. 512 af 6. juni 2007 om røgfri miljøer, som ændret pr. 15. august 2012 ved lov nr. 607 af 18. juni 2012 om ændring af lov om røgfri miljøer.
Kapitel 1 Lovens formål, anvendelsesområde m.v.
§ 2. Loven finder anvendelse på arbejdspladser, herunder offshoreanlæg, institutioner og skoler for børn og unge Kapitel 2 Generelle bestemmelser § 4. I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Kapitel 3 Arbejdspladser, institutioner, skoler m.v.
Indendørs arbejdspladser § 6. Det er ikke tilladt at ryge indendørs på arbejdspladser, jf. § 4.
Institutioner og skoler for børn og unge § 7. På børneinstitutioner, skoler, kostskoler, efterskoler, institutioner med udbud af treårige gymnasiale ungdomsuddannelser, opholdssteder og lign. , der fortrinsvis har optaget børn og unge under 18 år, er det ikke tilladt at ryge på institutionens område, jf. dog stk. 4-6.
 Stk. 2. Institutioner m.v., der både udbyder en treårig gymnasial ungdomsuddannelse, der fortrinsvis har optaget personer under 18 år, jf. stk. 1, og en uddannelse, der fortrinsvis har optaget personer over 18 år, er omfattet af stk. 1, jf. dog stk. 3.
 Stk. 3. Geografisk selvstændige afdelinger på de i stk. 2 nævnte institutioner, som fortrinsvis har optaget personer over 18 år, er ikke omfattet af forbuddet i stk. 1.
 Stk. 4. For anbringelsessteder målrettet børn og unge under 18 år, der også fungerer som bolig for de unge, kan det besluttes, at det er tilladt, at de unge ryger udendørs på institutionens område.
 Stk. 5. For sikrede afdelinger på døgninstitutioner og delvis lukkede døgninstitutioner, der også fungerer som bolig for unge under 18 år, kan det besluttes, at det er tilladt, at de unge ryger i rygerum, på deres egne værelser og udendørs på institutionens område.
 Stk. 6. Tjenesteboliger, som er beliggende på de i stk. 1 nævnte institutioners område, er ikke omfattet af forbuddet i stk. 1. Det er dog ikke tilladt at ryge, når børn og unge, der er optaget på institutionen m.v., opholder sig i tjenesteboligen.
