SU - forældreindkomst - borgerligt ombud Ophør af borgerligt ombud kunne ikke sidestilles med længerevarende arbejdsløshed efter afskedigelse.
Ikke grundlag for aktuel beregning af forældreindkomsten.
Ankenævnet bemærkede, at der ved borgerligt ombud ikke er tale om et ansættelsesforhold.
Din klage vedrørende beregning af din SU I mail af 11. juni 2014 har du klaget over Styrelsen for Videregående Uddannelsers (herefter: styrelsen) afgørelse af 4. juni 2014 om afslag på at lægge din moders aktuelle indkomst til grund for beregningen af din SU.
Ankenævnets afgørelse Nævnet tiltræder styrelsens afgørelse af 4. juni 2014 om afslag på at lægge din moders aktuelle indkomst til grund for beregningen af din SU.
Retsgrundlag SU-loven (lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
§ 25. Uddannelsessøgende på 18 og 19 år får uden for klippekortet et grundstipendium på 1.108 kr. om måneden. [. . . ] Grundstipendiet gives indtil udgangen af den måned, hvor den uddannelsessøgende fylder 20 år, og er uafhængigt af forældrenes indkomst.
Stk. 2. De uddannelsessøgende får tillæg til grundstipendiet, hvis forældrenes samlede indkomstgrundlag på grundlag af deres indkomst i det andet kalenderår forud for støtteåret ikke overstiger 273.644 kr. [. . . ] SU-bekendtgørelsen (dagældende bekendtgørelse nr. 1269 af 17. december 2012, nu bekendtgørelse nr. 792 af 25. juni 2014) indeholder bl.a. følgende bestemmelser (uddrag):
§ 28. Styrelsen kan efter ansøgning fra den uddannelsessøgende fastsætte et andet beregningsgrundlag end forældrenes indkomstgrundlag, hvis forældrenes indkomst er faldet væsentligt i forhold til den bruttoindkomst, der indgår i indkomstgrundlaget, på grund af 1) længerevarende arbejdsløshed efter afskedigelse, 2) langvarig sygdom, 3) konkurs, 4) betalingsstandsning, 5) overgang til pension eller 6) overgang til efterløn.
(. . .) Begrundelse Det følger af SU-lovens § 25, at satsen for SU til uddannelsessøgende på 18 år og 19 år er afhængige af deres forældres indkomst.
Den forældreindkomst, der lægges til grund for beregningen, er indkomsten i det andet kalenderår forud for støtteåret, jf.
§ 25, stk. 2 i SU-loven.
I det konkrete tilfælde betyder det, at det er din moders indkomst i kalenderåret 2012, der skal lægges til grund for beregningen af din SU.
Styrelsen kan fravige SU-lovens udgangspunkt, jf. § 28, stk. 1, i SU-bekendtgørelsen, hvis forældrenes indkomst er faldet væsentligt i forhold til den bruttoindkomst, der indgår i indkomstgrundlaget.
Dette forudsætter, at indtægtsnedgangen fx skyldes længerevarende arbejdsløshed efter afskedigelse, jf.
 § 28, stk. 1, nr. 1, i SU-bekendtgørelsen.
Selvom Ankenævnet anerkender, at din moder har haft en væsentlig indtægtsnedgang fra 2012 til 2014 som følge af ophør af medlemsskab af kommunalbestyrelsen i Gladsaxe, så finder Ankenævnet ikke, at indtægtsnedgangen skyldes længerevarende arbejdsløshed efter afskedigelse eller andre af de grunde, der udtømmende er opregnet i SU-bekendtgørelsens § 28, stk.
 1.
Ankenævnet har herved lagt vægt på, at ophør af borgerligt ombud ikke kan sidestilles med længerevarende arbejdsløshed efter afskedigelse.
Ankenævnet bemærker i den forbindelse, at der ved borgerligt ombud ikke er tale om et ansættelsesforhold.
 På den baggrund fastholder Ankenævnet styrelsens afgørelse af 4. juni 2014.
Sagsfremstilling Din moder har været medlem af kommunalbestyrelsen i [Kommune] fra og med 2010 og til og med 2013.
Ved brev af 17. marts 2014 anmodede du styrelsen om at lave en ny beregning af din SU, idet der forelå indkomstændringer vedrørende din moder.
Ved brev af 19. marts 2014 anmodede styrelsen dig om at indsende oplysninger om din moders indkomstændring.
Ved brev af 30. april 2014 har styrelsen på ny anmodet dig om at indsende dokumentation for årsagen til, at du ønsker en aktuel beregning.
Styrelsen henviste i den forbindelse til reglerne for beregning af SU.
Ved brev af 4. april 2014 anmodede din moder om genberegning af din SU.
Det oplystes, at der var vedlagt dokumentation for ændringer i hendes indkomst.
Der var vedlagt lønsedler for de første tre måneder i 2014.
Ved mail af 19. maj 2014 oplyste din moder, at hun er fraskilt, at du bor hos hende, og at hun ikke længere varetager borgerligt ombud som medlem af en kommunalbestyrelse.
Hun oplyser endvidere, at hendes indtægtsnedgang er på cirka 250.000 kroner, da hun ikke længere modtager vederlag for det borgerlige ombud.
Hun har fortsat sit fuldtidsarbejde med en forventet årsindtægt på cirka 480.000 kroner.
Styrelsen har ved brev af 4. juni 2014 meddelt dig afslag på at lægge din moders aktuelle indkomst til grund for beregningen af din SU.
Styrelsen henviser til, at ophør af borgerligt ombud ikke er omfattet af de tilfælde i SU-bekendtgørelsen, der kan give grundlag for en aktuel beregning af SU.
Du har i mail af 11. juni 2014 klaget til Ankenævnet for Statens Uddannelsesstøtteordninger og bl.a. anført, at ophør af borgerligt ombud må kunne sidestilles med kriteriet om arbejdsløshed efter afskedigelse, og at en indtægtsnedgang på 250.000 kroner må anses for at være en væsentlig nedgang.
Styrelsen har i brev af 7. november 2014 videresendt sagen sammen med en udtalelse til ankenævnet.
Ankenævnet har ved brev af 7. november 2014 fremsendt sagens akter til dig, således at du havde lejlighed til at fremkomme med bemærkninger hertil.
 Ankenævnet har ikke modtaget bemærkninger fra dig i den anledning.
