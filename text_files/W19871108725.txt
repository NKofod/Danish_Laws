 Antaget, at en abonnents videregivelse af kreditrapporter modtaget fra  

 et kreditoplysningsbureau var i strid med lovens § 4, stk. 2, samt at firmaet  

 havde tilsidesat gældende kontraktsvilkår.
 Registertilsynet modtog til orientering en kopi af en skrivelse fra et  

 kreditoplysningsbureau, hvoraf fremgik, at bureauet havde opsagt abonnementet  

 med et firma som følge af firmaets videregivelse til trediemand af  

 kreditrapporter modtaget fra bureauet.
 Da firmaet forhandlede entreprenørmateriel, fandt Registertilsynet, at  

 selskabets videregivelse af oplysninger til bedømmelse af økonomisk soliditet  

 og kreditværdighed ikke kunne anses for et naturligt led i virksomhedens  

 normale drift jf. lov om private registre m.v. § 4, stk. 2.
Registertilsynet fandt tillige, at firmaet havde tilsidesat vilkår i  

 abonnentkontrakten med kreditoplysningsbureauet.
Der var tale om vilkår, der  

 indgik som en foranstaltning til sikring eller forebyggelse mod, at de  

 registrerede oplysninger blev misbrugt eller kom til uvedkommendes kendskab.
 Registertilsynet henledte opmærksomheden på, at bestemmelsen i lov om  

 private registre m.v. § 4, stk. 2, er strafsanktioneret, jf. lovens § 27,  

 stk. 1, nr. 1. Man tog imidlertid til efterretning, at der var tale om et  

 enkeltstående tilfælde, og at bureauet havde opsagt abonnementet.
 Registertilsynets årsberetning 1987 s. 89.
