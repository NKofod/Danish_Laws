Nr LSF 240 Forslag til Lov om fradrag i ejendomsskatter m.v. i forbindelse med  

 etablering af grønne marker Fremsat af landbrugsministeren (Tørnæs) den 3. maj 1989 § 1. Landbrugsministeren kan yde tilskud til jordbrugere som kompensation for merudgifter ved etablering af grønne marker.
Stk. 2. Det er en betingelse for modtagelse af tilskud, at jordbrugeren 1) er ejer af en eller flere ejendomme, der tilsammen har et  

 jordtilliggende på mindst 10 ha, og 2) opfylder forpligtelsen til at etablere grønne marker.
 Stk. 3. Landbrugsministeren kan fastsætte nærmere regler om afgrænsning af  

 kredsen af tilskudsmodtagere i stk. 2.
 § 2. Tilskuddet ydes med et årligt beløb pr. ha, der fastsættes af  

 landbrugsministeren.
 § 3. Tilskuddet udbetales i forbindelse med opkrævning af den enkelte  

 ejendoms pålignede kommunale og amtskommunale grundskyld, kommunale afgifter  

 og lignende.
 Stk. 2. Tilskud for 1989 udbetales i 1990 sammen med tilskud for 1990.
 § 4. Udbetalt tilskud kan forlanges tilbagebetalt, hvis udbetaling er sket  

 på grundlag af fejlagtige oplysninger, eller hvis tilskudsmodtagere, der er  

 omfattet af forpligtelsen til etablering af grønne marker, ikke har opfyldt  

 denne forpligtelse.
 § 5. Landbrugsministeren fastsætter nærmere regler om administration af  

 loven.
 Stk. 2. Landbrugsministeren kan til brug for administrationen af denne lov  

 indhente oplysninger fra Det fælleskommunale Ejendomsdatasystem.  

 Landbrugsministeren kan endvidere til brug for varetagelsen af opgaver efter  

 denne lov indhente oplysninger fra kommunerne.
 Stk. 3. Landbrugsministeren eller den, ministeren bemyndiger hertil, har  

 til enhver tid uden retskendelse og mod behørig legitimation adgang til  

 arealer, hvortil der er ydet tilskud til brug ved bedømmelse af, om  

 betingelserne for udbetaling af tilskud er opfyldt.
 § 6. Kommunalbestyrelsen udøver landbrugsministerens beføjelser efter § 1,  

 stk. 1.
 Stk. 2. Landbrugsministeren kan bemyndige institutioner under  

 Landbrugsministeriet til at udøve sine øvrige beføjelser efter loven.
 Stk. 3. Landbrugsministeren kan fastsætte regler om adgang til at påklage  

 afgørelser, der er truffet af kommunalbestyrelsen i henhold til stk. 1, og af  

 de i stk. 2 nævnte institutioner i henhold til bemyndigelsen, herunder at  

 afgørelser truffet af en institution under Landbrugsministeriet ikke skal  

 kunne indbringes for anden administrativ myndighed.
 § 7. Tidspunktet for lovens ikrafttræden fastsættes af  

 landbrugsministeren.
 § 8. Loven gælder ikke for Færøerne og Grønland.
Bemærkninger til lovforslaget Almindelige bemærkninger Som et led i vandmiljøhandlingsplanen skal landbruget fra og med 1988  

 etablere grønne marker.
Formålet med dette lovforslag er at yde landbruget  

 kompensation for udgifter, der er forbundet med opfyldelse af forpligtelsen  

 til etablering af grønne marker.
Efter Landbrugsministeriets bekendtgørelse nr. 469 af 3. august 1988 om  

 sædskifte- og gødningsplaner samt grønne marker i jordbruget skal den enkelte  

 jordbrugsbedrift i årene 1988 og 1989 udlægge henholdsvis 45 pct. og 55 pct.  

 af bedriftens areal med grønne marker.
Fra og med 1990 skal 65 pct. af den  

 enkelte bedrifts areal være udlagt med grønne marker.
 Reglerne om grønne marker i bekendtgørelsen finder anvendelse for alle  

 jordbrugsbedrifter med et jordtilliggende, herunder forpagtet areal og lejede  

 arealer, på mindst 10 ha, der er omfattet af de af Statsskattedirektoratet  

 fastsatte benyttelseskoder, 05 (landbrug, bebygget), 07 (frugtplantage,  

 gartneri og planteskole) og 17 (ubebygget landbrugslod m.v.), bortset fra  

 jordbrugsarealer, der anvendes til væksthusgartneri, skovbrug, frugtplantage,  

 gartneri og planteskole.
Ved grønne marker forstås efter bekendtgørelsen jordbrugsarealer, der er  

 udlagt med vintersæd, fodermajs, græsmarksafgrøder, rodfrugter, frøafgrøder,  

 sildige frilandsgrøntsager, frugt- og bærkulturer, juletræer og  

 pyntegrøntkulturer samt alle dyrkede afgrøder med vækst om efteråret, der  

 anvendes som mellemafgrøder, og som nedvisnes eller nedpløjes.
Endvidere  

 afgrøder, der kan sidestilles hermed.
Arealer udlagt med græsmarksafgrøder,  

 frøafgrøder og efterafgrøder anses dog ikke for grønne marker, hvis pløjning  

 finder sted før den 20. oktober.
 Nedmuldning af den i forbindelse med korn- eller rapsafgrøde producerede  

 halmmængde kan for indtil 20 pct. af den enkelte jordbrugsbedrifts areal  

 erstatte udlæg af efterafgrøder, idet der til erstatning for 1 ha eftergrøde  

 skal foretages nedmuldning af halm på mindst 1,6 ha.
 Flere bedrifter kan indgå skriftlig aftale om opfyldelse af kravet til  

 udlæg af grønne marker, hvis vejafstanden mellem de pågældende bedrifter ikke  

 overstiger 5 km.
1. Baggrund Landbrugets omkostninger ved at opfylde forpligtelsen til etablering af  

 grønne marker skønnes at udgøre ca. 65 mio. kr. i 1989 og ca. 165 mio. kr. i  

 1990. I 1988 skønnes der ikke at være meromkostninger forbundet med  

 forpligtelsen til etablering af grønne marker.
Skønnet over udgifterne tager udgangspunkt i, at arealer med grønne marker  

 i 1986 på grundlag af Danmarks Statistiks landbrugstælling kan opgøres til  

 45-50 pct. af det samlede areal svarende til knap 1,3 mio. ha.
For at nå 65  

 pct. skønnes der at være behov for etablering af grønne marker på yderligere  

 ca. 470.000 ha.
Kravet forudsættes opfyldt ved etablering af efterafgrøder på  

 godt 80.000 ha og halmnedmuldning på godt 620.000 ha (= 1,6 x 390.000 ha),  

 idet den maksimale nedmuldningsmulighed herved udnyttes.
Meromkostningerne ved opfyldelse af kravet om 65 pct. grønne marker  

 svarende til etablering af grønne marker på yderligere ca. 470.000 ha, udgør  

 ca. 350 kr. pr. ha og i alt ca. 165 mio. kr.
Beregningerne afspejler de  

 gennemsnitlige forhold på landsplan.
Der er herunder forudsat maksimal  

 anvendelse af den ved den kendte teknik billigste nedmuldningsmetode samt  

 indregnet gødningsbesparelse.
For 1988 skønnes der ingen ekstra omkostninger, idet kravet for 1988  

 allerede var opfyldt ved, at et tilsvarende areal som i referenceåret 1986  

 var udlagt med grønne marker.
For 1989 kan kravet opfyldes ved etablering af  

 yderligere ca. 200.000 ha grønne marker eller godt 320.000 ha ved  

 halmnedmuldning.
Meromkostningerne ved etablering af grønne marker ved  

 anvendelse af halmnedmuldning på godt 320.000 ha udgør ca. 200 kr. pr. ha.
De  

 samlede omkostninger anslås til ca. 65 mio. kr.
En pilotundersøgelse foretaget af Statens Plantetilsyn i efteråret 1988 på  

 grundlag af en stikprøve omfattende ca. 200 bedrifter viser, at arealer med  

 grønne marker udgjorde ca. 63 pct. af det samlede areal.
Ca. 82 pct. af  

 bedrifterne havde etableret grønne marker på mere end 45 pct. af arealet,  

 mens 18 pct. af bedrifterne ikke havde det.
De grønne marker var for op imod  

 9 pct.'s vedkommende etableret ved efterafgrøder og for ca. 10 pct.'s  

 vedkommende ved halmnedmuldning.
Undersøgelsen hviler på oplysninger meddelt  

 tilsynet af de besøgte jordbrugere.
 Det bemærkes, at de klimatiske forhold i efteråret 1988 var usædvanligt  

 gunstige for etablering af marker med vintersæd.
2. Lovforslagets indhold Kompensationen for udgifter, der er forbundet med opfyldelse af  

 forpligtelsen til etablering af grønne marker, foreslås ydet med et fast  

 tilskud pr. ha.
Tilskuddet pr. ha fastsættes som udgangspunkt således, at der  

 for erhvervet som helhed i gennemsnit ydes tilnærmelsesvis fuld dækning for  

 den pålagte forpligtelse.
På grundlag af de erfaringer, som indhentes i de  

 førstkommende år, vil ordningen, herunder størrelsen af tilskuddet pr. ha,  

 blive taget op til nærmere overvejelse.
Kompensationsordningen vil i praksis blive tilrettelagt således, at der i  

 videst muligt omfang trækkes på de registre, der anvendes ved den kommunale  

 udskrivning af ejendomsskatter, og uden at der indgives en egentlig  

 ansøgning.
Det er endvidere hensigten, at udbetalingen af tilskuddet skal ske  

 i forbindelse med kommunernes opkrævning af ejendomsskat m.v.
Herved bliver  

 administrationen af ordningen af så begrænset omfang, som det overhovedet er  

 muligt.
Afgrænsningen af modtagerkredsen vil derfor blive knyttet til opbygningen  

 af de kommunale registre.
På baggrund heraf foreslås det, at kompensationen  

 udbetales til ejere af en eller flere ejendomme, hvis disse ejendomme  

 tilsammen har et areal på mindst 10 ha og er omfattet af de af  

 Statsskattedirektoratet fastsatte benyttelseskoder 05 (landbrug, bebygget)  

 eller 17 (ubebygget landbrugslod m.v.). I det omfang, der under  

 benyttelseskoden indgår et vurderet skovareal, fragår dette.
 Ejendomme under benyttelseskode 07 (gartneri og planteskole) foreslås ikke  

 medtaget under ordningen, idet hovedparten af disse ikke er omfattet af  

 kravet om grønne marker.
Denne afgrænsning af modtagerkredsen medfører, at der ikke i alle tilfælde  

 vil være fuld overensstemmelse mellem de jordbrugere og arealer, der er  

 omfattet af kravet om grønne marker, og de jordbrugere og arealer, der falder  

 ind under tilskudsordningen.
Det er imidlertid et vilkår for tilskud, at  

 tilskudsmodtageren opfylder en pålagt forpligtelse til at etablere grønne  

 marker.
Generelt er det ikke muligt at tage hensyn til forpagtning.
Ejere er  

 ejendomme, der har tilforpagtet jord, vil kun modtage tilskud for så vidt  

 angår den ejede ejendom.
Ejere af ejendomme, hvor ejendommen er bortforpagtet  

 helt eller delvis, vil modtage tilskud.
Det forudsættes i den forbindelse,  

 ligesom det er tilfældet ved ejendomsbeskatningen og ved andre lignende  

 mellemværender, at forholdet reguleres ved aftale mellem ejer og forpagter.
 Endvidere vil der være en række tilfælde, hvor man efter en  

 bedriftsopgørelse på grund af samdrift og forpagtning vil komme over 10 ha og  

 dermed være omfattet af forpligtelsen til etablering af grønne marker, hvor  

 der ikke vil blive ydet kompensation, fordi kompensationen opgøres på  

 ejerbasis.
 På den anden side vil der også i enkelte tilfælde blive ydet kompensation,  

 hvor en jordbruger ejer flere selvstændige bedrifter, uanset at disse hver  

 for sig eventuelt ikke er omfattet af kravet om etablering af grønne marker.
I en række tilfælde vil der endvidere være visse arealer på ejendomme  

 omfattet af benyttelseskoderne 05 og 17, der ikke er omfattet af kravet om  

 etablering af grønne marker, men som vil indgå i grundlaget for udbetaling af  

 tilskud.
Dette skyldes, at ejendomme omfattes af en given benyttelseskode  

 efter den overvejende anvendelse, og at der derfor f.eks. på en ejendom med  

 benyttelseskode 05 (landbrug) kan være arealer, der anvendes til skovbrug  

 eller planteskole eller til ikke-jordbrugsmæssige formål.
Det er dog muligt  

 at tage hensyn til arealer, der er vurderet som skov.
I tilfælde af sameje vil tilskud blive ydet til den af ejerne, der i de  

 kommunale registre er opført som hovedejer.
Efterfølgende fordeling af  

 tilskuddet indbyrdes mellem ejerne må ske ved aftale.
Ejerskab af flere  

 ejendomme vil ligeledes blive afgjort på grundlag af hovedejerregistreringen.
 Kompensationen udbetales som et fast beløb pr. ha opgjort i forhold til  

 ejendommens vurderede areal i de tilskudsberettigede benyttelseskoder og  

 efter fradrag af skovarealer.
 Men hensyn til tilbagebetaling af udbetalt tilskud henvises til  

 bemærkningerne til § 4.
 Der vil blive tilrettelagt en stikprøvevis kontrol til konstatering af, om  

 forpligtelsen til at etablere grønne marker opfyldes.
 Efter Danmarks Statistiks landbrugstælling var der i 1987 i alt ca. 87.000  

 jordbrugsbedrifter i Danmark med et samlet jordtilliggende på i alt ca. 3,1  

 mio. ha.
Ca. 72.400 jordbrugsbedrifter med et jordtilliggende på i alt ca. 3 mio.  

 ha er omfattet af kravet om grønne marker, da de har et jordtilliggende på  

 mindst 10 ha.
Det dyrkede areal for disse ejendomme udgør i alt ca. 2,7 mio.  

 ha.
Der var i 1987 i alt ca. 156.000 ejendomme registreret i det  

 fælleskommunale ejendomsregister med landbrugsbenyttelseskoder.
Disse  

 ejendomme havde et vurderet areal på i alt ca. 3,3 mio. ha.
Ca. 98.000  

 ejendomme havde et vurderet areal på mindst 10 ha.
Det samlede vurderede  

 areal for disse ejendomme udgjorde i alt ca. 2,9 mio. ha.
 Den foreslåede kompensationsordning vil omfatte disse ca. 98.000 ejendomme  

 samt et mindre antal ejendomme på under 10 ha, der indgår i et sameje.
Tilskuddet forventes for 1989 fastsat til ca. 21 kr. pr. ha og i 1990 og  

 følgende år til ca. 55 kr. pr. ha.
Størrelsen af tilskudsbeløbene vil først  

 endeligt kunne fastlægges efter en konkret gennemregning ved anvendelse af  

 arealoplysningerne i de kommunale ejendomsregistre.
Tilskuddet foreslås udbetalt ved fradrag i det samlede opkrævede beløb for  

 den enkelte ejendoms pålignede kommunale og amtskommunale grundskyld,  

 kommunale afgifter og lignende.
Et beløb svarende til tilskuddet »vil  

 blive overført fra staten til den enkelte kommune på forfaldsdagen for  

 betaling af ejendomsskat.
Afregning af ejendomsskat mellem kommuner og  

 amtskommuner påvirkes ikke af ordningen.
 Det vil først være muligt at udbetale tilskuddet for 1989 i 1990, da  

 registertilrettelæggelsen for 1989 allerede fandt sted i efteråret 1988.  

 Tilskuddet for 1989 vil blive udbetalt sammen med tilskuddet for 1990, hvor  

 registertilrettelæggelsen skal være afsluttet i oktober 1989.
 Tilskuddet er skattepligtigt.
3. Lovforslagets statsfinansielle og administrative konsekvenser Der foreslås et samlet tilskud i 1989 på 65,0 mio. kr.
Dette vil blive  

 afholdt af den reserve til merudgifter i forbindelse med ny lovgivning m.m.,  

 der er afsat på konto 11.05.99.
 Der forventes afsat 165,0 mio. kr. på finansloven for 1990. For  

 budgetoverslagsårene 1991 og 1992 forventes afsat 165,0 mio. kr. i begge år.
Tabel 1. Udgifter til tilskud Da det administrativt ikke er muligt at foretage udbetaling af beløbet på  

 65,0 mio. kr. i 1989, vil dette beløb, der er optaget på finansloven for  

 1989, regnskabsteknisk blive overført og udbetalt i 1990 sammen med det for  

 1990 forudsatte beløb på 165,0 mio. kr.
Det er hensigten, at Jordbrugsdirektoratet skal varetage det overordnede  

 tilsyn med ordningen og behandle klagesager m.v.
Disse opgaver forventes at  

 medføre et personaleforbrug på 1,0 årsværk (0,5 AC og 0,5 HK) svarende til  

 lønudgifter på ca. 300.000 kr. årligt samt andre driftsudgifter på ca.  

 100.000 kr.
I 1989 forventes løn- og driftsudgifter på i alt 300.000 kr.
Endvidere vil  

 der være engangsudgifter til EDB og information m.v. på ca. 300.000 kr., der  

 vil blive afholdt i 1989 og eventuelt i 1990.
Det er hensigten, at Statens Plantetilsyn skal varetage kontrollen med  

 ordningens krav om, at tilskudsmodtageren opfylder forpligtelsen til at  

 etablere grønne marker.
Det foreslås, at der årligt gennemføres kontrol på  

 ca. 4.000 ejendomme, svarende til ca. 4 pct. af de ejendomme, der er omfattet  

 af ordningen.
Kontrollen gennemføres over hele landet og omfatter  

 sædskifteplaner med grønne marker samt kontrol i marken af etableringen.
 Denne opgave forventes at medføre et personaleforbrug på 6 årsværk  

 svarende til lønudgifter m.v. på 2,1 mio. kr. årligt samt andre  

 driftsudgifter på 0,1 mio. kr.
I 1989 forventes løn- og driftsudgifter på i alt 0,6 mio. kr.
Endvidere  

 vil der være engangsudgift til EDB m.v. på ca. 300.000 kr.
Da tilskudsudbetalingen vil ske ved hjælp af Det fælleskommunale  

 Ejendomsdatasystem, skal staten afholde udgifter til Kommunedata, herunder  

 til omkostninger til indberetning af det modtagne tilskud til  

 Statsskattedirektoratet.
De statslige udgifter til Kommunedata skønnes at  

 blive på ca. 50-75.000 kr. årligt.
Endvidere vil der være  

 EDB-udviklingsomkostninger ved etableringen af ordningen på ca. 75-100.000  

 kr.
Endvidere forventes der forøgede udgifter i kommunerne som følge af  

 forøget brug af Kommunedatas ejendomsregistre.
Udgiften skønnes at blive på  

 ca. 100.000 kr. årligt.
Herudover forventes udgifter i kommunerne til  

 besvarelse af forespørgsler m.v. på ca. 800.000 kr. i 1990 og ca. 500.000 kr.  

 i de følgende år.
Disse udgifter vil blive refunderet kommunerne over  

 bloktilskuddene.
 De ovenfor anførte udgifter til administration og kontrol vil blive  

 afholdt ud af den reserve til merudgifter i forbindelse med ny lovgivning  

 m.v., der er afsat på konto 11.05.99, dog således at udgifter til løn i  

 Jordbrugsdirektoratet vil blive afholdt inden for den for  

 Landbrugsministeriet på finansloven 1989 med tilhørende BO-år afsatte lønsum.
 Tabel 2. Statens udgifter til administration m.v.
4. Høring Lovforslaget har været forelagt for De danske Landboforeninger, Danske  

 Husmandsforeninger, Tolvmandsforeningerne, Dansk Erhvervsgartnerforening,  

 Dansk Erhvervsfrugtavl, Kommunernes Landsforening og Amtsrådsforeningen i  

 Danmark.
5. Notifikation Lovforslaget skal notificeres for EF-Kommissionen.
Bemærkninger til de enkelte bestemmelser Til § 1 Landbrugsministeren fastsætter nærmere regler om afgrænsningen af kredsen  

 af tilskudsmodtagere.
 Det er hensigten at fastsætte regler om, at ordningen skal omfatte  

 jordbrugere, der er ejer af en eller flere ejendomme, der tilsammen har et  

 jordtilliggende på mindst 10 ha, og som er omfattet af de af  

 Statsskattedirektoratet fastsatte benyttelseskoder 05 (landbrug, bebygget) og  

 17 (ubebygget landbrugslod m.v.). I det omfang, der under benyttelseskoden  

 indgår et vurderet skovareal, fragår dette.
 Ordningen vil endvidere blive søgt tilrettelagt således, at der ikke ydes  

 tilskud til arealer i offentligt eje.
 Til grund for afgrænsningen af støtteberegningen lægges det såkaldte  

 vurderede areal, der ligeledes er grundlag for påligning af ejendomsskatter.
Jordbrugeren skal opfylde en eventuel forpligtelse til at etablere grønne  

 marker.
På grund af den særlige tilrettelæggelse af ordningens  

 administration, hvor der anvendes allerede eksisterende EDB-registre, er det  

 ikke muligt direkte at tage hensyn til dette krav ved tilskudsudbetalingen,  

 men kravets opfyldelse vil være genstand for efterfølgende stikprøvekontrol.
Der vil endvidere blive fastsat bestemmelser om, at tilskud i tilfælde af  

 sameje vil blive ydet til den af ejerne, der i de kommunale registre er  

 opført som hovedejer.
Ejerskab af flere ejendomme vil ligeledes blive afgjort  

 på grundlag af hovedejerregistreringen.
Til § 2 Tilskudsbeløbet pr. ha vil som udgangspunkt blive fastsat således, at der  

 i gennemsnit ydes tilnærmelsesvis fuld dækning for udgifterne ved  

 forpligtelsen til at etablere grønne marker, dvs. ud over det niveau, som  

 arealer med grønne marker i gennemsnit udgjorde i referenceåret 1986.  

 Tilskuddet for 1989 forventes fastsat til ca. 21 kr. pr. ha.
For 1990 og  

 følgende år forventes tilskuddet at blive på ca. 55 kr. pr. ha.
 På grundlag af de erfaringer, som indhentes i de førstkommende år, vil  

 ordningen, herunder tilskuddet pr. ha, blive taget op til nærmere  

 overvejelse.
Til § 3 Det foreslås, at tilskuddet udbetales i forbindelse med opkrævningen af  

 ejendomsskat, dvs. at tilskuddet vil blive fratrukket i det samlede opkrævede  

 beløb på den ejendomsskattebillet, der udsendes af kommunen.
Tilskuddet vil  

 således i praksis blive udbetalt med samme terminer, som ejendomsskatten  

 opkræves i.
 Tilskuddet for 1989 udbetales i 1990 sammen med tilskuddet for 1990.
Til § 4 Udbetalt tilskud kan forlanges tilbagebetalt fra tilskudsmodtagere, der er  

 omfattet af forpligtelsen til etablering af grønne marker, og som ikke  

 opfylder denne forpligtelse.
Tilskud kan endvidere forlanges tilbagebetalt,  

 hvis myndighederne efterfølgende konstaterer, at udbetalingen er sket på  

 grundlag af fejlagtige oplysninger i de kommunale EDB-registre, og det er  

 åbenbart for tilskudsmodtageren, at udbetalingen skyldes en fejl.
Til § 5 Efter bestemmelsen kan landbrugsministeren indhente oplysninger fra  

 kommunerne og Det fælleskommunale Ejendomsdatasystem til brug for  

 administration og kontrol i forbindelse med ordningen.
Til § 6 Efter bestemmelsen er det kommunerne, der varetager udbetalingen af  

 tilskudsbeløbet.
Ved administrationen heraf, jf. § 3, anvendes Det  

 fælleskommunale Ejendomsdatasystem.
Statens Plantetilsyn fører kontrol med kravet om, at tilskudsmodtagere  

 opfylder forpligtelsen til at etablere grønne marker.
Jordbrugsdirektoratet  

 foretager i samarbejde med Kommunedata den praktiske tilrettelæggelse af  

 fradraget af tilskudsbeløbet i ejendomsskatter m.v.
Endvidere er  

 Jordbrugsdirektoratet klageinstans og træffer afgørelse om tilbagebetaling af  

 tilskud.
Til § 7 Da forslaget skal notificeres for EF-Kommissionen, bestemmer  

 landbrugsministeren efter forslaget tidspunktet for lovens ikrafttræden.
