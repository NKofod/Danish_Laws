Nr LSF 154 Forslag til Lov om ændring af udlændingeloven, straffeloven og  

 ægteskabsloven. (Tidsubegrænset opholdstilladelse, asyl, familiesammenføring  

 og udvisning m.v.) Fremsat af indenrigsministeren (Thorkild Simonsen) den 17. december 1997 § 1 I udlændingeloven, jf. lovbekendtgørelse nr. 650 af 13. august 1997,  

 foretages følgende ændringer:
 1. § 7, stk. 2, 1. pkt., affattes således:
» Efter ansøgning gives der endvidere opholdstilladelse til  

 en udlænding, som ikke er omfattet af flygtningekonventionen af 28. juli  

 1951, men hvor det af lignende grunde som anført i konventionen eller af  

 andre tungtvejende grunde, der medfører velbegrundet frygt for forfølgelse  

 eller tilsvarende overgreb, ikke bør kræves, at den pågældende vender tilbage  

 til sit hjemland.« 2. § 9, stk. 1, nr. 2, litra d, affattes således:
»d) har haft tidsubegrænset opholdstilladelse her i landet i mere end  

 de sidste 3 år.« 3. § 9, stk. 1, nr. 5, ophæves.
 4. § 9, stk. 2, nr. 4, affattes således:
»4) Hvis ganske særlige grunde i øvrigt taler derfor, herunder at  

 udsendelse, jf. § 30, ikke har været mulig i mindst et år.« 5. I § 9, stk. 3, udgår: »stk. 1, nr. 5, eller«.
 6. § 9, stk. 4 , affattes således:
» Stk. 4. Opholdstilladelse efter stk. 1, nr. 2, litra d, til  

 en samlever og opholdstilladelse efter stk. 1, nr. 4, skal betinges af, at  

 den person, der bor i Danmark, påtager sig at forsørge ansøgeren.  

 Opholdstilladelse efter stk. 1, nr. 2, litra d, og stk. 1, nr. 3 og 4, skal,  

 medmindre særlige grunde taler derimod, betinges af, at den herboende person,  

 som det påhviler at forsørge ansøgeren, godtgør at være i stand hertil.« 7. § 9, stk. 7, affattes således:
» Stk. 7. Opholdstilladelse efter stk. 1 og stk. 2, nr. 1 og  

 nr. 3-4, skal være opnået inden indrejsen.
Indenrigsministeren kan dog  

 fastsætte regler om, i hvilke tilfælde ansøgning om opholdstilladelse kan  

 indgives her i landet, i hvilke tilfælde en ansøgning om opholdstilladelse  

 kan behandles, og i hvilke tilfælde en ansøgning om opholdstilladelse kan  

 tillægges opsættende virkning.« 8. I § 9 indsættes som stk. 8 og 9:
 » Stk. 8 . Opholdstilladelse efter stk. 1, nr. 2, kan ikke  

 gives, såfremt der er bestemte grunde til at antage, at det afgørende formål  

 med ægteskabets indgåelse eller etableringen af samlivsforhold er at opnå  

 opholdstilladelse.
Stk. 9. Opholdstilladelse efter stk. 1, nr. 2, kan endvidere ikke  

 gives, såfremt ægteskabets indgåelse beror på en aftale indgået af andre end  

 ægtefællerne.
Bestemmelsen i 1. pkt. finder alene anvendelse i tilfælde, hvor  

 mindst den ene af ægtefællerne er under 25 år.« 9. § 10 affattes således:
» § 10. Uanset bestemmelserne i §§ 6-9 kan der kun, når  

 særlige grunde taler derfor, gives opholdstilladelse 1) hvis udlændingen er dømt for et forhold, som kunne medføre udvisning  

 efter §§ 22, 23 eller 24, såfremt pådømmelsen var sket her i landet, 2) hvis der i øvrigt foreligger omstændigheder, som kunne medføre  

 udvisning efter reglerne i kapitel 4, eller 3) hvis udlændingen på grund af smitsom sygdom eller alvorligere sjælelig  

 forstyrrelse må antages at frembyde fare eller væsentlige ulemper for sine  

 omgivelser.
Stk. 2. Til udlændinge, som har indrejseforbud, jf. § 32, stk. 1,  

 kan opholdstilladelse gives efter reglerne i §§ 7-8, medmindre særlige grunde  

 taler derimod.
Endvidere kan opholdstilladelse undtagelsesvis gives efter § 6  

 og § 9, når ganske særlige grunde taler derfor og tidligst to år efter  

 udrejsen.« 10. § 11, stk. 2, ophæves, og i stedet indsættes:
 »Stk. 2. En tidsbegrænset opholdstilladelse meddelt med  

 henblik på varigt ophold forlænges efter ansøgning, medmindre der er grundlag  

 for at inddrage tilladelsen efter § 19.
 Stk. 3. Efter ansøgning meddeles tidsubegrænset opholdstilladelse  

 til en udlænding med opholdstilladelse efter §§ 7, 8 eller 9, stk. 1 og 2,  

 som med henblik på varigt ophold lovligt har boet her i landet i mere end de  

 sidste 3 år, jf. dog stk. 5.
 Stk. 4. Uanset at betingelserne i stk. 3 ikke er opfyldt, kan der  

 efter ansøgning meddeles tidsubegrænset opholdstilladelse, hvis væsentlige  

 hensyn afgørende taler for at imødekomme ansøgningen, jf. dog stk. 5.
Stk. 5. Medmindre særlige grunde taler derimod, er meddelelse af  

 tidsubegrænset opholdstilladelse betinget af, at den pågældende udlænding 1) efter reglerne i lov om integration af udlændinge i Danmark har  

 gennemført et tilbudt introduktionsprogram og eventuelle andre tilbudte  

 integrationsmæssige tiltag, jf. stk. 6, 2) under sit ophold her i landet inden for en af indenrigsministeren  

 fastsat periode ikke er idømt en betinget eller ubetinget frihedsstraf eller  

 anden strafferetlig retsfølge af frihedsberøvende karakter, jf. stk. 6, og 3) ikke har forfaldne restancer over 50.000 kr. vedrørende skatter og  

 afgifter eller offentlig hjælp m.v., jf. stk. 6.
 Stk. 6. Indenrigsministeren fastsætter nærmere regler for  

 anvendelsen af stk. 5. Det i stk. 5, nr. 3, angivne beløb er fastsat i  

 1998-niveau og reguleres fra og med 1999 en gang årligt den 1. januar efter  

 satsreguleringsprocenten efter lov om en satsreguleringsprocent.
Stk. 7. Udlændingestyrelsen registrerer opholdsgrundlag for  

 udlændinge, der meddeles opholdstilladelse efter §§ 6-9 eller fritages for  

 opholdstilladelse efter § 5, stk. 2, i Det Centrale Personregister (CPR).  

 Registreringen sker ved meddelelsen af opholdstilladelsen eller fritagelsen  

 herfor.
Er der blevet meddelt opholdstilladelse til en udlænding som nævnt i  

 § 42 a, stk. 1, 1. pkt., sker registreringen ved udgangen af den første hele  

 måned efter tidspunktet for meddelelse af opholdstilladelse til den  

 pågældende.
Registrering kan ikke ske før det i 2. og 3. pkt. nævnte  

 tidspunkt.« Stk. 3 bliver herefter stk. 8.
 11. I § 19, stk. 1, indsættes som nr. 4:
»4) Når opholdstilladelsen er betinget af, at en herboende person  

 godtgør at være i stand til at forsørge ansøgeren, jf. § 9, stk. 3-4, og den  

 herboende person ikke længere kan godtgøre dette.« 12. § 19, stk. 2 , ophæves.
 Stk. 3-5 bliver herefter stk. 2-4.
 13. I § 19 indsættes efter stk. 5, der bliver stk. 4, som  

 nyt stykke:
» Stk. 5. Ved afgørelsen om inddragelse af en  

 opholdstilladelse meddelt i medfør af § 9, stk. 1, nr. 2, skal der tages  

 særligt hensyn til, om opholdsgrundlaget ikke længere er til stede som følge  

 af samlivsophør, der skyldes, at den pågældende har været udsat for overgreb,  

 misbrug eller anden overlast m.v. her i landet.« 14. § 22 affattes således:
 » § 22. En udlænding, som har haft lovligt ophold her  

 i landet i mere end de sidste 7 år, og en udlænding med opholdstilladelse  

 efter §§ 7-8 kan udvises, hvis:
 1) Udlændingen idømmes ubetinget straf af mindst 4 års fængsel eller anden  

 strafferetlig retsfølge, der indebærer eller giver mulighed for  

 frihedsberøvelse for en lovovertrædelse, der ville have medført en straf af  

 denne varighed.
 2) Udlændingen for flere strafbare forhold idømmes ubetinget straf af  

 mindst 2 års fængsel eller anden strafferetlig retsfølge, der indebærer eller  

 giver mulighed for frihedsberøvelse, for en lovovertrædelse, der ville have  

 medført en straf af denne varighed.
 3) Udlændingen idømmes ubetinget straf af mindst 2 års fængsel eller anden  

 strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed, og tidligere her i landet er idømt ubetinget fængselsstraf  

 eller anden strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed.
 4) Udlændingen efter lov om euforiserende stoffer eller straffelovens §  

 191 eller § 191 a idømmes ubetinget frihedsstraf eller anden strafferetlig  

 retsfølge, der indebærer eller giver mulighed for frihedsberøvelse, for en  

 lovovertrædelse, der ville have medført en straf af denne varighed.
 5) Udlændingen efter § 59, stk. 3, eller straffelovens § 125 a idømmes  

 ubetinget frihedsstraf eller anden strafferetlig retsfølge, der indebærer  

 eller giver mulighed for frihedsberøvelse, for en lovovertrædelse, der ville  

 have medført en straf af denne varighed.
6) Udlændingen efter straffelovens § 180, § 181, stk. 3, § 183 a, § 210,  

 stk. 1 og stk. 3, jf. stk. 1, § 216, § 222, stk. 2, § 224, jf. §§ 216 og 222,  

 stk. 2, og § 225, jf. §§ 216 og 222, stk. 2, samt § 237, § 245, § 246, § 252,  

 stk. 2, § 261, stk. 2, og § 288 idømmes ubetinget frihedsstraf eller anden  

 strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed.« 15. § 23 affattes således:
 » § 23. En udlænding, som har haft lovligt ophold her i landet  

 i mere end de sidste 3 år, kan udvises:
 1) Af de grunde, der er nævnt i § 22.
 2) Hvis udlændingen idømmes ubetinget straf af mindst 2 års fængsel eller  

 anden strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed.
 3) Hvis udlændingen for flere strafbare forhold idømmes ubetinget straf af  

 mindst 1 års fængsel eller anden strafferetlig retsfølge, der indebærer eller  

 giver mulighed for frihedsberøvelse, for en lovovertrædelse, der ville have  

 medført en straf af denne varighed.
4) Hvis udlændingen idømmes ubetinget straf af mindst 1 års fængsel eller  

 anden strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed, og tidligere her i landet er idømt ubetinget fængselsstraf  

 eller anden strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed.« 16. § 24 affattes således:
 » § 24. Andre udlændinge kan udvises:
 1) Af de grunde, der er nævnt i §§ 22 eller 23.
2) Hvis udlændingen idømmes betinget eller ubetinget frihedsstraf eller  

 anden strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed.« 17. § 25 ophæves og i stedet indsættes:
 » § 25. En udlænding kan udvises, når dette findes påkrævet af  

 hensyn til statens sikkerhed.
§ 25 a.
En udlænding, som ikke har haft lovligt ophold her i  

 landet i længere tid end de sidste 6 måneder, kan endvidere udvises, hvis:
 1) Udlændingen er dømt for overtrædelse af straffelovens § 276, § 284, jf.  

 § 276, eller § 279 eller toldlovens § 73, stk. 2, jf. stk. 1, nr. 1, eller  

 udlændingen over for politiet har erkendt overtrædelsen eller er pågrebet  

 under eller i umiddelbar tilknytning til udøvelsen af det strafbare forhold.
 2) Udlændingen er dømt for ulovlig besiddelse af euforiserende stoffer,  

 eller udlændingen over for politiet har erkendt ulovlig besiddelse eller brug  

 af euforiserende stoffer, eller der i øvrigt foreligger en særlig bestyrket  

 mistanke.
 Stk. 2. Efter indrejsen kan en udlænding, som ikke har haft  

 lovligt ophold her i landet i længere tid end de sidste 6 måneder, desuden  

 udvises, hvis:
1) Der efter det, som er oplyst om udlændingens forhold, er grund til at  

 antage, at udlændingen vil tage ophold eller arbejde her i landet uden  

 fornøden tilladelse.
Udlændinge, der er omfattet af § 2, stk. 1 eller 2, kan  

 dog ikke udvises af denne grund.
2) Udlændingen ikke har de nødvendige midler til sit underhold her i  

 landet og til hjemrejsen.
Udlændinge, der er omfattet af § 2, stk. 1 eller 2,  

 kan dog ikke udvises af denne grund.
 3) Andre hensyn til den offentlige orden eller sikkerheds- eller  

 sundhedsmæssige grunde tilsiger, at udlændingen ikke bør have ophold her i  

 landet.
§ 25 b.
En udlænding kan udvises, hvis udlændingen opholder sig  

 her i landet uden fornøden tilladelse.« 18. § 26 affattes således:
» § 26. Ved afgørelsen om udvisning skal der tages hensyn til,  

 om udvisningen må antages at virke særlig belastende, navnlig på grund af 1) udlændingens tilhørsforhold til det danske samfund, herunder om  

 udlændingen er kommet her til landet som barn eller ganske ung, 2) varigheden af udlændingens ophold her i landet, 3) udlændingens alder, helbredstilstand og andre personlige forhold, 4) udlændingens tilknytning til herboende personer, 5) udvisningens konsekvenser for udlændingens herboende nære  

 familiemedlemmer, 6) udlændingens manglende eller ringe tilknytning til hjemlandet eller  

 andre lande, hvor udlændingen kan ventes at tage ophold, og 7) risikoen for, at udlændingen, uden for de i § 7, stk. 1 og 2, nævnte  

 tilfælde, vil lide overlast i hjemlandet eller andre lande, hvor udlændingen  

 kan ventes at tage ophold.
Stk. 2. En udlænding kan udvises efter § 22, nr. 4-6, medmindre de  

 i stk. 1 nævnte forhold taler afgørende derimod.« 19. I § 27, stk. 1 , ændres »og 22-25« til:  

 »22-23 og 25 a«.
 20. I § 27, stk. 1 , ændres: »§§ 11, stk. 2, 1. pkt.,  

 17, stk. 1, 3. pkt., 18, stk. 2, 19, stk. 2,» til: »§§ 11, stk. 3,  

 17, stk. 1, 3. pkt., 18, stk. 2,».
 21. I § 28, stk. 3 , ændres »§ 40, stk. 7,» til:  

 »§ 40, stk. 8,».
 22. § 31, stk. 2, 1. pkt. , affattes således:
»Bestemmelsen i stk. 1 finder tilsvarende anvendelse, såfremt de i §  

 7, stk. 2, nævnte forhold foreligger.« 23. § 32 affattes således:
 » § 32. En dom, kendelse eller beslutning, hvorved en  

 udlænding udvises, medfører, at udlændingens visum og opholdstilladelse  

 bortfalder, og at udlændingen ikke uden tilladelse på ny må indrejse og  

 opholde sig her i landet (indrejseforbud). Indrejseforbuddet kan  

 tidsbegrænses og regnes fra den 1. i den førstkommende måned efter udrejsen  

 eller udsendelsen.
 Stk. 2. Indrejseforbud i forbindelse med udvisning efter § 22, §  

 23 eller § 24 meddeles for:
 1) 3 år, hvis udlændingen idømmes en frihedsstraf i ikke over 3 måneder  

 eller anden strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed.
 2) 5 år, hvis udlændingen idømmes en frihedsstraf i mere end 3 måneder men  

 ikke over 1 år eller anden strafferetlig retsfølge, der indebærer eller giver  

 mulighed for frihedsberøvelse, for en lovovertrædelse, der ville have medført  

 en straf af denne varighed.
 3) 10 år, hvis udlændingen idømmes fængsel i mere end 1 år, men ikke over  

 2 år eller anden strafferetlig retsfølge, der indebærer eller giver mulighed  

 for frihedsberøvelse, for en lovovertrædelse, der ville have medført en straf  

 af denne varighed.
 4) Bestandig, hvis udlændingen idømmes fængsel i mere end 2 år eller anden  

 strafferetlig retsfølge, der indebærer eller giver mulighed for  

 frihedsberøvelse, for en lovovertrædelse, der ville have medført en straf af  

 denne varighed.
 Stk. 3. Indrejseforbud i forbindelse med udvisning efter § 22, nr.  

 4-6, meddeles dog for mindst 5 år.
Stk. 4. Indrejseforbud i forbindelse med udvisning efter § 25  

 meddeles for bestandig.
Indrejseforbud i forbindelse med udvisning efter § 25  

 a og § 25 b meddeles for 1 år.
 Stk. 5. Den politimyndighed, som drager omsorg for udrejsen,  

 udleverer udlændingen en skriftlig og begrundet meddelelse om  

 indrejseforbuddet og om strafansvaret ved overtrædelse heraf.
 Stk. 6. Et indrejseforbud bortfalder, såfremt den pågældende under  

 de i § 10, stk. 2, nævnte betingelser meddeles opholdstilladelse efter §§  

 6-9.
Stk. 7. Et indrejseforbud meddelt en statsborger i et andet  

 nordisk land kan senere ophæves, såfremt ganske særlige grunde taler  

 derfor.« 24. I § 33, stk. 1 , ændres »§ 24, nr. 5, eller efter  

 § 25« til: »§ 25 a eller § 25 b«.
 25. § 33, stk. 8 , ophæves og i stedet indsættes:
» Stk. 8 . Er udvisning sket ved dom, fastsætter politiet  

 udrejsefristen til straks.
Udrejsefristen regnes fra tidspunktet for  

 løsladelse eller udskrivning fra hospital eller forvaring.
Er dommen  

 betinget, eller er udvisning sket ved dom til ambulant behandling med  

 mulighed for frihedsberøvelse, regnes fristen fra tidspunktet for endelig dom  

 i sagen eller, hvis den pågældende ikke har været til stede ved  

 domsafsigelsen, fra dommens forkyndelse.
Stk. 9. Ansøgning om opholdstilladelse efter § 9, jf. § 10, stk.  

 2, fra en udlænding med indrejseforbud, har ikke opsættende virkning,  

 medmindre den myndighed, der behandler ansøgningen, træffer beslutning  

 herom.« Stk. 9 bliver herefter stk. 10.
 26. I § 34, stk. 2, nr. 1 , ændres »§ 40, stk.  

 1,» til: »§ 40, stk. 1, 1. og 2. pkt.,».
 27. I § 35, nr. 1 , ændres »§ 22, nr. 2-4, eller § 23,  

 nr. 1, jf. § 22, nr. 2-4, eller § 23, nr. 2-3, eller § 24, nr. 1, jf. §§ 22,  

 nr. 2-4, eller 23, nr. 2-3, eller § 24, nr. 2-4.« til: »§§  

 22-24.«.
 28. I § 36, stk. 1, 1. pkt. , ændres »§ 24, nr. 5, og  

 § 25,» til: »§ 25 a og § 25 b,».
 29. I § 36, stk. 1, 2. pkt. , ændres »§ 22, nr. 1, §  

 23, nr. 1, jf. § 22, nr. 1, og § 24, nr. 1, jf. § 22, nr. 1.« til:  

 »§ 25.«.
 30. I § 40, stk. 1, indsættes som 3. pkt.:
»Andre personer, som skønnes at kunne bidrage med oplysninger til  

 brug for sagens behandling, kan pålægges at meddele de i 1. pkt. nævnte  

 oplysninger.« 31. I § 42 a, stk. 1, indsættes efter 1. pkt.:
»En udlænding som nævnt i 1. pkt., der er blevet meddelt  

 opholdstilladelse i medfør af § 7, stk. 1 og 2, § 9, stk. 2, nr. 2, og § 9,  

 stk. 2, nr. 4-6, får udgifterne til underhold dækket af Udlændingestyrelsen  

 til og med udgangen af den første hele måned efter tidspunktet for meddelelse  

 af opholdstilladelse til den pågældende.« 32. § 42 a, stk. 6, nr. 1 , ophæves.
 Nr. 2-8 bliver herefter nr. 1-7.
 33. I § 42 a indsættes som stk. 7:
» Stk. 7 . Udlændingestyrelsen skal, medmindre særlige grunde  

 taler derimod, bestemme, at en udlænding, der indgiver ansøgning om asyl ved  

 eller efter indrejsen og ikke medvirker til sagens oplysning, jf. § 40, stk.  

 1, 1. og 2. pkt., ikke skal have dækket sine udgifter til underhold bortset  

 fra kost, logi og sundhedsmæssige ydelser.« 34. I § 46, stk. 1 , ændres »§§ 46 a-50 og 51, stk. 2,  

 2. pkt.,» til: »§§ 46 a-49, § 50, § 50 a og § 51, stk. 2, 2.  

 pkt.,».
 35. I § 48 a, stk. 1 , ændres »§ 24, nr. 5,» til:  

 »§ 25 b«.
 36. § 49, stk. 1 , affattes således:
»Når en udlænding dømmes for strafbart forhold, afgøres det efter  

 anklagemyndighedens påstand ved dommen, om den pågældende skal udvises i  

 medfør af §§ 22-24. Træffes der bestemmelse om udvisning, skal dommen  

 indeholde bestemmelse om indrejseforbuddets varighed, jf. § 32, stk.  

 1-3.« 37. Efter § 49 indsættes:
» § 49 a.
Forud for udsendelse af en udlænding, som har haft  

 opholdstilladelse efter §§ 7-8, og som er udvist ved dom, jf. § 49, stk. 1,  

 træffer Udlændingestyrelsen afgørelse om, hvorvidt udlændingen kan udsendes,  

 jf. § 31, medmindre udlændingen samtykker i udsendelsen.
En afgørelse om, at  

 udlændingen ikke kan udsendes, jf. § 31, skal tillige indeholde afgørelse om  

 meddelelse eller nægtelse af opholdstilladelse efter § 7.« 38. § 50, stk. 1 , affattes således:
»Er udvisning efter § 49, stk. 1, ikke iværksat, kan en udlænding,  

 som påberåber sig, at der er indtrådt væsentlige ændringer i udlændingens  

 forhold, jf. § 26, begære spørgsmålet om udvisningens ophævelse indbragt for  

 byretten ved anklagemyndighedens foranstaltning.
Begæring herom kan  

 fremsættes tidligst 6 måneder og skal fremsættes senest 2 måneder før  

 udvisningen kan forventes iværksat.
Fremsættes begæringen senere, kan retten  

 beslutte at behandle sagen, såfremt fristoverskridelsen må anses for  

 undskyldelig.« 39. Efter § 50 indsættes:
» § 50 a.
Er udvisning sket ved dom, hvorved en udlænding  

 efter reglerne i straffelovens §§ 68-70 er dømt til forvaring eller  

 anbringelse, træffer retten i forbindelse med en afgørelse efter  

 straffelovens § 72 om ændring af foranstaltningen, der indebærer udskrivning  

 fra hospital eller forvaring, samtidig bestemmelse om ophævelse af  

 udvisningen, hvis udlændingens helbredsmæssige tilstand afgørende taler imod,  

 at udsendelse finder sted.
Stk. 2. Er en udvist udlænding efter reglerne i straffelovens §§  

 68-70 uden for de i stk. 1 nævnte tilfælde undergivet en strafferetlig  

 retsfølge, der indebærer frihedsberøvelse, indbringer anklagemyndigheden i  

 forbindelse med udskrivning fra hospital eller forvaring spørgsmålet om  

 ophævelse af udvisningen for retten.
Taler udlændingens helbredsmæssige  

 tilstand afgørende imod, at udsendelse finder sted, ophæver retten  

 udvisningen.
Retten beskikker en forsvarer for udlændingen.
Rettens afgørelse  

 træffes ved kendelse, der kan påkæres efter reglerne i retsplejelovens  

 kapitel 85. Retten kan bestemme, at udlændingen skal varetægtsfængsles, når  

 der er bestemte grunde til at anse dette for nødvendigt for at sikre  

 udlændingens tilstedeværelse.« 40. I § 51, stk. 2 , ændres »§§ 22-25« til:  

 »§§ 22-25 b«.
 41. I § 52, stk. 1, nr. 1 , ændres »§ 9, stk. 1, nr.  

 3-5,» til: »§ 9, stk. 1, nr. 3-4,».
 42. I § 52, stk. 1, nr. 3 , ændres »§ 24, nr. 5,»  

 til: »§ 25 b«.
 43. I § 52, stk. 1, nr. 4 , ændres »§ 25« til:  

 »§ 25 a«.
 44. § 53 a, stk. 1 og 2 , affattes således:
 »For Flygtningenævnet kan indbringes klager over afgørelser, som  

 Udlændingestyrelsen har truffet om følgende spørgsmål, jf. dog stk. 3:
 1) Nægtelse af opholdstilladelse til en udlænding, der påberåber sig at  

 være omfattet af §§ 7-8.
 2) Bortfald efter § 17 og inddragelse efter §§ 19 eller 20 af en  

 opholdstilladelse, der er givet efter §§ 7-8.
 3) Nægtelse af udstedelse af dansk rejsedokument for flygtninge eller  

 inddragelse af et sådant rejsedokument.
 4) Beslutning om udsendelse efter § 49 a.
Stk. 2 . Afslår Udlændingestyrelsen at give opholdstilladelse  

 efter § 7 til en udlænding, der opholder sig her i landet, eller træffer  

 Udlændingestyrelsen efter § 49 a afgørelse om, at en udsendelse ikke vil være  

 i strid med § 31, anses afgørelsen for påklaget til Flygtningenævnet.
Påklage  

 af en afgørelse som nævnt i stk. 1 har opsættende virkning.« 45. § 57 affattes således:
» § 57. Forinden der af anklagemyndigheden nedlægges påstand  

 om udvisning af en udlænding, kan der indhentes en udtalelse fra  

 Udlændingestyrelsen.
I forbindelse med fornyet prøvelse efter § 50 af en  

 beslutning om udvisning indhenter anklagemyndigheden en udtalelse fra  

 Udlændingestyrelsen.
Stk. 2. Anklagemyndigheden kan til brug for de i stk. 1 nævnte  

 udtalelser uden udlændingens samtykke videregive oplysning om udlændingens  

 strafbare forhold, herunder om sigtelser for strafbare forhold, til  

 Udlændingestyrelsen.« § 2 I lov nr. 410 af 10. juni 1997 om ændring af udlændingeloven  

 (Schengenkonventionen m.v.) foretages følgende ændringer:
 1. § 1, nr. 1, 7-9, og 14, ophæves.
 2. I § 1, nr. 11 , ændres »stk. 3« til:  

 »stk. 2«, »Stk. 4.« ændres til: »Stk. 3.«, og  

 »Stk. 4 og 5 bliver herefter stk. 5 og 6.« ændres til: »Stk. 3  

 og 4 bliver herefter stk. 4 og 5.«.
 3. I § 1, nr. 13 , ændres i § 28, stk. 7, »§ 40, stk.  

 7,» til: »§ 40, stk. 8,».
 4. § 1, nr. 16 , affattes således:
» 16. § 29 ophæves.« 5. § 1, nr. 17-19, 21, 23, 30 og 31 , ophæves.
 6. I § 1, nr. 32 , ændres i § 58 g, 1. pkt., »§ 22, §  

 23 eller § 24, nr. 1-3« til: »§§ 22-23« og i § 58 g, 2. pkt.,  

 ændres »§ 24, nr. 4« til: »§ 24«.
 7. § 2, nr. 1-4, 7, 9 og 11, ophæves.
§ 3 I straffeloven, jf. lovbekendtgørelse nr. 648 af 12. august 1997,  

 foretages følgende ændring:
 1. Efter § 125 indsættes:
»§ 125 a.
Den, der under skærpende omstændigheder gør sig  

 skyldig i menneskesmugling efter udlændingelovens § 59, stk. 3, straffes med  

 fængsel indtil 4 år.« § 4 I lov om ægteskabs indgåelse og opløsning, jf. lovbekendtgørelse nr. 148  

 af 8. marts 1991, som ændret senest ved § 9 i lov nr. 232 af 2. april 1997  

 foretages følgende ændringer:
 1. Efter § 11 indsættes i kapitel 1:
» § 11 a.
En udlænding må kun indgå ægteskab her i landet,  

 hvis den pågældende har lovligt ophold her i medfør af udlændingelovens §§  

 1-4 og 5, stk. 2, eller i medfør af en opholdstilladelse efter  

 udlændingelovens §§ 6-9.
Stk. 2. Hvis ganske særlige omstændigheder taler derfor, navnlig  

 varigheden af udlændingens ophold her i landet, kan statsamtet give  

 tilladelse til ægteskabet, selv om betingelsen i stk. 1 ikke er  

 opfyldt.« 2. § 19, stk. 1, 2. pkt. , ophæves.
 3. I § 19 indsættes efter stk. 1 som nyt stykke:
» Stk. 2. En attest som nævnt i stk. 1 har gyldighed i 4  

 måneder.
Hvis ægteskabsbetingelsen i § 11 a er opfyldt for et kortere tidsrum  

 end 4 måneder, skal gyldigheden af attesten begrænses tilsvarende.« Stk. 2-3 bliver herefter stk. 3-4.
§ 5 Stk. 1. Loven træder i kraft dagen efter bekendtgørelsen i  

 Lovtidende, jf. dog stk. 2.
 Stk. 2. § 1, nr. 10, 12, 20 og 31, § 2, nr. 2, og § 4 træder i  

 kraft den 1. juli 1998.
 Stk. 3. Udlændingelovens § 11, stk. 2-7, § 27, stk. 1, og § 42 a,  

 stk. 1, 2. pkt., som affattet ved denne lovs § 1, nr. 10, 20 og 31, finder  

 ikke anvendelse for udlændinge, der er meddelt opholdstilladelse inden den 1.  

 juli 1998. § 1, nr. 12, har virkning for opholdstilladelser, der meddeles fra  

 og med den 1. juli 1998.
 Stk. 4. Udlændingelovens § 7, stk. 2, 1. pkt., § 9, stk. 1, nr. 2,  

 litra d, § 9, stk. 2, nr. 4, § 9, stk. 3, 4 og 7-9, § 19, stk. 1, nr. 4, § 42  

 a, stk. 7, og § 52, stk. 1, nr. 1, som affattet eller ændret ved denne lovs §  

 1, nr. 1, 2, 4-8, 11, 33 og 41, finder ikke anvendelse for udlændinge, der  

 inden lovens ikrafttræden har indgivet ansøgning om eller er meddelt  

 opholdstilladelse. § 1, nr. 3 og 32, har virkning for udlændinge, der  

 indgiver ansøgning om opholdstilladelse fra og med lovens ikrafttræden.
Stk. 5. Udlændingelovens § 10, stk. 1, § 19, stk. 5, §§ 22-26, §  

 27, stk. 1, § 32, stk. 1-4, § 33, stk. 1 og 8, § 35, nr. 1, § 36, stk. 1, 1.  

 og 2. pkt., § 48 a, stk. 1, § 49, stk. 1, § 50 a, § 51, stk. 2, § 52, stk. 1,  

 nr. 3 og 4, og § 57, stk. 1, 1. pkt. og stk. 2, som affattet ved denne lovs §  

 1, nr. 9, 13-19, 23-25, 27-29, 35, 36, 39, 40, 42, 43 og 45, finder alene  

 anvendelse, såfremt det forhold, der begrunder udvisningen, er begået efter  

 lovens ikrafttræden.
Tilsvarende gælder for udlændingelovens § 58 g, 1. pkt.,  

 jf. § 1, nr. 32 i lov nr. 410 af 10. juni 1997 om ændring af udlændingeloven  

 (Schengenkonventionen), som ændret ved denne lovs § 2, nr. 6. Såfremt det  

 forhold, der begrunder udvisningen, er begået før lovens ikrafttræden, finder  

 de hidtil gældende regler anvendelse.
 Stk. 6. Udlændingelovens § 50, stk. 1, som affattet ved denne lovs  

 § 1, nr. 38, og udlændingelovens § 57, stk. 1, 2. pkt., og stk. 2, som  

 affattet ved denne lovs § 1, nr. 45, finder ikke anvendelse for udlændinge,  

 der inden lovens ikrafttræden første gang har fremsat begæring om  

 udvisningens ophævelse.
 Stk. 7. For ansøgninger om administrativ ophævelse af et  

 indrejseforbud, der er indgivet inden lovens ikrafttræden, gælder fortsat  

 udlændingelovens § 32, stk. 4, som affattet ved lovbekendtgørelse nr. 650 af  

 13. august 1997.
§ 6 Stk. 1. Loven gælder ikke for Færøerne og Grønland.
 Stk. 2. §§ 1, 2 og 4 kan ved kongelig anordning helt eller delvis  

 sættes i kraft for Færøerne og Grønland med de afvigelser, som de særlige  

 færøske eller grønlandske forhold tilsiger.
 Stk. 3. § 3 kan ved kongelig anordning helt eller delvis sættes i  

 kraft for Færøerne med de afvigelser, som de særlige færøske forhold  

 tilsiger.
Bemærkninger til lovforslaget Almindelige bemærkninger 1. Ændring af reglerne om tidsubegrænset opholdstilladelse I dag gives der tidsubegrænset opholdstilladelse til de fleste udlændinge  

 tre år efter den første opholdstilladelse.
Regeringen finder ikke dette  

 rimeligt.
Regeringen ønsker, at tidsubegrænset opholdstilladelse som  

 hovedregel skal gives til udlændinge, der har deltaget i et tilbudt  

 introduktionsprogram.
Det skal dog tillige være en betingelse, at udlændingen  

 ikke har begået kriminalitet af en vis grovhed, og at den pågældende, hvis  

 han eller hun har gæld til det offentlige, er indstillet på at indgå og  

 overholde en aftale om tilbagebetaling.
De, der opfylder de nævnte  

 betingelser, har krav på tidsubegrænset opholdstilladelse tre år efter den  

 første opholdstilladelse.
På den måde understreges det i lovgivningen, at det forventes af  

 udlændinge, der ønsker at bo fast i Danmark, at de gør en indsats for at lære  

 dansk og tilpasse sig danske samfundsforhold.
Og det understreges, at  

 kriminalitet og misbrug af det sociale system får konsekvenser i form af  

 karenstid for opnåelse af tidsubegrænset opholdstilladelse.
 De udlændinge, der ikke får tidsubegrænset opholdstilladelse, skal fortsat  

 have mulighed for at opholde sig her i landet, så længe de omstændigheder,  

 der i sin tid begrundede opholdstilladelsen, fortsat er til stede.
Efter forslaget skal der meddeles tidsubegrænset opholdstilladelse til  

 udlændinge med opholdstilladelse i medfør af udlændingelovens §§ 7-8 eller 9,  

 stk. 1 og 2, som med henblik på varigt ophold lovligt har boet her i landet i  

 mere end tre år, såfremt grundlaget for den pågældendes opholdstilladelse  

 fortsat er til stede, og såfremt den pågældende udlænding opfylder de  

 yderligere betingelser vedrørende integrationsvilje, undladelse af  

 kriminalitet og manglende gæld til det offentlige.
Den tidsmæssige  

 undergrænse svarer til tre års-reglen i den gældende § 19, stk. 2, vedrørende  

 opholdstilladelse med henblik på varigt ophold.
 De pågældende personer vil have retskrav på tidsubegrænset  

 opholdstilladelse, såfremt de opfylder de ovennævnte betingelser.
De udlændinge, der alene har opholdstilladelse med henblik på midlertidigt  

 ophold eller i mindre end tre år med henblik på varigt ophold, vil efter  

 forslaget kunne meddeles tidsubegrænset opholdstilladelse, hvis væsentlige  

 hensyn taler afgørende herfor.
Denne bestemmelse vil ligeledes kunne anvendes  

 til at give tidsubegrænset opholdstilladelse inden for tre års-fristen.
Der  

 vil i disse tilfælde ikke være tale om et retskrav på tidsubegrænset  

 opholdstilladelse, men om en skønsmæssig vurdering af den enkeltes forhold.
2. Familiesammenføring Der foreslås en ændring af det krav, der stilles til varigheden af den  

 herboende references ophold i Danmark i sager vedrørende familiesammenføring  

 med en ægtefælle i de tilfælde, hvor referencen ikke er dansk statsborger,  

 nordisk statsborger eller flygtning.
Her foreslås det, at referencen skal  

 have haft en tidsubegrænset opholdstilladelse i mindst 3 år.
Det sikres  

 hermed, at en herboende udlænding, der efter de foreslåede regler vil have  

 ret til familiesammenføring med sin ægtefælle eller samlever, har en sådan  

 tilknytning til det danske samfund, at vedkommende kan medvirke til  

 ægtefællens eller samleverens integration i det danske samfund.
I relation til familiesammenføring med ægtefæller foreslås det tillige, at  

 ægtefællerne ikke har et retskrav på opholdstilladelse, hvis ægteskabets  

 indgåelse beror på en aftale indgået af andre end de pågældende selv, dvs.  

 hvis der er tale om et såkaldt arrangeret ægteskab.
Ikke mindst af hensyn til  

 de implicerede personer bør det ikke være muligt at opnå opholdstilladelse i  

 disse situationer, hvor et ægteskab i Danmark kan være forbundet med store  

 menneskelige omkostninger.
Af praktiske/administrative grunde vil denne  

 yderligere betingelse for familiesammenføring efter forslaget blive begrænset  

 til alene at omfatte tilfælde, hvor en af ægtefællerne er under 25 år.
 Det foreslås endvidere, at det ikke skal være muligt at opnå  

 opholdstilladelse på grundlag af ægteskab, hvis der er bestemte grunde til at  

 antage, at det afgørende formål er at opnå opholdstilladelse (pro  

 forma-ægteskab). Samtidig ophæves betingelserne om forsørgelseskrav ved  

 ægtefællefamiliesammenføring i tilfælde, hvor den herboende er dansk  

 statsborger, nordisk statsborger eller flygtning.
 Der skal endvidere, medmindre særlige grunde taler herimod, stilles krav  

 om, at den herboende reference, der ikke er dansk statsborger, nordisk  

 statsborger eller flygtning, godtgør at kunne forsørge ægtefællen.
Endvidere ophæves retskravet på familiesammenføring til forældre over 60  

 år til en person, som ikke er dansk eller nordisk statsborger eller  

 flygtning.
I disse tilfælde har den herboende reference i almindelighed ikke  

 en sådan tilknytning til det danske samfund, at der bør meddeles  

 familiesammenføring til familiemedlemmer uden for kernefamilien.
 Uanset de ovenfor nævnte ændringer vil det som hidtil være muligt efter et  

 konkret skøn at meddele opholdstilladelse efter andre bestemmelser i  

 udlændingeloven, jf. § 9, stk. 2, nr. 1 og 4.
For at skabe mulighed for også efterfølgende at sikre, at  

 forsørgelseskravet overholdes, foreslås det, at forsørgelseskravet i  

 familiesammenføringssager ikke kun vurderes i forbindelse med behandlingen af  

 en ansøgning om opholdstilladelse, men også efterfølgende skal kunne  

 vurderes.
Det præciseres samtidig, at manglende overholdelse af  

 forsørgelseskravet vil kunne medføre, at opholdstilladelsen inddrages.
 De foreslåede bestemmelser skal administreres i overensstemmelse med  

 Danmarks internationale forpligtelser, herunder først og fremmest artikel 8 i  

 Den Europæiske Menneskerettighedskonvention om respekt for familiens enhed.
3. Præcisering af bestemmelsen om de facto-flygtninge Danmark har tiltrådt FN's flygtningekonvention af 1951, og efter  

 udlændingeloven gives der i over-ensstemmelse hermed asyl til udlændinge, der  

 er omfattet af flygtningekonventionen, jf. udlændingelovens § 7, stk. 1  

 (konventionsstatus).
 Der gives endvidere efter § 7, stk. 2, asyl til udlændinge, som ikke er  

 omfattet af flygtningekonventionen, men hvor det af lignende grunde som  

 anført i konventionen eller af andre tungtvejende grunde ikke bør kræves, at  

 udlændingen vender tilbage til sit hjemland (de facto-status). Der har været  

 en bekymring for, at den praksis, der udvikler sig hos asylmyndighederne,  

 ændrer sig i forhold til den oprindelige hensigt med bestemmelsen.
 Både af hensyn til de myndigheder, der skal anvende bestemmelsen, og af  

 hensyn til den almindelige forståelse af udlændingelovens asylbegreb er det  

 vigtigt, at der ikke består den risiko.
 Der foreslås derfor en ændret formulering af udlændingelovens § 7, stk. 2,  

 der præciserer, at opholdstilladelse gives, hvor det af lignende grunde som  

 anført i konventionen eller af andre tungtvejende grunde, der medfører  

 velbegrundet frygt for forfølgelse eller tilsvarende overgreb, ikke bør  

 kræves, at den pågældende vender tilbage til sit hjemland.
 For en nærmere beskrivelse af den fremtidige anvendelse af  

 udlændingelovens § 7, stk. 2, henvises til bemærkningerne til forslagets § 1,  

 nr. 1.
4. Ændring af udvisningsbestemmelserne Den 24. marts 1997 afgav Udvisningsudvalget, et ekspertudvalg nedsat af  

 indenrigsministeren, betænkning nr. 1326 om udvisning.
 Udvalget har udarbejdet et forslag til ændring af udlændingelovens regler  

 om udvisning samt opstillet modeller for blandt andet en udvidet adgang til  

 udvisning ved visse kriminalitetsformer.
Udvalgets forslag udgør grundlaget for de foreslåede bestemmelser om  

 ændring af reglerne om udvisning.
Der foreslås desuden en række nye  

 bestemmelser om udvidet adgang til udvisning ved særlige, forsætlige,  

 alvorlige og samfundsfarlige kriminalitetsformer i lighed med den udvidede  

 adgang til udvisning, der i dag gælder i forhold til udlændinge, der idømmes  

 ubetinget frihedsstraf for narkotikakriminalitet.
 Der kan i øvrigt henvises til kapitel 21 i Udvisningsudvalgets betænkning,  

 der indeholder en sammenfatning af udvalgets arbejde.
5. Begrænsning af adgangen for asylansøgere, der har fået afslag på  

 asyl, til at opnå opholdstilladelse Det foreslås, at adgangen til at give opholdstilladelse efter  

 udlændingelovens § 9, stk. 2, nr. 4, til asylansøgere, der får afslag på  

 deres asylansøgning, men hvor det ikke er muligt at gennemføre tvangsmæssig  

 udsendelse, begrænses til de tilfælde, hvor det efter udsendelsesbestræbelser  

 i mindst et år må anses for udsigtsløst at sende den pågældende tilbage.
Det  

 skal endvidere altid være en betingelse for meddelelse af opholdstilladelse i  

 disse tilfælde, at udlændingen har medvirket ved udsendelsesbestræbelserne.
6. Begrænsning af adgangen for asylansøgere til at få udbetalt kost,-  

 lomme,- og tøjpenge En del asylansøgere søger først om asyl inde i landet.
De pågældende har  

 normalt hverken rejsedokumenter eller identitetspapirer på sig.  

 Myndighedernes efterforskning af deres sag er derfor meget vanskelig.
I en  

 del tilfælde er der tale om personer, der er blevet ført ind i landet af  

 menneskesmuglere.
Regeringen vil modarbejde denne fremgangsmåde.
Der vil derfor blive  

 etableret en fremskyndet behandling af sådanne asylansøgninger i  

 Udlændingestyrelsen og Flygtningenævnet.
På den måde sikres det, at disse  

 asylansøgere får deres sag afgjort så hurtigt som muligt, således at afviste  

 asylansøgere kan udsendes.
Det foreslås endvidere, at Udlændingestyrelsen, medmindre særlige grunde  

 taler derimod, skal bestemme, at asylansøgere, der ikke medvirker til sagens  

 oplysning, ikke skal have dækket deres udgifter til underhold bortset fra  

 kost, logi og sundhedsmæssige ydelser.
De pågældende personer vil alene få  

 kost m.v. i naturalier.
Der henvises til bemærkningerne til forslagets § 1,  

 nr. 33.
7. Ændring af straffeloven vedrørende menneskesmugling Regeringen lægger afgørende vægt på at dæmme effektivt op for den  

 professionelle menneskesmugling, der sker for vindings skyld.
Det foreslås, at der indsættes en ny bestemmelse i straffeloven, hvorefter  

 menneskesmugling under skærpende omstændigheder straffes med fængsel i indtil  

 fire år.
I dag er strafferammen to år.
Forslaget skal ses som en opfølgning på den såkaldte Budapest-konference  

 om illegal indvandring, der blev afholdt i 1993 med deltagelse af ministre  

 fra 34 regeringer.
Danmark har i oktober 1997 deltaget i en  

 ministerkonference i Prag.
Der blev i den forbindelse vedtaget en række  

 anbefalinger om forebyggelse af ulovlig indvandring, herunder anbefalinger om  

 harmonisering af lovgivningen til bekæmpelse af menneskesmugling.
Det fremgår  

 blandt andet af disse anbefalinger, at strafferammen for menneskesmugling  

 under skærpende omstændigheder bør være på mindst 3 års fængsel.
I Norge og Sverige er strafferammerne for menneskesmugling højere end de  

 nugældende danske strafferammer.
Således er strafferammen i den norske  

 udlændingelov fra den 10. januar 1997 forhøjet fra fængsel i 2 år til fængsel  

 i 5 år for den, som for vindings skyld foretager organiseret  

 menneskesmugling.
I Sverige blev strafferammen for organiseret  

 menneskesmugling fra den 1. januar 1997 forhøjet fra fængsel i 2 år til  

 fængsel i 4 år.
8. Afskaffelse af adgangen for asylansøgere m.v. til at indgå ægteskab  

 her i landet I dag kan asylansøgere indgå ægteskab, medens deres ansøgning om asyl  

 behandles.
Også asylansøgere, der har fået afslag på deres ansøgning, kan  

 indgå ægteskab indtil udløbet af den frist, der er fastsat for deres udrejse.  

 På grundlag af ægteskabet kan asylansøgeren opnå familiesammenføring med en  

 herboende.
 Efter regeringens opfattelse er der en risiko for, at asylansøgere indgår  

 pro forma-ægteskaber, der alene har til formål at sikre ansøgeren et  

 opholdsgrundlag her i landet.
Regeringen vil som et led i bekæmpelsen af misbruget mod udlændingelovens  

 regler imødegå pro forma-ægteskaber.
Det foreslås derfor, at lov om ægteskabs  

 indgåelse og opløsning ændres, således at udlændinge, der alene har et  

 såkaldt processuelt ophold her i landet, medens deres ansøgning om  

 opholdstilladelse behandles, ikke har adgang til at indgå ægteskab.
9. Internationale konventioner Den Europæiske Menneskerettighedskonvention har en sådan karakter  

 og er opbygget på en sådan måde, at det oftest ikke så meget er selve  

 reglerne på et bestemt retsområde som reglernes anvendelse, der i det  

 konkrete tilfælde kan være i strid med rettighederne i henhold til  

 konventionen.
Det forudsættes således, at de skønsmæssige beføjelser, der i  

 medfør af dette forslag overlades til udlændingemyndighederne, administreres  

 i overensstemmelse med bestemmelserne i Den Europæiske  

 Menneskerettighedskonvention.
 Indenrigsministeriet lægger til grund, at Udlændingestyrelsen og  

 Flygtningenævnet vil administrere bestemmelsen i udlændingelovens § 7, stk.  

 2, om de facto-flygtninge, i overensstemmelse med Den Europæiske  

 Menneskerettighedskonventions artikel 3, hvorefter der ikke må ske udsendelse  

 af personer til et land, hvor de vil blive underkastet tortur eller blive  

 udsat for umenneskelig eller nedværdigende behandling eller straf, jf. herved  

 de tilsvarende bestemmelser i artikel 3 og artikel 16 i FN's konvention mod  

 tortur og anden grusom, umenneskelig eller nedværdigende behandling eller  

 straf.
 For så vidt angår forslaget om afskaffelse af adgangen for asylansøgere  

 m.v. til at indgå ægteskab her i landet kan følgende anføres:
Efter artikel 12 i Den Europæiske Menneskerettighedskonvention har  

 giftefærdige mænd og kvinder ret til at indgå ægteskab og stifte familie i  

 overensstemmelse med de nationale love om udøvelsen af denne ret.  

 Bestemmelsen skal ses i sammenhæng med konventionens artikel 8 om respekt for  

 familielivet og privatlivet.
Rettighederne i artikel 12 er imidlertid  

 relative, og den materielle beskyttelse heraf begrænset, idet rettighederne  

 kan undergives sådan lovmæssig regulering, som staten finder passende.  

 Medlemsstaterne har et ganske vidt skøn, idet dog en regulering af blandt  

 andet adgangen til at kunne indgå ægteskab skal være i overensstemmelse med  

 et almindeligt legalitetsprincip.
Endvidere følger det af konventionens artikel 14, at medlemsstaterne ikke  

 må diskriminere på grundlag af blandt andet national oprindelse.
Opregningen  

 af diskriminationsgrunde i artikel 14 er imidlertid ikke udtømmende.  

 Bestemmelsen udgør ikke et selvstændigt forbud mod diskrimination, men er  

 accessorisk knyttet til de øvrige rettigheder og friheder, der er beskyttet i  

 konventionen.
Artikel 14 kan således kun påberåbes i sammenhæng med en af de  

 øvrige bestemmelser i Den Europæiske Menneskerettighedskonvention, for  

 eksempel artikel 12.
 Det grundlæggende kriterium for anvendelsen af artikel 14 er, at der skal  

 være tale om sammenlignelige situationer (»in relevantly similar  

 situations«). Er en forskelsbehandling i sammenlignelige situationer  

 objektiv og rimelig begrundet, foreligger der imidlertid ikke diskrimination.  

 Heri ligger, at en forskelsbehandling skal varetage et anerkendelsesværdigt  

 formål og være proportional for ikke at være omfattet af  

 diskriminationsforbuddet.
Indenrigsministeriet har i den forbindelse anmodet Justitsministeriet om  

 en udtalelse.
Justitsmini-steriet har oplyst, at det er Justitsministeriets  

 opfattelse, at en udlænding, der opholder sig i en kortere periode i Danmark,  

 medens en ansøgning om opholdstilladelse behandles, ikke er i en  

 sammenlignelig situation med en anden udlænding med et egentligt legalt  

 ophold her i landet.
Efter Justitsministeriets opfattelse kan den foreslåede  

 ordning således ikke generelt antages at stride mod konventionens  

 bestemmelser.
I tilknytning hertil bemærkes, at konventionsorganerne som udgangspunkt  

 ikke foretager nogen generel eller abstrakt vurdering af, om en medlemsstats  

 retstilstand er forenelig med konventionens krav.
Det afgørende er den  

 konkrete anvendelse.
Konventionsorganerne foretager således en vurdering af,  

 hvorvidt der i det konkrete tilfælde foreligger en krænkelse af en af de i  

 konventionen sikrede rettigheder eller friheder.
På den baggrund finder Justitsministeriet, at ordningen bør udformes på en  

 sådan måde, at en udlænding, der har opholdt sig her i landet i meget lang  

 tid og derved har opnået en tilknytning til den person, med hvem ægteskabet  

 agtes indgået, kan få tilladelse til at gifte sig her i landet.
Baggrunden  

 herfor er, at beskyttelsen af for eksempel retten til at indgå ægteskab efter  

 artikel 12 kan indebære, at en udlændings faktiske tilknytning til landet må  

 tillægges en sådan vægt, at udlændingens processuelle ophold her i landet  

 mister sin reelle betydning som et relevant forskelsbehandlingskriterium i  

 forhold til udlændinge med et egentligt legalt ophold her i landet.
 Det er således Justitsministeriets opfattelse, at der i visse særlige  

 tilfælde kan bestå en sådan ligeartethed mellem udlændinge med processuelt  

 ophold og udlændinge med et egentligt legalt ophold, at en forskelsbehandling  

 vil savne saglig begrundelse og derfor være uforenelig med artikel 12  

 sammenholdt med artikel 14.
Tilsvarende fremgår det af FN's konvention om borgerlige og politiske  

 rettigheder artikel 23, at giftefærdige mænds og kvinders ret til at  

 indgå ægteskab og stifte familie skal anerkendes.
Denne bestemmelse skal ses  

 i sammenhæng med konventionens artikel 26, der fastlægger kravet om, at alle  

 mennesker skal være lige for loven og er berettiget til lovens ligelige  

 beskyttelse uden nogen forskelsbehandling (ligebehandlingsprincippet).
 Efter artikel 10, stk. 1 i FN's konvention om økonomiske, sociale og  

 kulturelle rettigheder anerkender staterne, at den størst mulige  

 beskyttelse og bistand skal ydes familien, som er samfundets naturlige og  

 grundlæggende gruppeenhed, især til dens stiftelse, og så længe den har  

 forsørgerpligt over for børn under uddannelse. Ægteskab skal kun kunne indgås  

 med de vordende ægtefællers frie samtykke.
Tilsvarende indeholder FN's konvention om afskaffelse af alle former  

 for racediskrimination i artikel 5, litra d, nr. iv, en bestemmelse om  

 retten til at indgå ægteskab og til valg af ægtefælle.
Også denne bestemmelse  

 skal ses i sammenhæng med det generelle racediskriminationsforbud blandt  

 andet i artikel 5, hvorefter medlemsstaterne forpligter sig til at forbyde og  

 afskaffe alle former for racediskrimination og sikre ethvert menneske ret til  

 lighed for loven, uanset race, hudfarve eller national eller etnisk  

 oprindelse.
Opregningen af diskriminationsgrunde er udtømmende.
De anførte bestemmelser skal inden for deres anvendelsesområde fortolkes  

 på tilsvarende måde, som tilfældet er for Den Europæiske  

 Menneskerettighedskonvention på dette område.
Der henvises derfor til det  

 ovenfor anførte vedrørende Den Europæiske Menneskerettighedskonvention.
Sammenfattende er det således Justitsministeriets opfattelse, at den  

 foreslåede ordning ikke generelt strider imod de forpligtelser, som Danmark  

 har påtaget sig i forhold til Den Europæiske Menneskerettighedskonvention,  

 FN's konvention om borgerlige og politiske rettigheder samt FN's konvention  

 om afskaffelse af alle former for racediskrimination.
Indenrigsministeriet  

 kan henholde sig til denne opfattelse.
For så vidt angår Danmarks forpligtelser efter   

 flygtningekonventionen skal det anføres, at konventionen ikke indeholder  

 bestemmelser, der regulerer udlændinges adgang til at indgå ægteskab.
Det  

 bemærkes i den forbindelse, at forslaget ikke begrænser anerkendte  

 flygtninges adgang til at indgå ægteskab.
 De ovennævnte begrænsninger i adgangen til familiesammenføring skal  

 administreres på en sådan måde, at der i medfør af udlændingelovens § 9, stk.  

 2, nr. 1 eller 4, gives opholdstilladelse i situationer, hvor en nægtelse af  

 opholdstilladelse ville stride mod Danmarks internationale forpligtelser,  

 herunder på familiesammenføringsområdet Den Europæiske  

 Menneskerettighedskonventions artikel 8 om respekt for familielivet, artikel  

 12 om retten til at indgå ægteskab og stifte familie og artikel 14, hvorefter  

 rettigheder i henhold til konventionen skal beskyttes uden forskel på grund  

 af blandt andet race eller national eller social oprindelse.
 Tilsvarende vil der i medfør af udlændingelovens § 9, stk. 2, nr. 1 eller  

 4, blive givet opholdstilladelse, hvis en nægtelse af opholdstilladelse vil  

 stride mod Danmarks øvrige internationale forpligtelser, herunder blandt  

 andet efter FN's konvention om afskaffelse af alle former for  

 racediskrimination, jf. ovenfor.
Verdenserklæringen om menneskerettigheder indeholder i artikel 16,  

 stk. 1, en bestemmelse, hvorefter den enkelte uden begrænsninger af  

 racemæssige, nationalitetsmæssige eller religiøse grunde har ret til at gifte  

 sig og stifte familie, ligesom det i stk. 3 angives, at familien er  

 samfundets naturlige og grundlæggende enhedsgruppe og har krav på samfundets  

 og staternes beskyttelse.
Erklæringen er ikke bindende for medlemsstaterne.
Flygtningekonventionen indeholder ikke regler om betingelserne for  

 opnåelse af de facto-status.
Konventionen indeholder heller ikke særlige  

 regler, der tillægger en flygtning adgang til familiesammenføring.
De  

 foreslåede bestemmelser kan derfor ikke antages at være i strid med  

 flygtningekonventionen.
 For så vidt angår de foreslåede ændringer af udvisningsreglerne kan  

 nærmere henvises til Udvisnings-udvalgets betænkning nr. 1326, kapitel 15.
For så vidt angår forslaget om, at andre personer end udlændinge, der  

 ansøger om opholdstilladelse, som skønnes at kunne bidrage med oplysninger  

 til brug for sagens behandling, skal kunne pålægges oplysningspligt efter  

 udlændingelovens § 40, vil den foreslåede bestemmelse af myndighederne skulle  

 administreres med respekt af det forbud mod »selvinkriminering«,  

 som er nævnt i artikel 14, stk. 3, litra g, i FN's konvention om  

 borgerlige og politiske rettigheder.
Efter denne bestemmelse skal enhver  

 ved afgørelsen af en anklage mod ham for et strafbart forhold være berettiget  

 til ikke at blive tvunget til at vidne imod sig selv eller erkende sin skyld.
Den Europæiske Menneskerettighedskonvention indeholder ikke nogen  

 tilsvarende udtrykkelig bestemmelse.
Konventionsorganerne har imidlertid  

 udledt et lignende princip af konventionens artikel 6, stk. 1, om retten til  

 en retfærdig rettergang.
Det følger således af organernes praksis, at en  

 person ikke kan pålægges at give oplysninger, der vil kunne udsætte den  

 pågældende selv for straf (såkaldt »selvinkriminering«).
Det vil derfor være i strid med de nævnte konventionsbestemmelser, hvis  

 tredjemand pålægges oplysningspligt efter den foreslåede bestemmelse i  

 tilfælde, hvor den pågældende derved udsætter sig selv for straf, f.eks. for  

 (medvirken til) menneskesmugling eller dokumentfalsk.
Bestemmelserne er dog  

 ikke til hinder for, at tredjemand pålægges oplysningspligt, hvis den  

 pågældende derved udsætter sine nærmeste for straf.
10. Økonomiske og administrative konsekvenser af forslaget 10.1. Udlændingestyrelsen Med nærværende forslag til ændring af udlændingeloven gennemføres der  

 væsentlige ændringer inden for alle lovens hovedområder.
Med forslaget  

 introduceres en række helt nye principper i udlændingelovgivningen, der i  

 vidt omfang indebærer, at tilladelser og forlængelser heraf ikke længere skal  

 meddeles automatisk, men efter konkrete, individuelle og intensiverede  

 prøvelser af opholdsgrundlaget, hvilket igen indebærer en bredere  

 sagsoplysning og større anvendelse af høringer af andre myndigheder.
Lovforslaget indeholder en række ændringer af reglerne om  

 familiesammenføring, som betyder en løbende administrativ vurdering af  

 sagerne.
Det gælder navnlig den i forslaget indeholdte ændring af  

 udlændingelovens § 19, stk. 1, hvor indsættelsen af et nyt nr. 4 betyder, at  

 det løbende skal vurderes, om en person, der som betingelse for meddelelse af  

 opholdstilladelse til en udlænding har godtgjort at kunne forsørge denne  

 udlænding, fortsat kan godtgøre dette.
Hidtil er denne vurdering alene blevet  

 foretaget ved meddelelsen af den første tilladelse.
Lovforslaget indfører endvidere et nyt system, hvorefter meddelelse af  

 tidsubegrænset opholdstilladelse betinges af, at visse nærmere krav som  

 hovedregel er opfyldt.
Kravene til meddelelse af tidsubegrænset  

 opholdstilladelse vedrører alle typer opholdstilladelser, herunder navnlig  

 asyl- og familiesammenføringstilladelser.
Der skal foretages en grundig  

 prøvelse af udlændingens reelle tilknytning til og integration i landet,  

 hvilket indebærer en række nye sagsskridt.
Til brug for Udlændingestyrelsens  

 vurdering vil der blandt andet skulle indhentes oplysninger fra  

 kriminalregisteret og udtalelser fra udlændingens aktuelle og eventuelle  

 tidligere bopælskommuner.
Det skal sikres, at den pågældende har fulgt  

 integrationsforløbet aktivt, samt ikke har begået kriminalitet og ikke har  

 væsentlige gældsposter til det offentlige.
 Herudover er der en række andre ændringer, som ikke eller kun i meget  

 begrænset omfang skønnes at medføre mer- eller mindreudgifter.
Samlet skønnes det under forudsætning af, at lovforslaget træder i kraft  

 1. april 1998, at forslaget vil medføre merudgifter for Udlændingestyrelsen i  

 1998 på 2,8 mill. kr., heraf 2,1 mill. kr. lønsum.
Som følge af at der for  

 nærværende forventes et fald i antallet af indrejste asylansøgere i 1998 i  

 forhold til det forudsatte på finansloven for 1998, skønnes det, at  

 merudgifterne vil kunne finansieres inden for den på finansloven for 1998  

 afsatte driftsbevilling til Udlændingestyrelsen.
 Merudgifterne på længere sigt er forbundet med en betydelig usikkerhed.  

 Fastlæggelsen af ressourcetilførslen til Udlændingestyrelsen i 1999 og  

 følgende år som følge af lovforslaget vil ske i forbindelse med udarbejdelsen  

 af FL99 under hensyn til virkningen af de samlede regelændringer på  

 udlændingeområdet, det forventede antal sager samt foreliggende  

 effektiviseringsmuligheder.
10.2. Udgifter til underhold af flygtninge umiddelbart efter  

 meddelelse af opholdstilladelse Den foreslåede ændring af udlændingelovens § 42 a, stk. 1, betyder, at en  

 asylansøger, der bliver meddelt opholdstilladelse vil kunne få udgifterne til  

 underhold dækket af Udlændingestyrelsen, indtil det tidspunkt, hvor  

 kommunalbestyrelsen efter § 4, stk. 2, i det af indenrigsministeren samtidig  

 fremsatte forslag til lov om integration af udlændinge i Danmark får ansvaret  

 for integration af udlændinge.
Efter samme lovforslag påhviler ansvaret for  

 boligplacering, integration m.v. af flygtninge og flygtningelignende personer  

 kommunalbestyrelsen fra udgangen af den første hele måned efter tidspunktet  

 for meddelelse af opholdstilladelse til den pågældende.
Dette indebærer, at  

 der i gennemsnit vil gå 1 1/2 måned, inden overgivelsen til kommunen vil  

 finde sted.
I dag sker overgivelsen til Dansk Flygtningehjælp/kommunen efter  

 1/2 måned.
Dette vil isoleret set medføre øgede udgifter til underhold i  

 asylopholdssystemet.
Udgifterne vil blive indarbejdet på de årlige finanslove  

 i forbindelse med budgetteringen af den forventede indkvarteringsopgave.
10.3. Indenrigsministeriets departement Efter de foreslåede regler om meddelelse af tidsubegrænset  

 opholdstilladelse træffer Udlændingestyrelsen afgørelse med klageadgang til  

 Indenrigsministeriet.
Antallet af afslag på ansøgninger om tidsubegrænset  

 opholdstilladelse truffet af Udlændingestyrelsen kan ikke med sikkerhed  

 anslås, idet meddelelse af tidsubegrænset opholdstilladelse efter forslaget  

 beror på, om udlændingen opfylder nogle nærmere angivne betingelser.
Det må  

 forventes, at langt størstedelen af Udlændingestyrelsens afslag på  

 ansøgninger om tidsubegrænset opholdstilladelse, vil blive påklaget til  

 Indenrigsministeriet.
Da nye regler ikke finder anvendelse på udlændinge, der  

 er meddelt opholdstilladelse inden lovens ikrafttræden, vil der først være  

 merudgifter for Indenrigsministeriets departement i 2001.
Den foreslåede affattelse af udlændingelovens § 19, stk. 1, nr. 4,  

 indebærer, at Udlændingestyrelsen løbende skal vurdere, om en person, der som  

 betingelse for meddelelse af opholdstilladelse til en udlænding har godtgjort  

 at kunne forsørge udlændingen, fortsat kan godtgøre dette.
I de tilfælde,  

 hvor forsørgelsesevnen ikke kan godtgøres, kan Udlændingestyrelsen træffe  

 bestemmelse om at nægte at forlænge eller inddrage den meddelte  

 opholdstilladelse.
Disse afgørelser kan påklages til Indenrigsministeriet.  

 Som følge af, at der i alle disse sager løbende skal ske en vurdering af  

 forsørgelsesevnen, må det påregnes, at Udlændingestyrelsen vil træffe  

 afgørelse om inddragelse eller nægtelse af forlængelse af et større antal  

 opholdstilladelser end tidligere.
Det må endvidere påregnes, at disse  

 afgørelser for langt størstepartens vedkommende vil blive påklaget til  

 Indenrigsministeriet.
Den stramning, der foretages i reglerne om familiesammenføring i forhold  

 til ægtefæller og forældre over 60 år, må antages at medføre en mere  

 tidskrævende prøvelse af, om der kan være særlige grunde til at meddele  

 opholdstilladelse, uanset at betingelserne herfor som udgangspunkt ikke er  

 opfyldt.
Det kan for eksempel være tilfældet, hvor stærke humanitære hensyn  

 eller hensynet til internationale forpligtelser taler for at meddele  

 opholdstilladelse.
Samlet skønnes det under forudsætning, at lovforslaget træder i kraft 1.  

 april 1998, at forslaget vil medføre merudgifter for Indenrigsministeriets  

 departement i 1998 på 1,2 mill. kr., heraf 0,9 mill. kr. lønsum.  

 Merudgifterne i 1998 forudsættes ved omprioritering at kunne finansieres  

 inden for den afsatte bevilling til Indenrigsministeriets departement på  

 finansloven for 1998. Lovforslaget skønnes i år 2001, når de nye regler er  

 slået fuldt igennem, isoleret set at medføre merudgifter for  

 Indenrigsministeriets departement på 4,4 mill. kr., heraf 3,3 mill. kr.  

 lønsum.
Fastlæggelsen af ressourcetilførelsen til Indenrigsministeriets  

 departement i 1999 og følgende år som følge af lovforslaget vil ske i  

 forbindelse med udarbejdelsen af de årlige finanslove.
10.4. Justitsministeriet Justitsministeriet har vedrørende de ressourcemæssige konsekvenser af  

 lovforslaget anført, at de foreslåede ændringer af reglerne om udvisning som  

 helhed må forventes at medføre, at der skal tages stilling til spørgsmål om  

 udvisning i et større antal straffesager end i dag.
De foreslåede ændringer  

 af bestemmelserne om udvisning må derfor antages at kunne indebære en større  

 arbejdsbelastning for politi, anklagemyndighed og domstole, men det er ikke  

 muligt præcist at angive, hvilken merbelastning for retsvæsenet de foreslåede  

 ændringer vil medføre.
 Den eventuelle merbelastning forudsættes imidlertid umiddelbart at kunne  

 varetages inden for rammerne af de ressourcer, der i dag er afsat.  

 Lovforslaget forventes derfor ikke at nødvendiggøre tilførelse af yderligere  

 ressourcer.
10.5. Kommunaløkonomiske konsekvenser Ved den foreslåede indførelse af det nye system, hvorefter meddelelse af  

 tidsubegrænset opholdstilladelse betinges af, at visse krav som hovedregel er  

 opfyldt, er forudsat, at den udtalelse, kommunen afgiver til brug for  

 afgørelsen i den enkelte sag, skal kunne lægges uprøvet til grund af  

 udlændingemyndighederne.
Kommunens afgørelse kan påklages særskilt via det  

 almindelige sociale ankesystem.
De kommunaløkonomiske konsekvenser heraf vil  

 først opstå i 2001 og vil blive drøftet med de kommunale parter.
11. Erhvervsøkonomiske, miljømæssige og EU-retlige konsekvenser af  

 forslaget Forslaget skønnes ikke at have erhvervsøkonomiske, miljømæssige eller  

 EU-retlige konsekvenser.
De foreslåede bestemmelser om udvisning skal administreres i  

 overensstemmelse med de gældende regler i EF-retten.
Der henvises særligt til  

 kapitel 19 i Udvisningsudvalgets betænkning nr. 1362, der indeholder en  

 gennemgang af EF-rettens krav til udvisningsreglerne.
 De foreslåede bestemmelser om betingelserne for meddelelse af  

 familiesammenføring efter udlændingelovens § 9 berører ikke retten til  

 indrejse og familiesammenføring for udlændinge omfattet af EU-reglerne, jf.  

 herved udlændingelovens §§ 2 og 6.
 12. Hørte myndigheder m.v.
 Lovforslaget er samtidig med fremsættelsen for Folketinget sendt til  

 høring hos følgende myndigheder og organisationer:
 Advokatrådet, Amnesty International, Amtsrådsforeningen, Dansk  

 Arbejdsgiverforening, Dansk Flygtningehjælp, Dansk Kriminalpolitiforening,  

 Dansk Politiforbund, Dansk Røde Kors, Det Danske Center for  

 Menneskerettigheder, Den Danske Dommerforening, Dokumentations- og  

 Rådgivningscenteret for Racediskrimination, Dommerfuldmægtigforeningen,  

 Flygtningenævnet, Foreningen af Politimestre i Danmark, Foreningen af  

 Statsamtmænd, Frederiksberg Kommune, Kommunernes Landsforening, Københavns  

 Kommune, Landsorganisationen i Danmark, Mellemfolkeligt Samvirke, Nævnet for  

 Etnisk Ligestilling, Politidirektøren i København,  

 Politifuldmægtigforeningen, præsidenterne for Østre og Vestre Landsret,  

 retterne i København, Århus, Odense, Aalborg og Roskilde, Retslægerådet,  

 Rigsadvokaten, Rigspolitichefen, Rådet for Etniske Minoriteter,  

 Statsamtsjuristforeningen samt Udlændingestyrelsen.
 Lovforslaget er endvidere sendt til Boligselskabernes Landsforening.
Bemærkninger til forslagets enkelte bestemmelser Til § 1 Til nr. 1 Den foreslåede affattelse af § 7, stk. 2 , vil betyde, at det vil  

 være en betingelse for meddelelse af opholdstilladelse efter bestemmelsen, at  

 lignende grunde som anført i konventionen eller andre tungtvejende grunde  

 medfører velbegrundet frygt hos asylansøgeren for forfølgelse eller  

 tilsvarende overgreb.
Efter den ved forslaget formulerede bestemmelse skal der meddeles  

 opholdstilladelse til personer, som ved en eventuel tilbagevenden til  

 hjemlandet må frygtes at blive udsat for en konkret, individuel forfølgelse  

 af en vis styrke eller en risiko herfor.
Derimod vil der ikke kunne meddeles  

 opholdstilladelse efter bestemmelsen alene af almene, humanitære eller  

 sociale grunde, således som det også er angivet i Flygtningenævnets 1.  

 beretning for perioden 1. oktober 1983 til 31. marts 1987. At der i et land  

 hersker generelt dårlige forhold, måske borgerkrigsagtige tilstande, eller at  

 den pågældende asylansøger af sociale, uddannelses- eller helbredsmæssige  

 eller lignende grunde er særligt dårligt stillet, kan således ikke uden  

 videre begrunde asyl.
 Det er sigtet med den foreslåede formulering af udlændingelovens § 7, stk.  

 2, at sikre, at asylmyndighedernes begrundelser indeholder en direkte  

 stillingtagen til den konkrete, individuelle risiko for asylansøgeren ved en  

 tilbagevenden.
 Udlændingestyrelsen og Flygtningenævnet vil fortsat kunne meddele  

 opholdstilladelse efter udlændingelovens § 7, stk. 2, til størsteparten -  

 eller eventuelt alle - asylansøgere af for eksempel en bestemt nationalitet,  

 hvis oplysningerne om forholdene i det pågældende land tilsiger, at den  

 enkelte asylansøger risikerer forfølgelse eller overgreb, der må sidestilles  

 hermed, ved en tilbagevenden til hjemlandet.
Det vil fortsat være således, at den enkeltes velbegrundede frygt for  

 overgreb ved en tilbagevenden, der kan føre til meddelelse af asyl, enten kan  

 bestå i en objektivt funderet antagelse om, at ansøgeren ved en tilbagevenden  

 vil blive udsat for overgreb, eller i den pågældendes betydelige subjektive  

 frygt som følge af de overgreb, som den pågældende har været udsat for inden  

 flugten til Danmark.
Der vil eksempelvis fortsat kunne meddeles  

 opholdstilladelse efter bestemmelsen til torturofre og til personer, der ved  

 tilbagevenden risikerer en efter danske retstraditioner uforholdsmæssig  

 streng straf for republikflugt eller militærunddragelse eller risikerer at  

 blive tvunget til aktiv krigstjeneste.
 Der er således ikke tilsigtet en ændring af betingelserne for at meddele  

 de facto-status, således som de er sammenfattet i Flygtningenævnets 4.  

 beretning for perioden 1. januar 1992 til 30. juni 1995: Forfølgelse af  

 lignende grunde som anført i konventionen samt chikane eller andre former for  

 overgreb, der - uden at være omfattet af konventionen - har antaget en sådan  

 grov eller systematisk karakter, at der foreligger tungtvejende grunde til,  

 at det ikke bør kræves, at ansøgeren vender tilbage.
 Det er endvidere forudsat, at asylmyndighederne fortsat vurderer, om en  

 asylansøger, der er blevet meddelt afslag på asyl, sikkert og værdigt kan  

 indrejse i det pågældende land og tage ophold der.
Der foretages ingen ændringer i adgangen til at søge om opholdstilladelse  

 af humanitære grunde eller andre særlige grunde.
Udlændinge, der er meddelt  

 endeligt afslag på asyl, vil derfor som hidtil have mulighed for at indgive  

 ansøgning om humanitær opholdstilladelse i medfør af udlændingelovens § 9,  

 stk. 2, nr. 2, ligesom der fortsat vil kunne søges om opholdstilladelse efter  

 udlændingelovens § 9, stk. 2, nr. 4, hvorefter der kan gives  

 opholdstilladelse, hvis ganske særlige grunde taler derfor, jf. dog for så  

 vidt angår § 9, stk. 2, nr. 4, forslagets § 1, nr. 4.
Til nr. 2 Det følger af den gældende bestemmelse i udlændingelovens § 9, stk. 1, nr.  

 2, litra d, at en udlænding, som samlever på fælles bopæl i ægteskab eller  

 fast samlivsforhold med en herboende udlænding, der ikke er nordisk  

 statsborger eller flygtning, har retskrav på familiesammenføring, såfremt den  

 herboende lovligt har boet her i landet i mere end de sidste fem år.
I dag  

 regnes denne tidsfrist fra datoen for referencepersonens indgivelse af  

 ansøgning om opholdstilladelse her i landet eller tilmelding til  

 folkeregisteret, jf. udlændingelovens § 27, stk. 1.
Med den foreslåede ændring af § 9, stk. 1, nr. 2, litra d , vil en  

 udlænding, som samlever på fælles bopæl i ægteskab eller fast samlivsforhold  

 med en herboende udlænding, der ikke er nordisk statsborger eller flygtning,  

 have retskrav på familiesammenføring, hvis den herboende har haft  

 tidsubegrænset opholdstilladelse i mere end de sidste tre år.
Fristen regnes  

 fra tidspunktet for Udlændingestyrelsens afgørelse - eller, hvis  

 Udlændingestyrelsens afgørelse er omgjort af Indenrigsministeriet, fra  

 Indenrigsministeriets afgørelse - hvorefter den herboende er meddelt en  

 tidsubegrænset opholdstilladelse i Danmark.
Der vil fortsat være mulighed for i særlige tilfælde at meddele  

 opholdstilladelse til en ægtefælle til en herboende, der ikke opfylder 3  

 års-kravet, efter udlændingelovens § 9, stk. 2, nr. 1, hvorefter der gives  

 opholdstilladelse til udlændinge, der ikke er omfattet af § 9, stk. 1, hvis  

 udlændingen har nær familiemæssig eller lignende tilknytning til en i Danmark  

 fastboende person.
Som anført i Højesterets dom af 17. januar 1996 (sag nr.  

 II 430/1994, refereret i Ugeskrift for Retsvæsen 1996, side 529 ff.) finder  

 denne bestemmelse også anvendelse på de personkategorier, hvor adgangen til  

 familiesammenføring reguleres nærmere i § 9, stk. 1. Der vil ligeledes være  

 mulighed for at meddele opholdstilladelse efter udlændingelovens § 9, stk. 2,  

 nr. 4, hvorefter der kan gives opholdstilladelse af ganske særlige grunde.  

 Dette kan eksempelvis forekomme i tilfælde, hvor den herboende reference ikke  

 er i stand til at opfylde det obligatoriske forsørgelseskrav i § 9, stk. 3,  

 og der foreligger ganske særlige grunde til at meddele opholdstilladelse.
Til nr. 3 Det foreslås, at retskravet på familiesammenføring med forældre over 60 år  

 til herboende udlændinge, der ikke er flygtninge eller nordiske statsborgere,  

 ophæves.
Der vil i særlige tilfælde være mulighed for at meddele opholdstilladelse  

 til forældre omfattet af forslaget efter bestemmelsen i § 9, stk. 2, nr. 1,  

 hvorefter der kan gives opholdstilladelse til udlændinge, som ikke er  

 omfattet af § 9, stk. 1, hvis udlændingen har nær familiemæssig eller  

 lignende tilknytning til en i Danmark fastboende person.
Der vil endvidere  

 kunne meddeles opholdstilladelse efter udlændingelovens § 9, stk. 2, nr. 4,  

 hvis der foreligger manglende forsørgelsesevne hos den herboende reference,  

 og der i øvrigt foreligger ganske særlige grunde til at meddele  

 opholdstilladelse.
Til nr. 4 Med forslaget præciseres det, at adgangen til at give opholdstilladelse på  

 grund af udsendelseshindringer efter udlændingelovens § 9, stk. 2, nr. 4,  

 begrænses til de tilfælde, hvor det efter udsendelsesbestræbelser i mindst et  

 år må anses for udsigtsløst at udsende en afvist asylansøger.
Det vil fremover være en betingelse for meddelelse af opholdstilladelse,  

 at udlændingen har medvirket ved udsendelsesbestræbelserne.
Denne betingelse  

 gælder, uanset om udsendelse af andre grunde end den pågældende udlændings  

 manglende medvirken ikke er mulig.
 Politiet skal forelægge de sager for Udlændingestyrelsen, hvor der er  

 forløbet mindst 12 måneder efter udløbet af den seneste udrejsefrist, og hvor  

 udsendelse efter politiets vurdering må anses for udsigtsløs.
Til nr. 5, 12, 13, 19-21, 24, 26-29, 34-36, 40-44 Der er tale om konsekvensændringer som følge af forslaget.
 For så vidt angår nr. 5 og 41 er der tale om en konsekvensændring som  

 følge af den foreslåede ophævelse af udlændingelovens § 9, stk. 1, nr. 5, jf.  

 forslagets § 1, nr. 3.
 For så vidt angår nr. 12 er der tale om, at udlændingelovens § 19, stk. 2,  

 ophæves som en konsekvens af de foreslåede ændringer til udlændingelovens §  

 11, jf. forslagets § 1, nr. 10.
 For så vidt angår nr. 13 er den foreslåede indføjelse af et nyt stk. 5 i §  

 19 en konsekvens af den foreslåede ændring af udlændingelovens § 26, jf.  

 forslagets § 1, nr. 18. En bestemmelse med det pågældende indhold findes i  

 den nugældende § 26, stk. 1, nr. 6.
 For så vidt angår nr. 19, 24, 27-29, 35, 36, 40, 42 og 43 er der tale om  

 konsekvensændringer som følge af de foreslåede ændringer af udlændingelovens  

 udvisningsbestemmelser, jf. forslagets § 1, nr. 14-17.
 For så vidt angår nr. 20 er der tale om en konsekvensændring som følge af  

 de foreslåede ændringer til udlændingelovens § 11, jf. forslagets § 1, nr.  

 10, og § 19, jf. forslagets § 1, nr. 12.
 For så vidt angår nr. 21 er der tale om en konsekvensændring som følge af  

 vedtagelsen af lov nr. 407 af 10. juni 1997, § 1, nr. 3.
 For så vidt angår nr. 26 er der tale om en konsekvensændring som følge af  

 den foreslåede ændring af udlændingelovens § 40, jf. forslagets § 1, nr. 30.
 For så vidt angår nr. 34 og 44 er der tale om en konsekvensændring som  

 følge af den foreslåede indsættelse af § 49 a i forslagets § 1, nr. 37.
Til nr. 6 Det foreslås, at udlændingelovens regler om forsørgelseskrav ændres,  

 således at der i relation til opholdstilladelse efter udlændingelovens § 9,  

 stk. 1, nr. 2, litra d, og stk. 1, nr. 3 og 4, skal stilles krav om  

 godtgørelse af forsørgelsesevnen, medmindre særlige grunde taler herimod, jf.  

 den foreslåede bestemmelse i § 9, stk. 4.
Krav om dokumentation for forsørgelsesevnen kan herefter alene undlades,  

 hvis der foreligger »særlige grunde«.
Særlige grunde vil foreligge  

 i de situationer, hvor det efter en samlet vurdering af familieforholdets  

 nærhed og den herboendes personlige, familiemæssige og økonomiske forhold  

 forekommer urimeligt at stille krav om, at forsørgelsesevnen godtgøres.
 Forekommer det urimeligt på grund af høj alder eller helbredsmæssige  

 forhold at henvise den herboende ægtefælle til at tage ophold i et andet  

 land, har den herboende forældremyndigheden eller samværsret over mindreårige  

 børn bosiddende i Danmark, eller er den herboende studieaktiv eller i  

 lavtlønnet beskæftigelse, skal der som udgangspunkt ikke stilles krav om  

 dokumentation af forsørgelsesevnen.
 Det vil endvidere være en forudsætning, at den herboende har mulighed for  

 sammen med ansøgeren at tage ophold i et andet land.
 I relation til § 9, stk. 1, nr. 4, vil det som efter hidtidig praksis bero  

 på et skøn - blandt andet over tilknytningen mellem flygtningen og  

 forældrene, og over, i hvilket omfang forældrene i hjemlandet var optaget i  

 flygtningens husstand under opholdet der - om opholdstilladelse bør gives,  

 selv om kravet om dokumentation af forsørgelsesevnen ikke kan opfyldes.
Det foreslås i stk. 4 præciseret, at der - uanset at der ikke i den  

 enkelte sag stilles krav om godtgørelse af forsørgelsesevnen - skal stilles  

 krav om, at den herboende påtager sig forsørgelsen.
Hermed skabes der  

 mulighed for, at den herboende af kommunen skal afkræves den hjælp til  

 forsørgelse efter lov om social bistand - og efter den 1. juli 1998 efter lov  

 om aktiv socialpolitik - der udbetales ansøgere, jf. § 9, stk. 5.
Der vil fremover ikke være mulighed for at stille forsørgelseskrav i  

 relation til § 9, stk. 1, nr. 2, litra a-c - altså ved  

 ægtefællefamiliesammenføring for flygtninge eller danske eller nordiske  

 statsborgere.
Forsørgelseskrav ophæves i disse situationer, fordi det ved den  

 foreslåede bestemmelse i § 9, stk. 8, i forslagets § 1, nr. 8, vil være  

 udelukket at opnå opholdstilladelse på grundlag af ægteskab, såfremt der er  

 bestemte grunde til at antage, at det afgørende formål med indgåelsen af  

 ægteskabet er at opnå opholdstilladelse (pro forma-ægteskab).
 Finder udlændingemyndighederne, at der skal stilles krav om dokumentation  

 af forsørgelsesevnen, skal den herboendes opholdskommune som hidtil afgive en  

 udtalelse om den herboendes økonomiske forhold med henblik på en vurdering  

 af, om den herboende er i stand til at forsørge den familiesammenførte.
Til nr. 7 Det følger af udlændingelovens § 9, stk. 7, at en opholdstilladelse efter  

 § 9, stk. 1 og stk. 2, nr. 1 og nr. 3-4, skal være opnået inden indrejsen.  

 Indenrigsministeren kan dog fastsætte regler om, i hvilke tilfælde  

 ansøgningen om opholdstilladelse kan indgives her i landet.
 Med den foreslåede bestemmelse præciseres det, at indenrigsministeren  

 tillige kan fastsætte regler om, i hvilke tilfælde en ansøgning om  

 opholdstilladelse kan behandles, og i hvilke tilfælde en ansøgning om  

 opholdstilladelse kan tillægges opsættende virkning.
Indenrigsministeren kan i medfør af bestemmelsen således fastsætte regler  

 om, at en ansøgning om opholdstilladelse, der i strid med de af  

 indenrigsministeren fastsatte regler herom er indgivet her i landet eller i  

 et andet land end hjemlandet eller det tidligere opholdsland, kan nægtes  

 behandlet alene under henvisning til ansøgningens indgivelse her i landet.
En  

 sådan ansøgning kan nægtes behandlet, uanset om ansøgeren opfylder  

 betingelserne for at opnå opholdstilladelse, og uden nogen stillingtagen  

 hertil.
Indenrigsministeren kan tillige fastsætte regler om, at en ansøgning  

 kan indgives og behandles her i landet, men at indgivelsen af en sådan  

 ansøgning ikke tillægges opsættende virkning med hensyn til en eventuel  

 udrejsefrist.
Det er hensigten med bestemmelsen blandt andet at fastsætte regler om, at  

 en ansøgning om familiesammenføring, der indgives af en asylansøger, der i  

 udlandet har indgået ægteskab med en herboende, ikke kan indgives og  

 behandles her i landet.
Uanset at det med den foreslåede ændring af  

 ægteskabsloven ikke længere vil være muligt for en asylansøger at indgå  

 ægteskab med en herboende her i landet, vil forbuddet kunne omgås ved, at  

 ægteskabet indgås i udlandet.
Den foreslåede bestemmelse giver hjemmel til at  

 fastsætte regler, der hindrer, at en sådan ansøgning om familiesammenføring  

 behandles her i landet.
 Videresender en anden myndighed i medfør af forvaltningslovens § 7 en  

 ansøgning om opholdstilladelse til Udlændingestyrelsen, vil  

 Udlændingestyrelsen i medfør af de i henhold til denne bestemmelse fastsatte  

 regler kunne nægte ansøgningens behandling henholdsvis nægte tillæggelse af  

 opsættende virkning.
Til nr. 8 Det foreslås, at der ikke kan gives opholdstilladelse efter  

 udlændingelovens § 9, stk. 1, nr. 2, hvis der er bestemte grunde til at  

 antage, at der foreligger et såkaldt pro forma-ægteskab, dvs. hvis der er  

 bestemte grunde til at antage, at det afgørende formål med indgåelsen af  

 ægteskabet eller etableringen af fast samlivsforhold er at opnå  

 opholdstilladelse, jf. den foreslåede bestemmelse i § 9, stk. 8 .
Sådanne bestemte grunde kan for eksempel foreligge, hvis den herboende  

 tidligere har været gift med en udlænding og er blevet skilt fra udlændingen  

 kort tid efter, at denne har opnået tidsubegrænset opholdstilladelse.
Det vil  

 indgå i vurderingen, om parterne før indgåelsen af ægteskab har haft et  

 sædvanligt forudgående personligt kendskab til hinanden.
Nægtelse af opholdstilladelse efter den foreslåede bestemmelse vil dog  

 alene finde sted, hvor der foreligger et sikkert grundlag for at antage, at  

 ægteskabet indgås med det i bestemmelsen beskrevne formål.
En formodning  

 herom vil således ikke være tilstrækkelig.
Det skal være et afgørende formål  

 med indgåelsen af ægteskabet/samlivsforholdet at opnå opholdstilladelse, for  

 at opholdstilladelse nægtes efter bestemmelsen.
 Det foreslås, at der ikke kan gives opholdstilladelse efter § 9, stk. 1,  

 nr. 2, når det må slås fast, at indgåelsen af ægteskabet beror på en aftale,  

 der er indgået af andre end ægtefællerne, jf. den foreslåede bestemmelse i  

§ 9, stk. 9 . Der vil dog efter en skønsmæssig vurdering kunne gives  

 opholdstilladelse efter udlændingelovens § 9, stk. 2, nr. 4, i situationer,  

 hvor ganske særlige grunde taler herfor, f.eks. hvis der er mindreårige børn  

 i ægteskabet.
 Forslaget omfatter af praktiske/administrative grunde alene sager, hvor  

 den ene af ægtefællerne eller begge ægtefæller er under 25 år.
Som led i vurderingen af spørgsmålet om, hvorvidt ægteskabet er arrangeret  

 af andre end ægtefællerne selv, skal udlændingemyndighederne lægge vægt på  

 parternes egne oplysninger om baggrunden for ægteskabets indgåelse.
Der kan  

 også lægges vægt på forklaringer fra forældre og eventuelt andre  

 familiemedlemmer om ægteskabets indgåelse.
 En opholdstilladelse efter § 9, stk. 1, nr. 2, vil kunne inddrages,  

 såfremt det efterfølgende viser sig, at der er tale om et pro forma- eller  

 arrangeret ægteskab.
Til nr. 9 Den foreslåede ændring af § 10, stk. 2 , indebærer, at udlændinge,  

 der har indrejseforbud, undtagelsesvis vil kunne meddeles opholdstilladelse  

 efter udlændingelovens § 6 eller § 9, når ganske særlige grunde taler derfor  

 og tidligst to år efter udrejsen.
Der vil fortsat som efter de hidtil  

 gældende regler være mulighed for meddelelse af opholdstilladelse efter §§  

 7-8.
Det er en betingelse for meddelelse af opholdstilladelse efter § 6 eller §  

 9 i denne situation, at der foreligger ganske særlige grunde.
Den foreslåede  

 bestemmelse om, at opholdstilladelse i medfør af §§ 6 og 9 tidligst skal  

 kunne gives to år efter udrejsen, fremgår ikke af det lovforslag, der  

 anbefales af Udvisningsudvalget, men svarer til den gældende bestemmelse i §  

 32, stk. 4, 2. pkt. (som udgår i den foreslåede affattelse af § 32 i  

 forslagets § 1, nr. 23), hvorefter et ved dom meddelt indrejseforbud tidligst  

 kan ophæves to år efter udrejsen, medmindre udlændingen meddeles asyl.
Den  

 foreslåede to års-grænse vil også skulle gælde ved administrativt  

 indrejseforbud.
 Der kan henvises til det anførte i Udvisningsudvalgets betænkning nr.  

 1326, side 829-830.
§ 10, stk. 2, foreslås endvidere affattet således, at der kan meddeles  

 opholdstilladelse efter §§ 7-8 til udlændinge, der har indrejseforbud,  

 medmindre særlige grunde taler derimod.
Der kan henvises til det anførte i  

 Udvisningsudvalgets betænkning nr. 1326, side 831.
Til nr. 10 Det foreslås, at den gældende bestemmelse i § 11, stk. 2, 1. pkt.,  

 hvorefter en opholdstilladelse med henblik på varigt ophold ikke kan  

 tidsbegrænses ud over fem år, ophæves.
 Den foreslåede bestemmelse i § 11, stk. 2 , er identisk med  

 bestemmelsen i den gældende § 11, stk. 2, 2. pkt., hvorefter en tidsbegrænset  

 opholdstilladelse med henblik på varigt ophold forlænges efter ansøgning,  

 medmindre der er grundlag for at inddrage den efter § 19.
 Der tilsigtes ikke med dette forslag nogen ændring i praksis for, hvornår  

 en tidsbegrænset opholdstilladelse meddeles med henblik på varigt eller med  

 henblik på midlertidigt ophold.
Efter den foreslåede bestemmelse i § 11, stk. 3 , skal der meddeles  

 tidsubegrænset opholdstilladelse til udlændinge med opholdstilladelse efter  

 §§ 7, 8 eller 9, stk. 1 og 2, som med henblik på varigt ophold lovligt har  

 boet her i landet i mere end de sidste tre år.
Vurderingen af, om denne  

 tidsmæssige betingelse er opfyldt, sker i overensstemmelse med hidtidig  

 praksis.
Meddelelse af tidsubegrænset opholdstilladelse efter den foreslåede  

 bestemmelse i § 11, stk. 3, skal i modsætning til gældende praksis ikke ske  

 automatisk efter udløbet af tre-års perioden.
Tidsubegrænset  

 opholdstilladelse skal som udgangspunkt alene meddeles, såfremt de yderligere  

 betingelser, som er anført i den foreslåede bestemmelse i § 11, stk. 5, er  

 opfyldt.
Er disse yderligere betingelser opfyldt, vil persongruppen i den  

 foreslåede bestemmelse i § 11, stk. 3, have et retskrav på tidsubegrænset  

 opholdstilladelse.
 Efter den foreslåede bestemmelse i § 11, stk. 4 , vil der, uanset  

 at betingelserne i stk. 3 ikke er opfyldt, efter ansøgning kunne meddeles  

 tidsubegrænset opholdstilladelse, hvis væsentlige hensyn afgørende taler for  

 at imødekomme ansøgningen.
Ved denne bestemmelse gives der mulighed for at meddele tidsubegrænset  

 opholdstilladelse til udlændinge, der ikke har boet lovligt her i landet med  

 henblik på varigt ophold i mere end tre år.
Således kan for eksempel  

 udlændinge, der alene har haft opholdstilladelse med henblik på midlertidigt  

 ophold, meddeles tidsubegrænset opholdstilladelse, hvis væsentlige hensyn  

 taler afgørende herfor.
Ligeledes kan udlændinge, der har opholdstilladelse  

 med henblik på varigt ophold, men som har boet her i landet i mindre end tre  

 år, meddeles tidsubegrænset opholdstilladelse, hvis væsentlige hensyn taler  

 afgørende herfor.
Der vil i disse tilfælde ikke være tale om, at den pågældende udlænding  

 har et retskrav på tidsubegrænset opholdstilladelse.
Afgørelsen heraf vil  

 bero på en skønsmæssig vurdering af den pågældendes forhold.
Det er en  

 betingelse, at den pågældende som minimum har haft opholdstilladelse her i  

 landet i en periode, der svarer til den hidtidige praksis for, efter hvilken  

 periode en opholdstilladelse meddeles tidsubegrænset.
Meddelelse af tidsubegrænset opholdstilladelse efter de foreslåede  

 bestemmelser i § 11, stk. 3 og 4, vil være betinget af, at udlændingen er i  

 besiddelse af en opholdstilladelse, der ikke er inddraget, nægtet forlænget,  

 udløbet eller bortfaldet.
Er opholdstilladelsen udløbet, eller har  

 Udlændingestyrelsen påbegyndt behandling af en inddragelsessag, må den  

 pågældende udlænding afvente den endelige afgørelse om forlængelse eller  

 undladelse af inddragelse.
 Efter forslaget forudsætter meddelelse af tidsubegrænset opholdstilladelse  

 efter de foreslåede bestemmelser i § 11, stk. 3 og 4, at betingelserne i den  

 foreslåede bestemmelse i § 11, stk. 5, er opfyldt.
 Medmindre særlige grunde taler imod, er meddelelse af tidsubegrænset  

 opholdstilladelse efter de foreslåede bestemmelser i § 11, stk. 3 og 4, som  

 anført betinget af den pågældende udlændings integrationsvilje, undladelse af  

 kriminalitet og manglende gæld til det offentlige, jf. den foreslåede  

 bestemmelse i § 11, stk. 5  .
 Det foreslås i § 11, stk. 5, nr. 1 , at tidsubegrænset  

 opholdstilladelse betinges af, at den pågældende udlænding har gennemført et  

 tilbudt introduktionsprogram og eventuelle andre tilbudte integrationsmæssige  

 tiltag.
Bagatelagtige eller undskyldelige udeblivelser fra  

 introduktionsprogrammet, for eksempel på grund af dokumenteret sygdom, som  

 ikke medfører noget tab af rettigheder i forhold til introduktionsydelsen,  

 vil ikke forhindre opnåelsen af tidsubegrænset opholdstilladelse.
Det kan i  

 særlige tilfælde være tilstrækkeligt, at en udlænding har deltaget i  

 eventuelle andre tilbudte integrationsmæssige tiltag.
Dette gælder dels de  

 udlændinge, der ikke skønnes at have behov for et decideret  

 introduktionsprogram, dels de udlændinge, der som følge af udeblivelse fra  

 introduktionsprogrammet efterfølgende tilbydes et særligt integrationstiltag.  

 Hvis en udlænding ikke er blevet tilbudt at deltage i et  

 introduktionsprogram, gælder betingelsen i den foreslåede § 11, stk. 5, nr.  

 1, ikke.
Af retssikkerhedsmæssige grunde skal tildelingen af tidsubegrænset  

 opholdstilladelse baseres på objektive kriterier.
Der foreslås derfor, at der  

 ikke skal foretages nogen evaluering af, hvilket udbytte udlændingen har haft  

 af introduktionsindsatsen, herunder danskundervisningen.
Meddelelse af  

 tidsubegrænset opholdstilladelse vil således ikke være betinget af, at  

 udlændingen består en prøve i de færdigheder, den pågældende har erhvervet  

 sig under introduktionsindsatsen.
 I § 11, stk. 5, nr. 2 , foreslås det, at tidsubegrænset  

 opholdstilladelse skal betinges af, at den pågældende udlænding under sit  

 ophold her i landet inden for en af indenrigsministeren fastsat periode ikke  

 er idømt en betinget eller ubetinget frihedsstraf eller anden strafferetlig  

 retsfølge af frihedsberøvende karakter.
Udlændinge, der er straffet for kriminalitet af en vis grovhed, vil  

 således ikke kunne opnå tidsubegrænset opholdstilladelse før udløbet af en  

 vis karenstid.
Længden af karenstiden vil afhænge af lovovertrædelsens  

 karakter og af sanktionens længde.
 Det foreslås, at indenrigsministeren fastsætter nærmere regler for  

 anvendelsen af bestemmelsen, jf. den foreslåede bestemmelse i § 11, stk. 6.
Det foreslås endelig i § 11, stk. 5, nr. 3 , at tidsubegrænset  

 opholdstilladelse gøres betinget af, at den pågældende udlænding ikke har  

 forfaldne restancer på over 50.000 kr. vedrørende skatter og afgifter eller  

 offentlig hjælp m.v.
Det skal være en betingelse for at nægte meddelelse af  

 tidsubegrænset opholdstilladelse efter denne bestemmelse, at der er tale om  

 forfaldne restancer, hvor den pågældende udlænding ikke har villet aftale en  

 afdragsordning eller ikke overholder en sådan.
 Hvis restancen skyldes forhold, som ikke kan lægges udlændingen til last,  

 for eksempel sygdom, arbejdsløshed eller påbegyndt uddannelse, vil der  

 ligeledes kunne meddeles tidsubegrænset opholdstilladelse, selv om denne  

 betingelse ikke er opfyldt.
 Det foreslås, at indenrigsministeren fastsætter nærmere regler for  

 anvendelsen af bestemmelsen, herunder vedrørende reguleringen af den angivne  

 beløbsgrænse på 50.000 kr., jf. den foreslåede bestemmelse i § 11, stk.  

 6 .
Afgørelsen af, om en udlænding skal have meddelt, forlænget eller  

 inddraget en opholdstilladelse, træffes af de kompetente  

 udlændingemyndigheder efter kompetencereglerne herom i udlændingeloven.
Det  

 indebærer, at afgørelser om meddelelse, forlængelse eller inddragelse af asyl  

 træffes af Udlændingestyrelsen med klageadgang til Flygtningenævnet, medens  

 afgørelser om meddelelse, forlængelse eller inddragelse af  

 familiesammenføringstilladelser træffes af Udlændingestyrelsen med  

 klageadgang til Indenrigsministeriet.
Vurderingen af, om en opholdstilladelse kan meddeles tidsubegrænset, er  

 alene en vurdering af, om de særlige betingelser vedrørende  

 integrationsvilje, kriminalitet og restancer til det offentlige er opfyldt.  

 Der indgår ingen asylretlige elementer i denne vurdering.
Det foreslås  

 derfor, at den særskilte afgørelse om, hvorvidt en udlænding skal meddeles  

 tidsubegrænset opholdstilladelse, i alle sager skal træffes af  

 Udlændingestyrelsen med klageadgang til Indenrigsministeriet.
En sådan  

 fremgangsmåde er helt sædvanlig og indeholder retssikkerhedsgarantier i form  

 af administrativ prøvelse i to instanser, ombudsmandskontrol og adgang til  

 domstolsprøvelse.
Det foreslås, at opnåelse af tidsubegrænset opholdstilladelse - i lighed  

 med proceduren for opnåelse af dansk indfødsret - forudsætter en udtrykkelig  

 ansøgning herom.
En ansøgning om opholdstilladelse eller forlængelse heraf  

 vil ikke i sig selv være tilstrækkelig.
Det foreslås, at Udlændingestyrelsen til brug for vurderingen af, hvorvidt  

 den pågældende udlænding opfylder de supplerende betingelser i den foreslåede  

 bestemmelse i § 11, stk. 5, indhenter en udtalelse fra udlændingens aktuelle  

 og eventuelt også tidligere bopælskommuner med henblik på fastlæggelse af, om  

 udlændingen i hele integrationsperioden har fulgt det tilbudte  

 introduktionsprogram og opnået den fulde introduktionsydelse.
Kommunens  

 udtalelse skal alene vedrøre det objektive kriterium om udlændingens  

 deltagelse i introduktionsprogrammet eller eventuelle andre tilbudte  

 integrationsmæssige tiltag og skal ikke indeholde nogen evaluering af  

 udlændingens indsats.
 Kommunens udtalelse vil også skulle belyse, om udlændingen har forfaldne  

 restancer på 50.000 kr. vedrørende offentlig hjælp m.v., som ikke afdrages.
Udlændingemyndighederne må kunne lægge kommunens udtalelse til grund uden  

 yderligere prøvelse ved vurderingen af, om en opholdstilladelse kan meddeles  

 tidsubegrænset.
Kommunens udtalelse vil i givet fald særskilt kunne påklages  

 via det almindelige sociale ankesystem.
 Med henblik på fastlæggelse af eventuel kriminalitet og omfanget heraf vil  

 Udlændingestyrelsen ligeledes skulle indhente straffeattest vedrørende den  

 pågældende udlænding.
Det vil efter forvaltningsloven være nødvendigt at indhente udlændingens  

 samtykke til at indhente disse udtalelser.
Det skal derfor være en betingelse  

 for at ansøge om tidsubegrænset opholdstilladelse, at udlændingen giver  

 samtykke til indhentelse af de nævnte udtalelser - ligesom når udlændingen  

 søger om dansk indfødsret.
En udlænding, som ikke opfylder de foreslåede yderligere betingelser for  

 at få tidsubegrænset opholdstilladelse, vil blive meddelt fortsat  

 tidsbegrænset opholdstilladelse, såfremt grundlaget for opholdstilladelsen  

 fortsat er til stede.
Ved udløbet af den fortsat tidsbegrænsede  

 opholdstilladelse vil udlændingen på ny kunne søge om tidsubegrænset  

 opholdstilladelse.
Er grundlaget for opholdstilladelsen ikke længere til stede, kan  

 opholdstilladelsen inddrages efter de almindelige regler i udlændingelovens §  

 19. Prøvelsen heraf vil fortsat ligge hos de myndigheder, der har kompetencen  

 til at meddele og inddrage opholdstilladelser.
I asylsager vil det således  

 fortsat være Udlændingestyrelsen og i anden instans Flygtningenævnet, der  

 træffer afgørelse om forlængelse eller inddragelse af opholdstilladelsen.
 Ved afgørelsen om inddragelse skal der dog tages hensyn til, om  

 inddragelse af opholdstilladelsen må antages at virke særlig belastende for  

 den pågældende udlænding, jf. herved udlændingelovens § 26. Varigheden af  

 udlændingens ophold her i landet vil kunne indgå som et moment ved denne  

 vurdering.
Den foreslåede bestemmelse i § 11, stk. 7, giver mulighed for at  

 foretage statistiske udtræk om antallet og fordelingen her i landet af  

 udlændinge med et givet opholdsgrundlag.
Bestemmelsen præciserer endvidere,  

 at asylansøgere, der meddeles opholdstilladelse, ikke kan registreres i CPR  

 med virkning fra et tidspunkt, der ligger før det tidspunkt, hvor den  

 ansvarlige kommune overtager integrationsansvaret, jf. bemærkningerne til  

 forslagets § 1, nr. 31.
Til nr. 11 Det foreslås, at der indsættes en ny bestemmelse i § 19, stk. 1, nr.  

 4 , således at det fremgår, at i de tilfælde, hvor der som betingelse for  

 meddelelse af opholdstilladelse stilles krav om, at den herboende påtager sig  

 at forsørge ansøgeren og godtgør at være i stand hertil, skal betingelsen  

 ikke alene være opfyldt ved meddelelsen af tilladelsen, men  

 Udlændingestyrelsen skal løbende vurdere, om betingelsen er opfyldt, indtil  

 udlændingen har opnået tidsubegrænset opholdstilladelse.
Er der stillet  

 forsørgelseskrav første gang, der udstedes en opholdstilladelse, skal  

 opholdstilladelsen således som udgangspunkt nægtes forlænget eller inddrages,  

 hvis der efterfølgende bliver tale om en manglende forsørgelsesevne.
Dette  

 skal dog ikke gælde, hvis der er tale om en rent midlertidig eller  

 undskyldelig manglende forsørgelsesevne.
Det forudsættes i den forbindelse,  

 at det af udlændingemyndighedernes afgørelse udtrykkeligt fremgår, at  

 opholdstilladelsen er meddelt under den forudsætning, at den herboende  

 påtager sig forsørgelsen af ansøgeren, når forsørgelseskravet er stillet,  

 indtil tidspunktet for meddelelse af tidsubegrænset opholdstilladelse.
Opholdstilladelsen skal endvidere kun kunne nægtes forlænget eller  

 inddrages, hvis det fortsat er sådan, at der i den enkelte sag skal stilles  

 et forsørgelseskrav.
Det skal stadig være sådan, at parternes personlige  

 forhold og tilknytning til Danmark og til hjemlandet ikke taler imod at  

 stille et forsørgelseskrav.
Kravet om, at forsørgelseskravet løbende skal være opfyldt, er ikke  

 absolut.
I hvert enkelt tilfælde skal der foretages en individuel vurdering  

 af, om det er rimeligt at stille kravet.
For eksempel skal kravet ikke  

 stilles, såfremt en eventuel manglende opfyldelse af forsørgelseskravet  

 skyldes arbejdsløshed, der enten er midlertidig eller uforskyldt, for  

 eksempel fordi den skyldes sygdom eller ulykke.
Oplysning herom vil kunne fremkomme i forbindelse med ansøgning om  

 forlængelse af opholdstilladelsen og vil i givet fald kunne føre til, at  

 forsørgelseskravet ikke stilles.
Oplysningen vil endvidere kunne fremkomme i  

 forbindelse med de sociale myndigheders undersøgelse af, om  

 forsørgelseskravet i forbindelse med en forlængelse af opholdstilladelsen  

 fortsat er opfyldt, og vil i dette tilfælde indgå i kommunens udtalelse til  

 udlændingemyndighederne.
Udlændingemyndighederne vil herefter kunne tage  

 højde herfor i vurderingen af, om tilladelsen skal inddrages.
 Ved vurderingen af, om manglende opfyldelse af forsørgelseskravet skal  

 føre til inddragelse eller nægtelse af forlængelse af en meddelt  

 opholdstilladelse, skal de hensyn, der er nævnt i udlændingelovens § 26  

 fortsat indgå, jf. herved udlændingelovens § 19, stk. 5 (der efter forslagets  

 § 1, nr. 12, bliver til § 19, stk. 4). Det vil således eksempelvis kunne få  

 betydning for spørgsmålet om inddragelse, om udlændingen som følge af det  

 hidtidige ophold i Danmark har erhvervet en sådan tilknytning til landet, at  

 inddragelse ikke bør ske.
Efter bistandslovens § 4 kan der af de sociale myndigheder træffes  

 bestemmelse om, at en udlænding, der har behov for vedvarende hjælp til  

 forsørgelse, skal hjemsendes.
I så fald vil opholdstilladelsen bortfalde  

 efter reglen i udlændingelovens § 18.
Til nr. 14 De foreslåede bestemmelser i § 22, nr. 1-3 , er i overensstemmelse  

 med Udvisningsudvalgets forslag, jf. dog formuleringen »eller anden  

 strafferetlig retsfølge, der indebærer eller giver mulighed for  

 frihedsberøvelse for en lovovertrædelse, der ville have medført en straf af  

 denne varighed«.
Der henvises herom til udvalgets betænkning nr. 1326,  

 side 832-836 og nedenfor.
 Bestemmelsen finder anvendelse over for udlændinge, der har haft lovligt  

 ophold her i landet i mere end de sidste 7 år, jf. nærmere om fristens  

 beregning i den gældende bestemmelse i § 27, stk. 1. Der henvises herom til  

 betænkning nr. 1326, side 800-801.
Det er efter bestemmelsen en betingelse, at udlændingen har lovligt  

 ophold.
Herved forstås, at udlændingen lovligt opholder sig her i landet i  

 medfør af en opholdstilladelse efter udlændingelovens §§ 6-9 (EF/EØS-borgere,  

 asyl, familiesammenføring, andre særlige grunde), opholder sig lovligt i  

 landet, fordi den pågældende har visum, jf. udlændingelovens § 4, eller har  

 lovligt ophold i landet, fordi der ikke over for den pågældende stilles krav  

 om visum eller opholdstilladelse, jf. udlændingelovens §§ 1-3 og 5, stk. 2  

 (nordiske statsborgere, EF/EØS-borgere i op til 6 måneder, visumfri  

 udlændinge og børn under 18 år med fast ophold hos forældremyndighedens  

 indehaver).
 Derimod er der ikke i denne forbindelse tale om lovligt ophold, hvis  

 udlændingen alene har ret til opholde sig her i landet, medens en ansøgning  

 om opholdstilladelse behandles af udlændingemyndighederne.
 Bestemmelsen i § 22, nr. 4 , opretholdes.
Ved de nye bestemmelser i § 22, nr. 5-6, foreslås det, at ubetinget  

 frihedsstraf for forskellige former for forsætlig alvorlig kriminalitet skal  

 være omfattet af den samme udvidede adgang til udvisning, der i dag gælder  

 ved dom for narkotikakriminalitet.
Det er alene forsætlige lovovertrædelser,  

 der foreslås omfattet af den udvidede adgang til udvisning efter § 22, nr.  

 5-6.
Efter den foreslåede bestemmelse i § 22, nr. 5, vil udvisning kunne  

 ske, hvis udlændingen idømmes ubetinget frihedsstraf efter udlændingelovens §  

 59, stk. 3, eller straffelovens § 125 a, jf. herved forslagets § 3, om  

 menneskesmugling.
Strafferammen for dom for menneskesmugling under skærpende  

 omstændigheder foreslås forhøjet fra den nuværende fængsel i indtil 2 år til  

 fængsel i indtil 4 år, jf. nærmere bemærkningerne til forslagets § 3 om  

 ændring af straffeloven og de almindelige bemærkninger, afsnit 8.
Efter den foreslåede bestemmelse i § 22, nr. 6, vil udvisning kunne  

 ske, hvis udlændingen idømmes ubetinget straf efter straffelovens § 183 a om  

 fly- og skibskapring.
Overtrædelse af straffelovens § 183 a straffes i dag  

 med fængsel på indtil livstid.
 Efter § 22, nr. 6, vil udvisning endvidere kunne ske, hvis udlændingen  

 idømmes ubetinget frihedsstraf efter straffelovens § 180 om livstruende eller  

 alvorlig brandstiftelse (forsæt til omfattende ødelæggelse af fremmed ejendom  

 eller forstyrrelse af samfundsordenen) eller efter straffelovens § 181, stk.  

 3, om forsætlig brandstiftelse under særlig skærpende omstændigheder.  

 Overtrædelse af straffelovens § 180 straffes i dag med fængsel på indtil  

 livstid, medens overtrædelse af straffelovens § 181, stk. 3, straffes med  

 fængsel i indtil 10 år.
 Efter § 22, nr. 6, vil udvisning ligeledes kunne ske, hvis udlændingen  

 idømmes ubetinget frihedstraf efter straffelovens § 210, stk. 1, og stk. 3,  

 jf. stk. 1, § 216, § 222, stk. 2, og § 224 og § 225, jf. §§ 216 og 222, stk.  

 2, om incest og forskellige andre forbrydelser mod kønssædeligheden (voldtægt  

 og tilsvarende anden kønslig omgang samt samleje og anden kønslig omgang med  

 personer under 12 år). Overtrædelse af straffelovens § 210, stk. 1, § 216 og  

 § 222, stk. 2, jf. § 224 og § 225, straffes i dag med fra fængsel i indtil 6  

 år til fængsel i indtil 10 år.
 Endvidere vil udvisning kunne ske, hvis udlændingen idømmes ubetinget  

 frihedsstraf efter straffelovens § 237, § 245 og § 246 om forbrydelser mod  

 liv og legeme (forsætlig manddrab, forsætlig vold af særlig rå, brutal eller  

 farlig karakter, forsætlig legemsbeskadigelse samt forsætlig vold under  

 særdeles skærpende omstændigheder). Overtrædelse af straffelovens § 237  

 straffes i dag med fængsel på indtil livstid, medens overtrædelse af  

 straffelovens § 245 og § 246 straffes med fra fængsel i indtil 4 år til  

 fængsel i indtil 8 år.
 Endvidere vil udvisning efter den foreslåede bestemmelse i § 22, nr. 6,  

 kunne ske, hvis udlændingen idømmes frihedsstraf efter straffelovens § 252,  

 stk. 2, om hensynsløs forvoldelse af smitte med livstruende og uhelbredelig  

 sygdom (HIV eller lignende), straffelovens § 261, stk. 2, om ulovlig  

 frihedsberøvelse af særlig grov karakter eller straffelovens § 288 om røveri.  

 Overtrædelse af straffelovens § 252, stk. 2, straffes i dag med fængsel i  

 indtil 4 år, overtrædelse af straffelovens § 261, stk. 2, straffes med  

 fængsel i indtil 12 år, medens overtrædelse af straffelovens § 288 straffes  

 med fængsel i indtil 10 år.
Efter den foreslåede bestemmelse i § 22 kan der også ske udvisning, hvis  

 den udviste er idømt en anden strafferetlig retsfølge, der indebærer eller  

 giver mulighed for frihedsberøvelse.
I forhold til de gældende regler,  

 hvorefter der kan ske udvisning ved anden strafferetlig retsfølge af  

 frihedsberøvende karakter, præciseres det, at der også kan ske udvisning ved  

 dom til ambulant behandling med mulighed for institutionsanbringelse.  

 Udvisning vil som hidtil kunne ske ved dom til forvaring eller til  

 anbringelse på hospital for sindslidende og ved mentalt retarderede  

 udlændinge, der er blevet dømt til institutionsanbringelse eller med mulighed  

 herfor.
Der vil derimod ikke kunne ske udvisning ved dom til ambulant  

 behandling, der ikke giver mulighed for frihedsberøvelse.
Til nr. 15 De foreslåede bestemmelser i § 23 er i overensstemmelse med  

 Udvisningsudvalgets forslag.
Der henvises herom til udvalgets betænkning nr.  

 1326, side 836-839.
Til nr. 16 I overensstemmelse med Udvisningsudvalgets anbefalinger, jf. betænkning  

 nr. 1326, side 839-841, foreslås bestemmelsen i § 24  om  

 udvisningsbetingelserne for andre udlændinge ændret og forenklet, således at  

 alle udlændinge, der ikke har opholdt sig i landet i mere end 3 år, vil kunne  

 udvises, hvis de idømmes en betinget eller ubetinget frihedsstraf.
 En nedsættelse af minimumsbetingelserne for udvisning til betinget eller  

 ubetinget frihedsstraf for andre udlændinge vil navnlig i relation til  

 udlændinge, der har haft lovligt ophold her i landet i mere end de sidste 2  

 år, medføre, at flere sager forelægges domstolene til individuel prøvelse,  

 idet udvisning af denne gruppe af udlændinge efter de gældende regler  

 forudsætter idømmelse af 1 års ubetinget fængsel.
Der skal i denne forbindelse lægges afgørende vægt på, at der i flere  

 sager end hidtil ved anvendelsen af udlændingelovens § 26 skal foretages en  

 konkret vurdering af, om udlændingens tilknytning her til landet findes at  

 burde medføre, at beslutning om udvisning undlades.
En person, der har haft  

 opholdstilladelse her i landet af en vis varighed, men ikke mere end 3 år,  

 vil således konkret kunne nyde en højere grad af beskyttelse end en udlænding  

 med kortvarigt eller midlertidigt ophold her i landet.
 Der vil herunder særligt skulle lægges vægt på, om den pågældende har  

 stiftet familie her i landet, og om den pågældende har en nærmere tilknytning  

 til det danske samfund, herunder gennem deltagelse i arbejdsmarkedet,  

 uddannelse m.v.
 Den hidtidige praksis med hensyn til udvisning af udlændinge, der alene  

 har haft kortere tids ophold her i landet - for eksempel som turist -  

 forventes opretholdt.
Til nr. 17 I de foreslåede bestemmelser i §§ 25-25 b reguleres adgangen til  

 administrativ udvisning.
Der er alene tale om en præcisering af den hidtidige  

 anvendelse af de gældende bestemmelser i udlændingeloven, der giver adgang  

 til administrativ udvisning, jf. §§ 22, nr. 1, og 25, jf. § 46, stk. 1,  

 sammenholdt med § 49, stk. 1.
 Bestemmelsen i § 25 om udvisning på grund af hensynet til statens  

 sikkerhed svarer til den gældende bestemmelse i § 22, nr. 1.
 Den foreslåede bestemmelse i § 25 a indeholder en række  

 indskrænkninger i forhold til den gældende bestemmelse i § 25. Den foreslåede  

 bestemmelse finder alene anvendelse over for udlændinge, som ikke har haft  

 lovligt ophold her i landet i længere tid end de sidste 6 måneder, jf.  

 nærmere om fristens beregning i den gældende bestemmelse i § 27, stk. 1. Den  

 gældende bestemmelse kan anvendes over for udlændinge, som ikke har boet her  

 i landet i længere tid end de sidste 2 år.
 Den foreslåede bestemmelse i § 25 a, stk. 1, nr. 1 , præciserer i  

 forhold til den gældende bestemmelse i § 25, stk. 1, at der alene vil kunne  

 ske udvisning på grund af berigelseskriminalitet, der er omfattet af  

 straffelovens § 276 (tyveri), § 284, jf. § 276 (hæleri med hensyn til  

 tyveri), og § 279 (bedrageri) samt ved indsmugling i strid med toldlovens  

 bestemmelser, jf. toldlovens § 73, stk. 2, jf. stk. 1, nr. 1. Denne  

 præcisering er i overensstemmelse med hidtidig praksis.
Det præciseres endvidere i lovteksten, at beslutning om administrativ  

 udvisning forudsætter, at der foreligger en erkendelse fra udlændingen, eller  

 at udlændingen er pågrebet under eller i umiddelbar tilknytning til udøvelsen  

 af det strafbare forhold, eller at udlændingen af retten er dømt for  

 overtrædelsen.
Denne præcisering er også i overensstemmelse med hidtidig  

 praksis.
Bestemmelsen finder i overensstemmelse med gældende praksis som  

 udgangspunkt anvendelse på berigelseskriminalitet, der falder ind under  

 straffelovens § 287, eller hvor der i øvrigt kun bliver tale om bødestraf.
I  

 tilfælde, hvor strafferammen for den begåede berigelseskriminalitet omfatter  

 frihedsstraf, kan anklagemyndigheden rejse straffesag og under denne sag  

 nedlægge påstand om udvisning efter den gældende bestemmelse i § 24, nr. 4  

 (efter forslaget § 24, nr. 2).
Efter administrativ praksis træffes der afgørelse om udvisning af  

 udlændinge for overtrædelse af toldloven, når overtrædelsen er af  

 professionel karakter, hvilket blandt andet kan være tilfældet, hvis  

 udlændingen tidligere er straffet for tilsvarende forhold, eller  

 overtrædelsen er sket med henblik på videresalg.
Toldlovsovertrædelser, hvor  

 det unddragne afgiftsbeløb overstiger 2.000 kr., betragtes som værende af  

 professionel karakter.
Der er ikke ved ændringen tilsigtet en ændring af  

 administrativ praksis for udvisning på grund af toldlovsovertrædelser.
 I den foreslåede bestemmelse i § 25 a, stk. 1, nr. 2 , opretholdes  

 den gældende adgang til udvisning i udlændingelovens § 25, stk. 2, nr. 2, på  

 grund af ulovlig besiddelse eller brug af euforiserende stoffer.
Med henblik på en præcisering af de situationer, hvor udvisning efter  

 bestemmelsen vil kunne komme på tale, foreslås det, at der i lovteksten  

 indsættes en bestemmelse om, at beslutning om administrativ udvisning  

 forudsætter, at der foreligger en erkendelse fra den pågældende, eller at der  

 i øvrigt foreligger en særlig bestyrket mistanke om ulovlig besiddelse eller  

 brug af euforiserende stoffer, eller at udlændingen af retten er dømt for  

 ulovlig besiddelse.
Denne præcisering er i overensstemmelse med hidtidig  

 praksis.
Ved en særlig bestyrket mistanke forstås, at der foreligger en høj grad af  

 bevis for, at den pågældende besidder (har besiddet) eller bruger (har brugt)  

 euforiserende stoffer.
Der vil således i overensstemmelse med gældende  

 administrativ praksis kunne ske udvisning trods manglende erkendelse, såfremt  

 den pågældende enten indvortes eller direkte på sin person findes i  

 besiddelse af euforiserende stoffer, eller såfremt den pågældende antræffes  

 stærkt narkotikapåvirket og har friske stikmærker på kroppen.
 Den gældende bestemmelse i § 25, stk. 2, nr. 1, om udvisning af  

 udlændinge, der på grund af alkoholmisbrug jævnligt har givet anledning til  

 ulempe for andre eller til forstyrrelse af ro og orden, foreslås i  

 overensstemmelse med Udvisningsudvalgets anbefaling ophævet.
Det foreslås, at afvisningsreglerne i § 28, stk. 1, nr. 3-5, jf. stk. 2,  

 indarbejdes i reglerne om administrativ udvisning, jf. den foreslåede  

 bestemmelse i § 25 a, stk. 2 . Dette indebærer, at de i den gældende  

 bestemmelse i § 28, stk. 1, nr. 3-5, anførte afvisningsgrunde efter forslaget  

 både vil kunne medføre udvisning og afvisning.
Efter forslaget vil de  

 tilfælde, hvor der efter gældende praksis efter indrejsen træffes bestemmelse  

 om afvisning med indrejseforbud, blive omfattet af reglerne om administrativ  

 udvisning, medens de situationer, hvor der efter praksis træffes bestemmelse  

 om afvisning ved indrejsen af de i § 28, stk. 1, nr. 3-5, anførte grunde,  

 fortsat vil være omfattet af afvisningsreglerne.
 I relation til den gældende bestemmelse i § 28, stk. 1, nr. 3, jf. stk. 2,  

 (efter forslaget § 25 a, stk. 2, nr. 1 ), som tager sigte på  

 afvisning/udvisning på grund af en formodning om, at den pågældende vil tage  

 ophold eller arbejde uden fornøden tilladelse, bemærkes, at bestemmelsen -  

 som efter hidtidig praksis - særligt finder anvendelse på udlændinge, der  

 tager beskæftigelse her i landet uden fornøden tilladelse.
 Bestemmelsen i § 25 b om udvisning på grund af ulovligt ophold  

 svarer til den gældende bestemmelse i § 24, nr. 5.
En administrativ beslutning om udvisning kan påklages til  

 Indenrigsministeriet og kan af udlændingen i de i § 52, stk. 1, nr. 3 og 4,  

 nævnte situationer forlanges indbragt for domstolene.
Herudover kan en  

 administrativ beslutning om udvisning indbringes for domstolene efter  

 grundlovens § 63.
Til nr. 18 Den foreslåede bestemmelse i § 26, stk. 1 , er i overensstemmelse  

 med Udvisningsudvalgets forslag.
Der henvises herom til udvalgets betænkning  

 nr. 1326, side 845-849.
 Efter den foreslåede bestemmelse i § 26, stk. 2 , skal der i  

 forhold til de udlændinge, der udvises efter de foreslåede bestemmelser i §  

 22, nr. 4-6, jf. forslagets § 1, nr. 14, ske en vægtning af de hensyn, der er  

 opregnet i § 26, stk. 1. Vægtningsreglen indebærer, at de i § 26, stk. 1,  

 opregnede hensyn kun undtagelsesvis skal føre til undladelse af udvisning,  

 såfremt udlændingen har begået en af de kriminalitetsformer, som er nævnt i §  

 22, nr. 4-6.
Der vil herefter ved idømmelse af en ubetinget frihedsstraf for en af de i  

 § 22, nr. 4-6, omfattede kriminalitetsformer som udgangspunkt skulle ske  

 udvisning - uanset varigheden af udlændingens ophold her i landet.
Kun  

 særlige forhold efter § 26, stk. 1, vil herefter kunne føre til, at udvisning  

 undlades.
Om der foreligger sådanne særlige forhold, at der ikke skal ske  

 udvisning, afhænger af en konkret afvejning af på den ene side arten og  

 grovheden af den begåede kriminalitet og på den anden side styrken af de i §  

 26, stk. 1, nævnte hensyn.
 Det skal fremhæves, at vægtningsreglen skal anvendes i overensstemmelse  

 med danske myndigheders forpligtelser til i forbindelse med en afgørelse om  

 udvisning at inddrage hensyn, der følger af internationale konventioner og  

 aftaler, herunder Den Europæiske Menneskerettighedskonvention artikel 3 og 8.
 De i § 26, stk. 1, nævnte hensyn, herunder til udlændingens familiemæssige  

 tilknytning til Danmark, vil således tale imod udvisning i det omfang, dette  

 følger af internationale forpligtelser, jf. artikel 8 i Den Europæiske  

 Menneskerettighedskonvention.
Til nr. 22 Formuleringen af bestemmelsen i § 31, stk. 2, 1. pkt. , foreslås  

 ændret således, at refoulementsforbuddet betinges af, om der foreligger  

 omstændigheder, der er omfattet af udlændingelovens § 7, stk. 2, og ikke -  

 som efter den gældende bestemmelse - af, om den pågældende udlænding har  

 opholdstilladelse her i landet som de facto-flygtning.
Ved ændringen, der  

 indebærer en udvidet beskyttelse i forhold til den gældende regel, opnås der  

 systematisk overensstemmelse mellem stk. 1 og stk. 2 i § 31.
 Der henvises nærmere til Udvisningsudvalgets betænkning nr. 1326, side  

 762-765.
Efter udlændingelovens § 32 a skal et afslag på asyl være ledsaget af en  

 afgørelse om, hvorvidt den udlænding, afslaget vedrører, efter  

 udlændingelovens § 31 kan udsendes tvangsmæssigt af landet, hvis den  

 pågældende ikke udrejser frivilligt.
Flygtningenævnet har i praksis antaget,  

 at nævnet i forbindelse med en beslutning efter udlændingelovens § 32 a om  

 tvangsmæssig udsendelse kan fastsætte betingelser, således at en udsendelse  

 kan ske, uden at udlændingelovens § 31 er til hinder herfor.
 Efter den foreslåede ændring af udlændingelovens § 7, stk. 2, jf.  

 forslagets § 1, nr. 1, hvortil der henvises i udlændingelovens § 31, stk. 2,  

 kan Flygtningenævnet i forbindelse med en beslutning efter udlændingelovens §  

 32 a stille vilkår for tvangsmæssig udsendelse under henvisning til de  

 generelle forhold i hjemlandet, såfremt oplysningerne om forholdene i det  

 pågældende land tilsiger, at den enkelte asylansøger risikerer forfølgelse  

 eller tilsvarende overgreb ved en tilbagevenden.
Til nr. 23 De foreslåede bestemmelser i § 32, stk. 1, 2 og 4-7 , er i  

 overensstemmelse med Udvisningsudvalgets forslag.
Der henvises herom til  

 udvalgets betænkning nr. 1326, side 849-850.
 Bestemmelsen i § 32, stk. 3 , indebærer, at udlændinge, der udvises  

 efter § 22, nr. 4-6, meddeles indrejseforbud for mindst 5 år - uanset  

 varigheden af udlændingens ophold her i landet og den konkret forskyldte  

 straf.
 Reglerne i § 32, stk. 2 og 4, om indrejseforbuddets varighed er knyttet  

 til længden af den konkret forskyldte straf og giver ikke mulighed for en  

 konkret vurdering af indrejseforbuddets længde.
 Den gældende ordning, hvorefter et af domstolene fastsat indrejseforbud  

 kan ophæves administrativt, jf. den gældende § 32, stk. 4, 1. pkt., foreslås  

 endvidere ophævet.
Til nr. 25 Den gældende bestemmelse i § 33, stk. 8, hvorefter udrejsefristen i  

 forbindelse med udvisning ved dom, regnes fra dommens afsigelse eller, hvis  

 den pågældende ikke har været til stede ved denne, fra dommens forkyndelse,  

 foreslås ophævet, idet bestemmelsen ikke indeholder en dækkende regulering af  

 de i praksis forekommende situationer.
I stedet foreslås indsat en  

 bestemmelse, hvori der tages højde for de forskellige typer af straffedomme  

 og foranstaltningsdomme.
Efter den foreslåede ændrede affattelse af § 33, stk. 8 ,  

 fastsættes udrejsefristen til straks og regnes fra tidspunktet for  

 løsladelse.
Sker der prøveløsladelse, skal udrejsefristen regnes fra dette  

 tidspunkt.
Det foreslås endvidere, at udrejsefristen regnes fra tidspunktet for  

 udskrivning og ikke fra eventuelle foranstaltningsændringer, hvor der ikke  

 sker udskrivning.
Det er udskrivningen fra hospital eller forvaring, der er  

 afgørende, også ved udskrivning til fortsat ambulant behandling, uanset om  

 denne måtte være forbundet med ophold på døgninstitution eller bofællesskaber  

 og lignende.
Den foreslåede bestemmelse forudsætter, at den behandlende overlæge  

 underretter anklagemyndigheden, når det bliver aktuelt at udskrive en udvist  

 udlænding fra hospital eller forvaring.
Rigsadvokaten vil instruere  

 politimestrene om, at overlægen i forbindelse med fremsendelse af dommen skal  

 anmodes om, at der skal ske indberetning til vedkommende politimester forud  

 for udskrivningen.
Ved betingede domme foreslås udrejsefristen fastsat til tidspunktet for  

 endelig dom i sagen.
Udsendelse vil herefter, såfremt dommen ikke ankes,  

 kunne ske efter ankefristens udløb.
Ankes dommen, vil udsendelse kunne ske,  

 når ankedommen er afsagt, eller, såfremt den pågældende ikke har været til  

 stede ved ankedommens afsigelse, fra dommens forkyndelse.
 Efter den foreslåede bestemmelse i § 33, stk. 9 , har en ansøgning  

 om opholdstilladelse efter § 9, jf. § 10, stk. 2, fra en udlænding med  

 indrejseforbud herefter ikke opsættende virkning, medmindre den myndighed,  

 der behandler ansøgningen, træffer beslutning herom.
Til nr. 30 Efter udlændingelovens § 40, stk. 1, 1. pkt., skal en udlænding meddele de  

 oplysninger, som er nødvendige til bedømmelse af, om en tilladelse i henhold  

 til denne lov kan gives, eller om udlændingen lovligt opholder sig her i  

 landet.
En udlænding, som søger om opholdstilladelse, har således  

 oplysningspligt over for udlændingemyndighederne.
Såfremt oplysningspligten  

 ikke opfyldes, kan dette i overensstemmelse med almindelige  

 forvaltningsretlige regler indebære, at ansøgningen ikke imødekommes.
Det  

 følger af udlændingelovens § 60, stk. 1, at en udlænding, som ikke opfylder  

 oplysningspligten i § 40, stk. 1, kan straffes med bøde eller under skærpende  

 omstændigheder med hæfte.
 Det foreslås, at også andre personer, som må antages at kunne bidrage med  

 oplysninger til sagens behandling, kan pålægges at meddele de oplysninger,  

 som er nødvendige til udlændingemyndighedernes bedømmelse af, om  

 opholdstilladelse skal gives.
 Bestemmelsen vil finde anvendelse ved enhver sag om opholdstilladelse  

 efter udlændingelovens bestemmelser.
 Den foreslåede bestemmelse vil af myndighederne skulle administreres med  

 respekt af forbuddet i FN's konvention om borgerlige og politiske rettigheder  

 og Den Europæiske Menneskerettighedskonvention mod  

 »selvinkriminering«, jf. de almindelige bemærkninger afsnit 9.
 Foretages afhøring af politiet i forbindelse med efterforskning af et  

 formodet strafbart forhold, finder retsplejelovens regler om afhøring af  

 sigtede og ikke sigtede anvendelse.
 Udlændingemyndighederne vil kunne kræve, at oplysningerne fra andre  

 personer afgives på tro og love, jf. udlændingelovens § 40, stk. 4. Manglende  

 opfyldelse af denne oplysningspligt vil være omfattet af straffebestemmelsen  

 i udlændingelovens § 60, stk. 1.
Endvidere kan manglende opfyldelse af oplysningspligten efter en konkret  

 vurdering af de i sagen foreliggende oplysninger komme ansøgeren til skade og  

 efter en samlet vurdering af sagens omstændigheder føre til, at der meddeles  

 afslag på ansøgningen.
En manglende deltagelse i sagens oplysning vil for  

 eksempel ikke kunne tillægges en sådan processuel skadevirkning, hvis den  

 manglende medvirken - eksempelvis i en sag om familiesammenføring mellem  

 ægtefæller - beror på et modsætningsforhold mellem de personer, der er  

 oplysningspligtige efter den foreslåede § 40, stk. 1, 3. pkt., og  

 ægtefællerne, og det på baggrund af oplysningerne tilvejebragt i øvrigt af  

 ægtefællerne må antages, at ægteskabet er bestemt af ægtefællerne selv.
Til nr. 31 Efter § 4, stk. 2, i det af indenrigsministeren samtidig fremsatte forslag  

 til lov om integration af udlændinge i Danmark påhviler ansvaret for  

 boligplacering, introduktionsprogrammer, udbetaling af introduktionsydelse og  

 samordning af den almindelige integrationsindsats i kommunen vedrørende  

 flygtninge og flygtningelignende personer, jf. § 54 i samme forslag,  

 kommunalbestyrelsen fra udgangen af den første hele måned efter tidspunktet  

 for meddelelse af opholdstilladelse til den pågældende.
 Efter den gældende § 42 a, stk. 1, i udlændingeloven får en udlænding, der  

 opholder sig her i landet, og hvis ansøgning om opholdstilladelse i henhold  

 til § 7 er taget under behandling, udgifterne til underhold dækket af  

 Udlændingestyrelsen.
 Den foreslåede ændring af udlændingelovens § 42 a, stk. 1, betyder, at en  

 asylansøger, der bliver meddelt opholdstilladelse, får udgifterne til  

 underhold dækket af Udlændingestyrelsen, indtil det tidspunkt, hvor  

 kommunalbestyrelsen efter § 4, stk. 2, i ovennævnte forslag til lov om  

 integration af udlændinge i Danmark får ansvaret for integration af  

 udlændingen.
Til nr. 32 og 33 Efter den foreslåede bestemmelse i § 42 a, stk. 7 , skal  

 Udlændingestyrelsen, medmindre særlige grunde taler derimod, bestemme, at en  

 udlænding, der indgiver ansøgning om asyl ved eller efter indrejsen, og som  

 ikke medvirker til sagens oplysning, ikke skal have sine udgifter til  

 underhold dækket, bortset fra kost, logi og sundhedsmæssige ydelser.
Det  

 forudsættes, at udlændingen i disse tilfælde får ydet kost og logi m.v. i  

 naturalier.
De pågældende vil således ikke få udbetalt kost-, lomme- eller  

 tøjpenge.
 Efter den gældende bestemmelse i § 42 a, stk. 6, nr. 1, der samtidig  

 foreslås ophævet, har Udlændingestyrelsen alene mulighed for at træffe en  

 sådan bestemmelse.
 Efter den foreslåede § 42 a, stk. 7, bliver Udlændingestyrelsen - efter at  

 ansøgning om asyl er indgivet - forpligtet til at gennemgå asylansøgerens  

 forhold med henblik på at træffe afgørelse efter bestemmelsen.
 Udlændingestyrelsen kan alene træffe bestemmelse om, at udlændingen skal  

 have dækket sine udgifter til underhold på almindelig vis efter § 42 a, stk.  

 1, hvis særlige grunde taler derfor, d.v.s. hvis inddragelse af kost-, tøj-  

 og lommepenge efter udlændingens personlige og familiemæssige forhold vil  

 virke særlig belastende for udlændingen, f.eks. hvis udlændingen har børn i  

 eller under den undervisningspligtige alder, eller hvis udlændingen er  

 mindreårig uledsaget asylansøger.
Til nr. 37 Forslaget er i overensstemmelse med Udvisningsudvalgets forslag.
Der  

 henvises herom til udvalgets betænkning nr. 1326, side 852-853.
Til nr. 38 Den foreslåede § 50, stk. 1 , er i overensstemmelse med  

 Udvisningsudvalgets forslag.
Der henvises herom til udvalgets betænkning nr.  

 1326, side 853.
Til nr. 39 Den foreslåede bestemmelse i udlændingelovens § 50 a indeholder  

 nærmere regler om en obligatorisk retslig prøvelse af, om udvisning af en  

 udlænding med en foranstaltningsdom efter straffelovens §§ 68-70 skal  

 ophæves, fordi udlændingens helbredsmæssige tilstand afgørende taler imod, at  

 udsendelse finder sted.
§ 50 a, stk. 1 , indeholder regler om tilrettelæggelsen af den  

 obligatoriske retslige prøvelse ved udlændinge, der er dømt til forvaring  

 eller anbringelse.
I disse tilfælde kræver en foranstaltningsændring, der  

 indebærer udskrivning fra hospital eller forvaring, efter de gældende regler  

 en forudgående godkendelse fra retten i medfør af straffelovens § 72. Det  

 foreslås derfor, at den obligatoriske retslige prøvelse finder sted samtidig  

 med, at retten i medfør af straffelovens § 72 tager stilling til en sådan  

 foranstaltningsændring.
Beslutter retten i medfør af straffelovens § 72, at  

 foranstaltningen endeligt skal ophæves, skal der ikke ske nogen retslig  

 prøvelse af, om udvisningen skal ophæves.
I disse tilfælde skal udvisningen  

 effektueres efter foranstaltningens ophævelse.
Anklagemyndigheden drager  

 omsorg for, at den obligatoriske retslige prøvelse finder sted.
§ 50 a, stk. 2 , indeholder regler om tilrettelæggelsen af den  

 obligatoriske retslige prøvelse ved udlændinge, der er dømt eller i  

 forbindelse med en foranstaltningsændring fortsat er undergivet en  

 strafferetlig retsfølge, der indebærer frihedsberøvelse.
I disse tilfælde  

 kræver udskrivning fra hospital eller forvaring ikke rettens forudgående  

 godkendelse.
Det foreslås derfor, at retten på anklagemyndighedens  

 foranledning tager stilling til spørgsmålet om eventuel ophævelse af  

 udvisningen.
De almindelige regler i retsplejelovens § 765 om  

 varetægtssurrogat finder anvendelse.
Den obligatoriske retslige prøvelse skal  

 finde sted, også selv om der er gået kortere tid efter afsigelsen af dommen.  

 Er udlændingen dømt til ambulant behandling med mulighed for  

 frihedsberøvelse, forudsættes det, at retten i forbindelse med straffesagen  

 tager stilling til, om udlændingens helbredsmæssige tilstand afgørende taler  

 imod, at udsendelse finder sted.
Der vil ved rettens afgørelse kunne lægges vægt på, om udlændingen er i en  

 tilstand, hvor det efter de lægefaglige vurderinger i sagen kan befrygtes, at  

 den pågældende vil begå personfarlig kriminalitet.
Retten vil endvidere kunne  

 lægge vægt på karakteren og grovheden af den kriminalitet, der begrundede  

 udvisning.
 Retten skal af egen drift påse, om udsendelse af en udlænding med et  

 fortsat behandlingsbehov vil være i strid med Den Europæiske  

 Menneskerettighedskonvention.
 Den retslige prøvelse efter § 50 a udelukker ikke udlændingens adgang til  

 efter § 50 at få spørgsmålet om udvisningens ophævelse indbragt for retten,  

 jf. herved forslagets § 1, nr. 38.
Til nr. 45 Som en konsekvens af, at det ikke længere vil skulle indgå i domstolenes  

 overvejelser i forbindelse med udvisning på grund af strafbart forhold at  

 vurdere, om udlændingen (fortsat) risikerer asylrelevant forfølgelse i  

 hjemlandet, jf. herved bemærkningerne til den foreslåede bestemmelse i § 26,  

 stk. 1, nr. 7, i forslagets § 1, nr. 18, foreslås bestemmelsen i § 57, stk.  

 1, hvorefter Flygtningenævnet afgiver en udtalelse til brug for  

 domstolsbehandlingen, ophævet.
 Som en konsekvens af, at Flygtningenævnet ikke længere vil skulle afgive  

 udtalelse til brug for straffesagen, foreslås den gældende bestemmelse i §  

 57, stk. 3, (efter forslaget § 57, stk. 2) ændret således, at oplysninger om  

 en udlændings strafbare forhold i disse tilfælde alene kan videregives til  

 Udlændingestyrelsen.
 Med henblik på at sikre, at domstolene i forbindelse med en fornyet  

 prøvelse efter § 50 af en beslutning om udvisning får adgang til relevante  

 oplysninger vedrørende udlændingens personlige, familiemæssige og øvrige  

 forhold, således at afgørelsen kan træffes på et fyldestgørende grundlag,  

 foreslås der i § 57, stk. 1, indsat en bestemmelse om, at anklagemyndigheden  

 i disse sager er forpligtet til at indhente en udtalelse fra  

 Udlændingestyrelsen.
Til § 2 Til nr. 1-8 Der er alene tale om konsekvensændringer og lovtekniske ændringer.
De i  

 nr. 1, 5, og 7 anførte bestemmelser foreslås ophævet, idet der er tale om  

 bestemmelser, som ifølge bemærkningerne til § 3 i lov nr. 410 af 10. juni  

 1997 alene skulle sættes i kraft, såfremt Schengen-konventionen trådte i  

 kraft for Danmarks vedkommende, førend EF-asylkonventionens ikrafttræden.
Den  

 foreslåede ophævelse af § 1, nr. 17, er en konsekvens af forslagets § 1, nr.  

 23. De foreslåede ændringer i nr. 2 og 6 er konsekvensændringer som følge af  

 forslagets § 1, nr. 12 og 14-17. De foreslåede ændringer i nr. 3 og 4 er  

 konsekvensændringer som følge af vedtagne ændringer af udlændingeloven ved  

 lov nr. 407 af 10. juni 1997, og lov nr. 387 af 6. juni 1991, jf.  

 ikrafttrædelsesbekendtgørelse nr. 650 af 1. juli 1997.
Til § 3 Til nr. 1 Den foreslåede bestemmelse indebærer ikke en udvidelse af de strafbare  

 forhold efter udlændingeloven.
Bestemmelsen er alene en overbygning på den  

 gældende straffebestemmelse i udlændingelovens § 59, stk. 3, og den skal  

 alene anvendes, hvor der foreligger skærpende omstændigheder.
Spørgsmålet om, hvorvidt menneskesmugling er foretaget under skærpende  

 omstændigheder, beror på en samlet vurdering af lovovertrædelsen.
Skærpende  

 omstændigheder vil for eksempel foreligge, hvis der er tale om organiseret  

 eller professionel menneskesmugling.
I vurderingen indgår også, om der er  

 tale om et enkeltstående forhold, eller om der er tale om en mere systematisk  

 adfærd.
Det vil under alle omstændigheder være en betingelse, at der er tale  

 om menneskesmugling for vindings skyld.
 Den foreslåede bestemmelse finder anvendelse på alle tre led i  

 udlændingelovens § 59, stk. 3.
Bestemmelsen forudsættes ikke udelukkende anvendt, hvor strafferammen på  

 fængsel indtil 2 år i udlændingelovens § 59, stk. 3, ikke findes  

 tilstrækkelig.
Bestemmelsen forudsættes således anvendt i tilfælde, hvor  

 forholdet skønnes at være så groft, at samfundets reaktion bør give sig  

 udtryk ved anvendelse af straffeloven frem for udlændingeloven.
Dette gælder,  

 selv om den konkret forskyldte fængselsstraf fastsættes til væsentligt mindre  

 end 2 år.
 Den foreslåede bestemmelse omfatter kun forsætlige forhold, jf.  

 straffelovens § 19.
Til § 4 Til nr. 1 Det foreslås, at der i lov om ægteskabs indgåelse og opløsning indsættes  

 en ny bestemmelse i § 11 a , hvorefter kun visse nærmere anførte  

 kategorier af udlændinge kan indgå ægteskab her i landet.
Det drejer sig om  

 udlændinge, der lovligt opholder sig her i landet i medfør af en  

 opholdstilladelse efter udlændingelovens §§ 6-9 (EF/EØS-borgere, asyl,  

 familiesammenføring, andre særlige grunde), udlændinge, der opholder sig  

 lovligt i landet, fordi de har visum, jf. udlændingelovens § 4, og  

 udlændinge, der har lovligt ophold i landet, fordi der ikke over for dem  

 stilles krav om visum eller opholdstilladelse, jf. udlændingelovens §§ 1-3 og  

 5, stk. 2 (nordiske statsborgere, EF/EØS-borgere i op til 6 måneder, visumfri  

 udlændinge og børn under 18 år med fast ophold hos forældremyndighedens  

 indehaver).
Det er en betingelse for indgåelse af ægteskab, at den pågældende i medfør  

 af de øvrige bestemmelser i udlændingeloven har ret til ophold i Danmark.
En  

 udlænding, hvis opholdstilladelse er inddraget eller bortfaldet, jf.  

 udlændingelovens kapitel 3, vil således ikke kunne indgå ægteskab her i  

 landet.
Endvidere vil en udlænding, der har opnået opholdstilladelse, men som  

 er udvist eller afvist i medfør af udlændingelovens kapitel 4 og 5, ikke  

 kunne indgå ægteskab her i landet.
Det er endvidere en forudsætning, at  

 udlændingens opholdstilladelse eller visum er gyldigt og ikke er udløbet.
De foreslåede ændringer indebærer, at det fremover ikke vil være muligt  

 for en udlænding, der alene har ret til opholde sig her i landet, medens  

 ansøgningen om opholdstilladelse behandles af udlændingemyndighederne, at  

 indgå ægteskab med en herboende.
Har udlændingen, medens ansøgningen om  

 opholdstilladelse behandles, et andet opholdsgrundlag, vil dette være  

 tilstrækkeligt til at indgå ægteskab.
Afskåret fra at indgå ægteskab vil herefter være asylansøgere, hvis  

 ansøgning er under behandling, og som ikke har et gyldigt visum eller  

 opholdstilladelse eller et visumfrit ophold, der ikke er udløbet.
Endvidere  

 kan nævnes som et eksempel, at udlændinge, hvis gyldige visum udløber under  

 opholdet i Danmark, og som ansøger om forlængelse af det pågældende visum,  

 ikke i det tidsrum, der medgår til at behandle denne visumansøgning, vil have  

 adgang til at indgå ægteskab.
Som et eksempel kan yderligere nævnes  

 udlændinge, der er blevet meddelt afslag på asyl, men som ikke for tiden kan  

 udsendes.
Dette gælder, uanset om de pågældende har ansøgt om  

 opholdstilladelse efter udlændingelovens § 9, stk. 2, nr. 4.
 I de tilfælde, hvor udlændingemyndighederne fastsætter en bestemt  

 udrejsefrist, jf. udlændingelovens § 33, indebærer forslaget, at der ikke  

 skal være adgang til at indgå ægteskab i tidsrummet fra  

 udlændingemyndighedernes afgørelse til udrejsefristens udløb.
Den udlænding, der ønsker at indgå ægteskab her i landet, skal opfylde  

 betingelserne i den foreslåede § 11 a på tidspunktet for vielsens  

 forrettelse.
Det er således ikke tilstrækkeligt, at betingelserne for at  

 kunne indgå ægteskab i Danmark er opfyldt ved udstedelse af prøvelsesattest  

 eller ved udlændingens henvendelse til vielsesmyndigheden.
Hvis ganske særlige omstændigheder taler derfor, navnlig varigheden af  

 udlændingens ophold her i landet, kan statsamtet give tilladelse til  

 ægteskabet, selv om betingelsen i den foreslåede § 11 a, stk. 1, ikke er  

 opfyldt.
I tilfælde, hvor en asylansøger m.v. har opholdt sig i landet i  

 meget lang tid og har opnået en påviselig tilknytning til den person, med  

 hvem ægteskabet agtes indgået, kan statsamtet således efter den foreslåede  

§ 11 a, stk. 2 , helt undtagelsesvis give tilladelse til, at der  

 indgås ægteskab.
Statsamtets afgørelse kan efter almindelige regler påklages  

 til justitsministeren (Civilretsdirektoratet).
Til nr. 2 Der er tale om en konsekvensændring som følge af forslagets § 4, nr. 3.
Til nr. 3 Efter § 19, stk. 1, i lov om ægteskabs indgåelse og opløsning må vielse  

 ikke foretages, før en af de myndigheder, der er nævnt i lovens § 13, stk. 1,  

 har attesteret, at ægteskabsbetingelserne er opfyldt.
En sådan attest har  

 efter den nugældende § 19, stk. 1, 2. pkt., gyldighed i 4 måneder.
Det foreslås, at tidsrummet for gyldighed beskrives særskilt i § 19,  

 stk. 2 . Gyldighedsperioden på 4 måneder foreslås som udgangspunkt  

 opretholdt.
Hvor ægteskabsbetingelsen i den foreslåede § 11 a er opfyldt for  

 et kortere tidsrum, skal gyldigheden af attesten dog begrænses tilsvarende.  

 Derved sikres det, at den udlænding, der ønsker at indgå ægteskab i Danmark,  

 opfylder betingelserne i den foreslåede § 11 a på tidspunktet for vielsens  

 forrettelse.
Til § 5 Det foreslås, at loven træder i kraft dagen efter bekendtgørelsen i  

 Lovtidende.
 Det foreslås i § 5, stk. 2 , at § 1, nr. 10, 12, og 20, samt § 2,  

 nr. 2, som indeholder de foreslåede ændringer vedrørende meddelelse af  

 tidsubegrænset opholdstilladelse, herunder spørgsmålet om inddragelse af  

 opholdstilladelse, jf. herved bemærkningerne til de pågældende bestemmelser,  

 træder i kraft den 1. juli 1998.
De foreslåede ændringer vedrørende meddelelse af tidsubegrænset  

 opholdstilladelse indebærer, at der ved meddelelse af tidsubegrænset  

 opholdstilladelse blandt andet skal ses på, om den pågældende udlænding har  

 fulgt det tilbudte introduktionsprogram, som vil blive indført ved  

 indenrigsministerens forslag til lov om integration af udlændinge i Danmark.  

 Det findes derfor hensigtsmæssigt, at ændringerne træder i kraft den 1. juli  

 1998 samtidig med loven om integration af udlændinge i Danmark.
Med samme  

 begrundelse foreslås det, at de ved § 1, nr. 10, 12, og 20, foreslåede  

 ændringer af udlændingeloven samt den ved § 2, nr. 2, foreslåede ændring af  

 lov nr. 410 af 10. juni 1997 om ændring af udlændingeloven  

 (Schengenkonventionen) ikke finder anvendelse for udlændinge, der er meddelt  

 opholdstilladelse inden bestemmelsernes ikrafttræden, jf. den foreslåede §  

 5, stk. 3.
Det foreslås endvidere i § 5, stk. 2, at § 1, nr. 31, træder i kraft den  

 1. juli 1998, da bestemmelsen er knyttet til forslaget om lov om integration  

 af udlændinge i Danmark, jf. ovenfor.
Med samme begrundelse foreslås det, at  

 den ved § 1, nr. 31, foreslåede ændring af udlændingelovens § 5, stk. 3, ikke  

 finder anvendelse for udlændinge, der er meddelt opholdstilladelse inden  

 bestemmelsernes ikrafttræden.
 Det foreslås endelig i § 5, stk. 2, at § 4 vedrørende ændring af  

 ægteskabsloven, hvorefter kun visse nærmere anførte kategorier af udlændinge  

 kan indgå ægteskab her i landet, træder i kraft den 1. juli 1998. Herved  

 sikres, at Civilretsdirektoratet kan forberede den ændrede procedure for  

 prøvelsen af ægteskabsbetingelserne i kommunerne.
I § 5, stk. 4 , foreslås det, at de ved § 1, nr. 1-8, 11, 32, 33 og  

 41, foreslåede ændringer af udlændingeloven ikke finder anvendelse for  

 udlændinge, der inden lovens ikrafttræden har indgivet ansøgning om eller er  

 meddelt opholdstilladelse.
De nævnte bestemmelser indeholder ændringer i  

 udlændingelovens bestemmelser vedrørende meddelelse af asyl med de  

 facto-status, familiesammenføring, herunder forsørgelseskrav,  

 opholdstilladelse efter § 9, stk. 2, nr. 4, samt motivationsfremmende  

 foranstaltninger over for asylansøgere, der ikke medvirker ved sagens  

 oplysning, jf. herved bemærkningerne til de pågældende bestemmelser.
De  

 pågældende ændringer i betingelserne og vilkårene for  

 ophold/opholdstilladelse findes af retssikkerhedsmæssige hensyn alene at  

 skulle finde anvendelse på de udlændinge, der indgiver ansøgning om  

 opholdstilladelse efter lovens ikrafttræden.
For så vidt angår de udlændinge,  

 der er meddelt opholdstilladelse her i landet inden lovens ikrafttræden, men  

 hvis opholdstilladelse søges forlænget eller meddelt på ny efter lovens  

 ikrafttræden, skal de hidtil gældende regler i udlændingeloven fortsat finde  

 anvendelse ved behandlingen af ansøgninger om forlængelse eller fornyet  

 meddelelse af opholdstilladelse.
I forhold til den i § 1, nr. 4, foreslåede ændring af udlændingelovens §  

 9, stk. 2, nr. 4, hvorefter der kan meddeles opholdstilladelse, blandt andet  

 hvis udsendelse ikke har været mulig i mindst 1 år, indebærer dette, at den  

 hidtidige praksis, hvorefter der medddeles opholdstilladelse efter  

 bestemmelsen, hvis udsendelse ikke har været mulig i mindst tre måneder,  

 således fortsat vil finde anvendelse ved en fornyet meddelelse af  

 opholdstilladelsen.
I forhold til den i § 1, nr. 11, foreslåede ændring af  

 udlændingelovens § 19, stk. 1, hvorefter der vil kunne ske inddragelse af en  

 opholdstilladelse, der er betinget af, at en herboende person godtgør at være  

 i stand til at forsørge ansøgeren, hvis den herboende person ikke længere kan  

 godtgøre dette, indebærer dette, at det hidtidige regelgrundlag, hvorefter  

 der ikke lægges vægt på senere indtruffen manglende forsørgelsesevne, således  

 fortsat vil gælde ved en forlængelse eller fornyet meddelelse af  

 opholdstilladelsen.
I § 5, stk. 5, foreslås det - i overensstemmelse med  

 Udvisningsudvalgets overvejelser, jf. betænkning nr. 1326, side 796 - at de  

 materielle ændringer i udvisningsbestemmelserne (og de dertil hørende  

 konsekvensændringer) alene finder anvendelse, såfremt det forhold, der  

 begrunder udvisningen, er begået efter lovens ikrafttræden.
Der henvises  

 nærmere til bemærkningerne til de i forslagets § 5, stk. 5, anførte  

 bestemmelser.
 Det foreslås endvidere, at de hidtil gældende regler finder anvendelse,  

 såfremt det forhold, der begrunder udvisningen, er begået før lovens  

 ikraftræden.
I § 5, stk. 6 , foreslås det - i overensstemmelse med  

 Udvisningsudvalgets overvejelser, jf. betænkning nr. 1326, side 796 - at de  

 foreslåede ændringer vedrørende mulighederne for ophævelse af en  

 udvisningsbeslutning ved fornyet indbringelse for retten, ikke finder  

 anvendelse for udlændinge, der inden lovens ikrafttræden første gang har  

 fremsat begæring om udvisningens ophævelse.
Der henvises nærmere til  

 bemærkningerne til forslagets § 1, nr. 38 og 45.
 I § 5, stk. 7 , foreslås det - i overensstemmelse med  

 Udvisningsudvalgets overvejelser, jf. betænkning nr. 1326, side 796 - at  

 ansøgning om administrativ ophævelse af et indrejseforbud, der er indgivet  

 inden lovens ikrafttræden, færdigbehandles efter de hidtil gældende regler.  

 Dette indebærer, at ansøgninger om administrativ ophævelse af et  

 indrejseforbud, som er indgivet inden lovens ikrafttræden, vil være omfattet  

 af den gældende bestemmelse i § 32, stk. 4, hvorefter et indrejseforbud kan  

 ophæves, når omstændighederne taler derfor, idet et ved dom meddelt  

 indrejseforbud dog tidligst kan ophæves to år efter udrejsen, medmindre  

 udlændingen meddeles asyl.
Den i § 1, nr. 9, anførte affattelse af udlændingelovens § 10, stk. 2, og  

 § 1, nr. 21 og 22, den i § 1, nr. 23, anførte affattelse af udlændingelovens  

 § 32, stk. 5-7, den i § 1, nr. 25, anførte affattelse af udlændingelovens §  

 33, stk. 9, og § 1, nr. 26, 30, 34, 37 og 44, samt § 2, nr. 1, 3-5 og 7,  

 foreslås ikke at få begrænsninger i deres anvendelsesområde, idet der er tale  

 om lovtekniske ændringer, konsekvensændringer, eller ændringer, der er  

 begunstigende i forhold til den enkelte udlænding.
De nævnte bestemmelser  

 træder således i kraft dagen efter lovens bekendtgørelse i Lovtidende uden  

 begrænsning i deres anvendelsesområde.
I overensstemmelse med forslagets § 5, stk. 1, foreslås forslagets § 3  

 vedrørende indsættelse af § 125 a i straffeloven, hvorefter menneskesmugling  

 under skærpende omstændigheder straffes med fængsel i indtil 4 år, at skulle  

 træde i kraft dagen efter lovens bekendtgørelse i Lovtidende.
Bestemmelsen  

 finder efter almindelige principper, jf. herved straffelovens § 3, alene  

 anvendelse på lovovertrædelser, der begås efter lovens ikrafttræden.
Når en  

 sådan lovovertrædelse skal pådømmes ved domstolene, skal der imidlertid som  

 skærpende omstændighed lægges vægt på tidligere domme for overtrædelse af  

 udlændingelovens § 59, stk. 3 (menneskesmugling), der er afsagt før lovens  

 ikrafttræden.
Til § 6 Bestemmelsen vedrører lovens ikrafttræden på Færøerne og Grønland.
Skriftlig fremsættelse (17. december 1997) Indenrigsministeren (Thorkild Simonsen):
 Jeg tillader mig herved for det høje Ting at fremsætte:
 Forslag til lov om ændring af udlændingeloven, straffeloven og  

 ægteskabsloven. (Tidsubegrænset opholdstilladelse, asyl, familiesammenføring  

 og udvisning m.v.).
(Lovforslag nr.
L 154).
 Lovforslaget fremsættes samtidig med forslag til lov om integration af  

 udlændinge i Danmark (integrationslov), og er således en del af regeringens  

 udspil om integrations- og udlændingepolitikken.
Der foreslås en ændret formulering af udlændingelovens § 7, stk. 2, om de  

 facto-flygtninge.
Med ændringen præciseres det, at der kun gives asyl til  

 mennesker, der er personligt forfulgt.
 Det foreslås, at Udlændingestyrelsen som udgangspunkt skal bestemme, at  

 asylansøgere, der ikke medvirker til sagens oplysning, ikke skal have dækket  

 deres udgifter til underhold, bortset fra kost, logi og sundhedsmæssige  

 ydelser.
Reglerne om familiesammenføring foreslås ændret, således at indvandrere  

 fremover først kan få tilladelse til familiesammenføring 3 år efter, de er  

 meddelt permanent opholdstilladelse.
Der skal endvidere ikke være retskrav på  

 tilladelse til familiesammenføring til forældre over 60 år til herboende  

 indvandrere.
Der skal som udgangspunkt stilles forsørgelseskrav over for indvandrere,  

 men ikke over for herboende danskere, nordiske statsborgere og flygtninge.
I  

 sager, hvor der er stillet forsørgelseskrav i forbindelse med tilladelse til  

 familiesammenføring, vil det fremover løbende skulle vurderes, om  

 forsørgelseskravet faktisk opfyldes.
 Arrangerede ægteskaber og ægteskaber, hvor der er bestemte grunde til at  

 antage, at det afgørende formål er at opnå opholdstilladelse (pro  

 forma-ægteskaber), skal ikke kunne danne grundlag for en tilladelse til  

 familiesammenføring.
Tidsubegrænset opholdstilladelse skal ikke som hidtil meddeles automatisk  

 efter 3 år.
Fremover skal der som udgangspunkt kun meddeles tidsubegrænset  

 opholdstilladelse, hvis udlændingen opfylder en række betingelser:  

 Udlændingen skal have fulgt introduktionsprogrammet, jf. nærmere forslag til  

 lov om integration af udlændinge i Danmark, udlændingen må ikke have større  

 forfalden gæld til det offentlige, som udlændingen ikke vil afdrage, og  

 udlændingen må ikke have begået kriminalitet af en vis grovhed.
Er  

 betingelserne ikke opfyldt, meddeles der fortsat tidsbegrænset  

 opholdstilladelse.
De generelle minimumsbetingelser for, hvornår der kan ske udvisning af  

 udlændinge med mere end 7 års ophold her i landet, nedsættes fra 6 års  

 ubetinget fængsel til 4 års ubetinget fængsel.
For udlændinge, der har haft  

 opholdt i kortere tid, sker der på samme måde en justering i skærpende  

 retning.
 Herudover foreslås det, at den særlige udvidede adgang til udvisning, der  

 gælder for narkokriminelle udlændinge, bliver suppleret med en tilsvarende  

 adgang til at udvise udlændinge, der er idømt ubetinget fængsel for  

 menneskesmugling, terrorisme og forbrydelser af personfarlig karakter såsom  

 forsætligt manddrab, voldtægt, røveri og grov vold.
Det foreslås, at adgangen til at give opholdstilladelse til asylansøgere,  

 der får afslag på deres asylansøgning, men hvor det ikke er muligt at  

 gennemføre tvangsmæssig udsendelse, begrænses til de tilfælde, hvor det efter  

 udsendelsesbestræbelser i mindst et år må anses for udsigtsløst at sende den  

 pågældende tilbage.
Det vil være en betingelse for meddelelse af  

 opholdstilladelse, at udlændingen har medvirket ved  

 udsendelsesbestræbelserne.
Reglerne i ægteskabsloven foreslås ændret, således at udlændinge, der har  

 processuelt ophold, ikke skal kunne indgå ægteskab her i landet.
Forslaget  

 indebærer bl.a., at asylansøgere ikke kan opnå opholdstilladelse ved at indgå  

 ægteskab med en herboende.
Strafferammen for menneskesmugling, der begås under skærpende  

 omstændigheder, foreslås forhøjet fra 2 til 4 års fængsel.
Der indsættes en  

 bestemmelse herom i straffeloven.
