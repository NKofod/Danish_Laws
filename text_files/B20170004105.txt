Bekendtgørelse om støtte til fordel for fiskeriet i henhold til EU´s statsstøtteregler og finansieret af Fiskeafgiftsfonden1) I medfør af § 105, stk. 2, i lov om fiskeri og fiskeriopdræt (fiskeriloven), jf. lovbekendtgørelse nr. 17 af 4. januar 2017, fastsættes efter bemyndigelse i henhold til § 5, stk. 1, nr. 28, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Formål og anvendelse § 1. Bekendtgørelsen angiver den etableringsstøtte, der kan ydes til yngre fiskeres køb af fartøjer, og de uddannelsesaktiviteter rettet imod små og mellemstore virksomheder, der beskæftiger sig med fiskeriet, som i medfør af EU's statsstøtteregler kan opnå støtte fra den i fiskerilovens § 102, stk. 1, nævnte produktionsafgiftsfond samt betingelserne for at opnå støtte.
Reglerne om fondens administration, budgetlægning og regnskabsaflæggelse samt reglerne om de direkte tilskudsmodtageres regnskabsaflæggelse findes i bekendtgørelse om administration og revision af promille- og produktionsafgiftsfondene m.v. indenfor jordbrugs- og fiskeriområdet.
 Stk. 2. Ved små og mellemstore virksomheder forstås virksomheder, der opfylder definitionen i bilag I til forordning (EU) nr. 1388/20142).
 Stk. 3. En støttemodtager, der ikke har efterkommet et krav om tilbagebetaling af tilskud, som EU-Kommissionen ved en tidligere afgørelse har erklæret ulovlig og uforenelig med det indre marked, er udelukket fra at søge om tilskud.
Stk.4. Støttemodtagere skal i støtteperioden overholde den fælles fiskeripolitiks regler.
Hvis det i denne periode konstateres, at støttemodtagerne ikke overholder den fælles fiskeripolitiks regler, skal de ifølge artikel 4, stk. 2, i forordning (EU) nr. 1388/2014 tilbagebetale støtten i forhold til, hvor alvorlig overtrædelsen er.
 Stk. 5. Der kan ikke ydes støtte til kriseramte virksomheder, jf. artikel 1, stk. 3, litra d, som defineret i artikel 3, nr. 5, i forordning (EU) nr. 1388/2014 .
Kapitel 2 Støtte til fremme af menneskelig kapital, jobskabelse og social dialog (uddannelsesaktiviteter) § 2. Efter artikel 16 i forordning (EU) nr. 1388/2014 kan der ydes støtte til fremme af menneskelig kapital, jobskabelse og social dialog, forudsat at:
1) støtten opfylder betingelserne i artikel 25, stk. 1 og 2, og artikel 29 i forordning (EU) nr. 508/20143), og 2) støttebeløbets bruttosubventionsækvivalent ikke overstiger den maksimale støtteintensitet for offentlig støtte, der er fastsat i artikel 95 i forordning (EU) nr. 508/2014 og de gennemførelsesakter, der er vedtaget på grundlag af nævnte forordnings artikel 95, stk. 5.
 Stk. 2. Støtte efter stk. 1 kan ydes til erhvervsuddannelse, livslang læring, fælles projekter, formidling af viden af økonomisk, teknisk, lovgivningsmæssig eller videnskabelig karakter og af innovativ praksis samt tilegnelse af nye erhvervsmæssige færdigheder, især med tilknytning til bæredygtig forvaltning af marine økosystemer, hygiejne, sundhed, sikkerhed og aktiviteter inden for den maritime sektor, innovation og iværksætteri, jf. artikel 29, stk. 1, litra a, i forordning (EU) nr. 508/2014.
 § 3. Efter artikel 95, stk. 1, i forordning nr. 508/2014 udgør den maksimale intensitet af offentlig støtte 50 pct. af de samlede støtteberettigede udgifter til aktiviteten.
 Stk. 2. Uanset stk. 1 kan medlemsstaten anvende en intensitet af offentlig støtte på mellem 50 og 100 pct. af de samlede støtteberettigede udgifter, hvis aktiviteten:
1) er af kollektiv interesse, 2) har en kollektiv støttemodtager og 3) har innovative træk, i givet fald på lokalt plan.
 Stk. 3. Uanset stk. 1 anvendes der ekstra procentpoint af intensitet af offentlig støtte for specifikke typer aktiviteter som fastsat i bilag I til forordning nr. 508/2014. For aktiviteter gennemført af producentorganisationer eller sammenslutninger af producentorganisationer eller brancheorganisationer er der en mulig stigning af støtteintensiteten med 25 pct.
Kapitel 3 Etableringsstøtte til unge fiskere § 4. Efter artikel 18 i forordning (EU) nr. 1388/2014 kan der ydes etableringsstøtte til unge fiskere forudsat at:
1) støtten opfylder betingelserne i artikel 25, stk. 1 og 2, og artikel 31 i forordning (EU) nr. 508/2014, og 2) støttebeløbets bruttosubventionsækvivalent ikke overstiger den maksimale støtteintensitet for offentlig støtte, der er fastsat i artikel 95 i forordning (EU) nr. 508/2014 og de gennemførelsesakter, der er vedtaget på grundlag af nævnte forordnings artikel 95, stk. 5.
 Stk. 2. Støtte efter stk. 1 kan, jf. artikel 31, stk. 2, litra a-d, i forordning (EU) nr. 508/2014, ydes til unge fiskeres første erhvervelse af et fiskerfartøj:
1) som har en længde overalt på under 24 meter, 2) som er udstyret til havfiskeri, 3) som er mellem 5 og 30 år gammel, og 4)  som hører til et flådesegment, hvor der ifølge den fiskerikapacitetsrapport, som er omhandlet i artikel 22, stk. 2, i forordning (EU) nr. 1380/2013, er balance i de fiskerimuligheder, der er til rådighed for det pågældende segment.
 Stk. 3. Ved "unge" fiskere forstås fysiske personer, der ønsker at erhverve et fiskerfartøj for første gang, og som på tidspunktet for indgivelsen af ansøgningen er under 40 år og har arbejdet mindst fem år som fiskere eller taget en tilsvarende erhvervsuddannelse, jf. artikel 31, stk. 3, i forordning (EU) nr. 508/2014.
 Stk. 4. Støtte efter stk. 1 må ikke oversige 25 pct. af omkostningerne til erhvervelse af fiskerfartøjet og må under ingen omstændigheder overstige 75.000 EUR pr. ung fisker, jf. artikel 31, stk. 4, i forordning (EU) nr. 508/2014.
Kapitel 4 Ikrafttrædelse § 5. Bekendtgørelsen træder i kraft den 16. januar 2017.
 Stk. 2. Bekendtgørelse nr. 446 af 18. maj 2016 om støtte til fordel for fiskeriet i henhold til EU´s statsstøtteregler og finansieret af Fiskeafgiftsfonden ophæves.
NaturErhvervstyrelsen, den 3. januar 2017 Jette Petersen / Elisabeth Demandt 1) I bekendtgørelsen er der medtaget visse bestemmelser fra Kommissionens forordning (EU) nr. 1388/2014 af 16. december 2014 om forenelighed med det indre marked efter artikel 107 og 108 i traktaten om Den Europæiske Unions funktionsområde af visse kategorier af statsstøtte til virksomheder, der beskæftiger sig med fremstilling, forarbejdning og afsætning af fiskevarer og akvakulturprodukter, EU-Tidende 2014, nr.
L 369, side 37, og Europa-Parlamentets og Rådets forordning (EU) nr. 508/2014 af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning (EU) nr. 1255/2011, EU-Tidende 2014, nr.
L 14, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
2) Kommissionens forordning (EU) nr. 1388/2014 af 16. december 2014 om forenelighed med det indre marked efter artikel 107 og 108 i traktaten om Den Europæiske Unions funktionsmåde af visse kategorier af støtte til virksomheder, der beskæftiger sig med fremstilling, forarbejdning og afsætning af fiskevarer og akvakulturprodukter, EU-Tidende 2014, nr.
L 369, side 37.
3) Europa-Parlamentets og Rådets forordning (EU) nr. 508/2014 af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning (EU) nr. 1255/2011, EU-Tidende 2014, nr.
L 14, side 1.
