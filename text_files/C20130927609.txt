Cirkulære om begrænsning af dispositionsadgangen vedrørende bevillinger på finansloven for 2013 § 1. Med OK13 forventes en lavere offentlig lønudvikling i 2013 end forudsat ved udarbejdelsen af finansloven for 2013. Der gennemføres som følge heraf en dispositionsbegrænsning i form af en reduktion af bevillinger på finansloven for 2013 under den statslige driftsramme og lønsumsramme, jf. §§ 2-3 nedenfor.
 § 2. Der gennemføres en dispositionsbegrænsning, der er beregnet ud fra en PL-opregning af de samlede statslige udgifter på drifts- og lønsumsrammen i 2013 svarende til den lavere lønudvikling, der følger af OK13. Derudover er der for § 19 og § 20 korrigeret for, at opregningen af lønudgifterne på selvejeområdet ikke fuldt ud afspejler de lavere lønudgifter.
 Stk. 2. Driftsrammerne og lønsumsrammerne for de enkelte ministerområder nedsættes med de beløb, der fremgår af bilaget til cirkulæret.
§ 3. Dispositionsbegrænsningen skal udvises som et mindreforbrug på forslag til lov om tillægsbevilling for 2013 og skal i TB-oversigterne kategoriseres under »Dispositionsbegrænsning« med følgende tekst: »Begrænsning af statslige drifts- og lønudgifter i 2013«.
Udmøntningen på de enkelte konti fastlægges af ministerierne.
 § 4. Finansministeriet kan i særlige tilfælde dispensere fra bestemmelserne i § 2.
