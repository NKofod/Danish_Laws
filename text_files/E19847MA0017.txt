En glarmester, der driver virksomhed fra en kombineret forretnings- og  

 beboelsesejendom, klagede over, at et konferencerum ifølge toldvæsenet ikke i  

 forbindelse med en ombygning af ejendommen kunne medregnes til den  

 erhvervsmæssige del af etagearealet ved beregningen af den indgående afgift.  

 Endvidere blev der rejst spørgsmål om, hvorvidt der var fradragsret for  

 afgiften af inventaranskaffelserne hertil.
Endelig blev der forespurgt,  

 hvorledes boligetagearealet for et værelse med skrå vægge i tagetagen skulle  

 beregnes.
Om konferencerummet var oplyst, at der fra dette er adgang til et køkken,  

 hvilket kræves af brandhensyn.
Rummet, der altid kun havde været anvendt  

 erhvervsmæssigt, herunder til frokoststue for virksomhedens personale, er  

 møbleret med konferencebord, stole og reolarrangement, ligesom det er  

 forsynet med køleskab og håndvask.
 Med hensyn til værelset med de skrå vægge i tagetagen var det - i  

 forbindelse med spørgsmålet om fordelingen af byggeudgifterne på den  

 erhvervsmæssige, henholdsvis den private anvendelse efter lokalernes  

 etageareal - oplyst, at det anvendes til beboelse, men at der i øvrigt ikke  

 var forskel på standarden af de forskellige lokaler.
Der var ikke foretaget nogen fordeling af afgiften på regningerne  

 vedrørende byggeomkostningerne.
Glarmesteren fandt, at etagearealet i det  

 omhandlede værelse i overensstemmelse med bygningsreglementet skulle  

 medregnes ved fordelingen på grundlag af en frihøjde på 1,5 m over færdigt  

 gulv.
 Nævnet traf afgørelse om, at konferencerummet kan anses som et  

 erhvervslokale, således at etagearealet kan medregnes ved beregningen af  

 fradragsrettens omfang i forbindelse med ombygningsudgifterne.
 Afgiften af inventaranskaffelserne til konferencerummet kunne ligeledes  

 medregnes til den indgående afgift.
 Nævnet tiltrådte beregningsmetoden for etagearealet for værelset med de  

 skrå vægge.
