Betænkning afgivet af Ligestillingsudvalget den 12. december 2018 Betænkning over Forslag til lov om ændring af lov om ligebehandling af mænd og kvinder med hensyn til beskæftigelse m.v.
(Styrket fokus på omgangstonen på arbejdspladsen i sager om seksuel chikane og forhøjelse af godtgørelsesniveauet i sager om seksuel chikane) [af beskæftigelsesministeren (Troels Lund Poulsen)]:
1. Indstillinger Udvalget indstiller lovforslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Udvalget Udvalget deler regeringens vurdering af, at der er behov for at hæve godtgørelsesniveauet i sager om seksuel chikane på arbejdspladsen.
En analyse af retspraksis i sager om seksuel chikane på arbejdspladsen fra Aalborg Universitet viser, at der over en periode på 33 år stort set ikke har været nogen stigning i godtgørelsernes niveau.
Skiftende regeringer har således ikke før benyttet muligheden for at forhøje godtgørelsesniveauet.
Udvalget konstaterer med tilfredshed, at regeringen nu vil forhøje godtgørelsesniveauet og dermed sende et klart og tydeligt signal om, at seksuel chikane på arbejdspladsen er helt uacceptabelt.
 Med det samlede lovforslag tages et tiltrængt skridt i forhold til at sikre både større opmærksomhed på forebyggelse og en mere tidssvarende kompensation til ofre for seksuel chikane.
 Udvalget er opmærksom på, at den foreslåede forhøjelse skal ses i sammenhæng med den forhøjelse af godtgørelser, som blev indført med retfærdighedspakken i april 2018.
 På den baggrund ønsker udvalget, at forhøjelsen af godtgørelsesniveauet i sager om seksuel chikane evalueres, 2 år efter de nye regler er trådt i kraft.
Socialdemokratiet, Enhedslisten, Alternativet og Socialistisk Folkeparti Socialdemokratiets, Enhedslistens, Alternativets og Socialistisk Folkepartis medlemmer af udvalget tilføjer i forlængelse af ovenstående bemærkninger, at Aalborg Universitets analyse af retspraksis i sager om seksuel chikane på arbejdspladserne viser, at der over en periode på 33 år ikke har været nogen stigning i godtgørelsesniveauet, som gennemsnitligt er på 23.700 kr., men at der, når man tager prisudviklingen i betragtning, tværtimod er tale om et fald.
Hvis godtgørelserne var fulgt med prisudviklingen, skulle niveauet i dag ligge på ca. 40.000 kr. ved uændret købekraft.
 Socialdemokratiet, Enhedslisten, Alternativet og Socialistisk Folkeparti finder derfor, at godtgørelsesniveauet som minimum burde have været hævet til 40.000 kr. og ikke kun  som med lovforslaget  hævet med en tredjedel i forhold til det nuværende gennemsnitlige godtgørelsesniveau på 23.700 kr.
 Socialdemokratiet, Enhedslisten, Alternativet og Socialistisk Folkeparti er tilfreds med, at domstole og nævn med lovforslaget fremover altid kan inddrage den almindelige pris- og lønudvikling ved udmåling af godtgørelser i sager om seksuel chikane.
3. Udvalgsarbejdet Lovforslaget blev fremsat den 13. november 2018 og var til 1. behandling den 16. november 2018. Lovforslaget blev efter 1. behandling henvist til behandling i Ligestillingsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
 Udvalget afholdt herunder den 5. december 2018 et møde med beskæftigelsesministeren om eventuel yderlig forhøjelse af godkendelsesniveauet.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 31. august 2018 dette udkast til udvalget, jf.
LIU alm. del - bilag 122 (folketingsåret 2017-18). Den 13. november 2018 sendte beskæftigelsesministeren høringssvarene og et høringsnotat samt et ligestillingsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 2 spørgsmål til beskæftigelsesministeren til skriftlig besvarelse, som ministeren har besvaret.
Karina Adsbøl (DF) fmd.
Marlene Harpsøe (DF) Karina Due (DF) Pernille Bendixen (DF) Merete Dea Larsen (DF) Tilde Bork (DF) Martin Geertsen (V) Louise Schack Elholm (V) Jane Heitmann (V) Anni Matthiesen (V) Peter Juel-Jensen (V) Hans Andersen (V) Laura Lindahl (LA) May-Britt Kattrup (LA) Merete Scheelsbeck (KF) Astrid Krag (S) Lars Aslan Rasmussen (S) Julie Skovsby (S) Troels Ravn (S) Rasmus Horn Langhoff (S) Yildiz Akdogan (S) nfmd.
Pernille Skipper (EL) Rasmus Vestergaard Madsen (EL) Julius Graakjær Grantzau (ALT) Carolina Magdalene Maier (ALT) Roger Courage Matthisen (ALT) Sofie Carsten Nielsen (RV) Trine Torp (SF) Kirsten Normann Andersen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
