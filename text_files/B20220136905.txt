Bekendtgørelse om anvendelse af domstolenes skifteportal i sager om dødsboskifte I medfør af § 10 a, stk. 5, i lov om skifte af dødsboer, jf. lovbekendtgørelse nr. 1807 af 3. september 2021, som ændret ved lov nr. 697 af 24. maj 2022 fastsættes:
Domstolenes skifteportal § 1. Domstolenes skifteportal er en digital selvbetjeningsløsning på internettet, som benyttes ved anmeldelse til skifteretten af fordringer og andre krav, samt tilgodehavender, der tilfalder boet, og oplysning om besiddelse af afdødes aktiver.
 Stk. 2. Domstolenes skifteportal benyttes endvidere til at forespørge skifteretten om et dødsbos kontaktperson.
 Stk. 3. Domstolenes skifteportal benyttes også af den person, der varetager boets interesser, til at gøre sig bekendt med anmeldte fordringer og andre krav, tilgodehavender, der tilfalder boet, og oplysninger om besiddelse af afdødes aktiver.
§ 2. Domstolenes skifteportal tilgås på en webadresse, som Domstolsstyrelsen bestemmer.
Adgang til domstolenes skifteportal sker ved log-in under anvendelse af NemID, MitID eller via et API (Application Programming Interface), jf. § 8.
 Stk. 2. Ved log-in henter domstolenes skifteportal automatisk oplysninger om navn, adresse og CPR- eller CVR-nummer på den fysiske eller juridiske person, der foretager log-in.
 Stk. 3. Efter log-in og søgning på CPR-nummer eller navn og adresse i kombination på en afdød kan den fysiske eller juridiske person, der har foretaget log-in, se oplysninger på domstolenes skifteportal om afdødes navn, adresse på tidspunktet for dødsfaldet og fødselsdato.
 § 3. Domstolsstyrelsen forestår driften af domstolenes skifteportal.
 Stk. 2. Skifteretterne er dataansvarlige for den behandling af personoplysninger, der sker på portalen.
Anvendelse af domstolenes skifteportal § 4. Anmeldelse af fordringer og andre krav sker ved, at fysiske eller juridiske personer udfylder de nødvendige oplysninger, herunder 1) om anmeldelsen foretages på vegne af en anden/tredjepart, 2) relevante oplysninger vedrørende tredjeparten, herunder navn og adresse eller CVR-nummer på tredjeparten, 3) fordringens eller kravets størrelse, 4) om der er sikkerhed for fordringen eller kravet, herunder hvilken form for sikkerhed der er for fordringen eller kravet, og 5) om fordringen eller kravet er endeligt.
 Stk. 2. Den fysiske eller juridiske person kan herudover indlæse dokumentation for fordringen eller kravet.
 Stk. 3. Efter anmeldelse, og efter at skifteretten har udleveret boet, kan den fysiske eller juridiske person, der har anmeldt en fordring eller et krav, se oplysninger på domstolenes skifteportal om kontaktpersonens navn og kontaktoplysninger, såfremt dødsboet ikke udleveres som boudlæg.
§ 5. Anmeldelse af tilgodehavender, der tilfalder boet, sker ved, at fysiske eller juridiske personer udfylder de nødvendige oplysninger, herunder 1) om anmeldelsen foretages på vegne af en anden/tredjepart, 2) relevante oplysninger vedrørende tredjeparten, herunder navn og adresse eller CVR-nummer på tredjeparten, 3) tilgodehavendets størrelse, og 4) om tilgodehavendet er udbetalt.
 Stk. 2. Den fysiske eller juridiske person kan herudover indlæse dokumentation for tilgodehavendet.
 Stk. 3. Efter anmeldelse, og efter at skifteretten har udleveret boet, kan den fysiske eller juridiske person, der har anmeldt et tilgodehavende, se oplysninger på domstolenes skifteportal om kontaktpersonens navn og kontaktoplysninger.
 § 6. Oplysning om besiddelse af afdødes aktiver sker ved, at fysiske eller juridiske personer udfylder de nødvendige oplysninger, herunder oplysning om, hvilke aktiver der opbevares.
 Stk. 2. Den fysiske eller juridiske person kan herudover indlæse dokumentation for besiddelsen.
 Stk. 3 Efter oplysningen om besiddelse af afdødes aktiver er givet, og at efter skifteretten har udleveret boet, kan den fysiske eller juridiske person, der er i besiddelse af aktivet, se oplysninger på domstolenes skifteportal om kontaktpersonens navn og kontaktoplysninger.
§ 7. Registrering af en forespørgsel sker ved, at fysiske eller juridiske personer udfylder de nødvendige oplysninger, herunder 1) baggrunden for forespørgslen, og 2) at forespørgslen ikke vedrører en opkrævning til boet.
 Stk. 2. Den fysiske eller juridiske person kan herudover indlæse dokumentation for baggrunden for forespørgslen.
§ 8. Domstolsstyrelsen kan tildele adgang til domstolenes skifteportal via API (Application Programming Interface) til en juridisk person, der ansøger om adgang.
Ansøgeren skal opfylde de til enhver tid af Domstolsstyrelsen fastsatte krav.
 Stk. 2. Domstolsstyrelsen kan tilbagekalde API-adgangen, såfremt ansøger ikke længere opfylder de af Domstolsstyrelsen fastsatte krav, jf. stk. 1, eller hvis der i øvrigt er grund til at antage, at ansøgeren ikke forvalter sin adgang på en forsvarlig eller anerkendelsesværdig måde.
§ 9. Fysiske eller juridiske personer kan på domstolenes skifteportal indlæse dokumenter af typen pdf.
Dokumentet skal opfylde de til enhver tid af Domstolsstyrelsen fastsatte krav.
 Stk. 2. Filer, som ved virusscanning giver udslag for muligvis at være behæftet med virus, eller som har et aktivt indhold, fx makroer, kan ikke indlæses på domstolenes skifteportal.
§ 10. En kreditor, debitor mv., som er fritaget fra at anvende domstolenes skifteportal, jf. lov om skifte af dødsboer § 10 a, stk. 5, skal indlevere sin anmeldelse eller forespørgsel på den måde, skifteretten bestemmer.
Skifteretten foretager derefter registrering af anmeldelsen eller forespørgslen på skifteportalen.
 Stk. 2. Hvor en kontaktperson er fritaget fra at anvende domstolenes skifteportal, jf. lov om skifte af dødsboer § 10 a, stk. 5, bestemmer skifteretten, hvordan kommunikationen mellem skifteretten og kontaktpersonen skal ske.
 Stk. 3. Skifteretten sender meddelelser og, hvor det er relevant, sagens øvrige dokumenter til den, som er fritaget fra at anvende domstolenes skifteportal.
Ikrafttrædelse § 11. Bekendtgørelsen træder i kraft den 4. oktober 2022.
