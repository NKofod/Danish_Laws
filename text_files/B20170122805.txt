Bekendtgørelse om dyresundhedsbestemmelser for behandling og markedsføring af animalske fødevarer1) I medfør af § 16, § 36, § 49, stk. 1, § 50, § 51 og § 60, stk. 3 og 4, i lov om fødevarer, jf. lovbekendtgørelse nr. 46 af 11. januar 2017, og § 30, § 67 og § 70, stk. 3 og 5, i lov om hold af dyr, jf. lovbekendtgørelse nr. 925 af 3. juli 2017, fastsættes efter bemyndigelse i henhold til § 7, stk. 1, nr. 1 og 3, og § 10, stk. 1, nr. 1 og 3, i bekendtgørelse nr. 777 af 19. juni 2017 om Fødevarestyrelsens opgaver og beføjelser:
Kapitel 1 Område og definitioner § 1. I denne bekendtgørelse fastsættes bestemmelser om behandling og markedsføring af animalske fødevarer, der kommer fra et område eller delområde, som er undergivet dyresundhedsrestriktioner.
 § 2. Bekendtgørelsen omfatter alle produktions-, tilvirknings- og distributionsled frem til og under oplagring, transport, salg eller levering til den endelige forbruger.
 § 3. Ved animalske fødevarer forstås fødevarer, der er fremstillet på basis af dyr.
Kapitel 2 Generelle dyresundhedsbestemmelser § 4. Animalske fødevarer skal være fremstillet af dyr 1) som ikke kommer fra en bedrift, en virksomhed, et område eller et delområde, som er undergivet dyresundhedsrestriktioner for de pågældende dyr og produkter på grund af a) klassisk svinepest, b) afrikansk svinepest, c) mund- og klovesyge, d) aviær influenza, e) Newcastle disease, f) kvægpest, g) pest hos små drøvtyggere, eller h) smitsomt blæreudslet hos svin, og 2) som, for så vidt angår kød og produkter fremstillet heraf, ikke er blevet slagtet på et slagteri, hvor der på tidspunktet for slagtningen eller under produktionsprocessen fandtes dyr smittet med eller mistænkt for at være smittet med en af de i nr. 1 nævnte sygdomme, eller slagtekroppe eller dele heraf af sådanne dyr, med mindre denne mistanke er blevet elimineret.
 § 5. Uanset § 4, kan Fødevarestyrelsen give tilladelse til produktion, tilvirkning og distribution af animalske fødevarer, der kommer fra et område eller delområde, som er undergivet dyresundhedsrestriktioner for de pågældende dyr og produkter, men som ikke kommer fra en bedrift, der er smittet eller mistænkt for at være smittet, på følgende betingelser:
 1) Produkterne skal, inden de underkastes nedennævnte behandling, fremstilles, håndteres, transporteres og oplagres adskilt fra eller på andre tidspunkter end produkter, der opfylder alle dyresundhedsbestemmelser, og transportforholdene udenfor det område, der er omfattet af dyresundhedsrestriktioner, skal godkendes af Fødevarestyrelsen.
 2) De produkter, der skal underkastes en behandling, skal være behørigt identificeret.
 3) Produkterne skal undergå en behandling, jf. bilag 1, der er tilstrækkelig til at udelukke den pågældende dyresundhedsmæssige risiko.
 4) Behandlingen skal foretages på en virksomhed, der er godkendt hertil af Fødevarestyrelsen.
 5) Produkterne skal være mærket i overensstemmelse med bilag 2.
 § 6. Med bøde straffes den, der overtræder § 4.
Stk. 2.  Straffen kan stige til fængsel i indtil 2 år, hvis overtrædelsen er begået med forsæt eller grov uagtsomhed og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. Bekendtgørelsen træder i kraft den 1. januar 2018.
 Stk. 2. Bekendtgørelse nr. 94 af 17. februar 2006 om dyresundhedsbestemmelser for behandling og markedsføring af animalske fødevarer ophæves.
Fødevarestyrelsen, den 23. november 2017 P.D.V.Hanne Larsen / Alice Sørensen Bilag 1 Behandlinger til fjernelse af specifikke, dyresundhedsmæssige risici i forbindelse med kød og mælk Bilag 2 Særligt identifikationsmærke for kød fra et område eller et delområde, der ikke opfylder alle de relevante dyresundhedsbetingelser 1) Identifikationsmærket hhv. sundhedsmærket for fersk kød, jf. forordning (EF) nr. 853/2004 og forordning (EF) nr. 854/2004, skal dækkes af et diagonalt kryds bestående af to rette linjer, der krydser hinanden, således at midtpunktet befinder sig i midten af stemplet, og oplysningerne på dette stadig kan læses.
2) Det i nr. 1 nævnte mærke kan også anbringes med et enkelt stempel, der skal være et 6,5 cm langt og 4,5 cm bredt ovalt stempel.
Mærket skal indeholde følgende letlæselige oplysninger:
- i den øverste del enten »DANMARK« eller »DK«, - i den midterste del slagteriets autorisationsnummer, - i den nederste del et af følgende sæt forbogstaver: CE, EC, EF, EG, EK, EO, EY, ES, EÜ, EK, EB, EZ eller WE, og - to rette linjer, der krydser hinanden i stemplets centrum, og er anbragt således, at oplysningerne stadig er tydeligt synlige.
a.
Bogstaverne skal være mindst 0,8 cm høje og tallene mindst 1 cm høje.
b.
Mærket skal anbringes under direkte tilsyn af den embedsdyrlæge, der kontrollerer anvendelsen af dyresundhedsbestemmelserne.
1) Bekendtgørelsen indeholder bestemmelser, der gennemfører dele af Rådets direktiv 2002/99/EF af 16. december 2002 om dyresundhedsbestemmelser for produktion, tilvirkning, distribution og indførsel af animalske produkter, EF-Tidende 2003, nr.
L 18, side 11, som senest ændret ved Kommissionens gennemførelsesafgørelse 2013/417/EU af 31. juli 2013 om ændring af bilag III til Rådets direktiv nr. 2002/99/EF om dyresundhedsbestemmelser for produktion, tilvirkning, distribution og indførsel af animalske produkter til konsum for så vidt angår tilføjelsen af en behandling til fjernelse af specifikke dyresundhedsmæssige risici i kød, EU-Tidende 2013, nr.
L 206, side 13.
