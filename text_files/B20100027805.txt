Bekendtgørelse om ændring af bekendtgørelse om tilladelse til udlejning af arealer til campering og om indretning og benyttelse af campingpladser1) (Sagsbehandlingsregler m.v.  implementering af servicedirektivet) § 1 I bekendtgørelse nr. 273 af 21. marts 2007 om tilladelse til udlejning af arealer til campering og om indretning og benyttelse af campingpladser foretages følgende ændringer:
 1. Fodnoten til bekendtgørelsens titel affattes således:
»1) Denne bekendtgørelse indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (EU-Tidende 2006 nr.
L376, side 36).« 2. Indledningen affattes således:
»I medfør af § 2, stk. 2 og 3, § 3 og § 10 b, stk. 2, i lov om sommerhuse og campering m.v., jf. lovbekendtgørelse nr. 785 af 21. juni 2007, som ændret ved lov nr. 391 af 25. maj 2009, lov nr. 1271 af 16. december 2009 om ændring af lov om sommerhuse og campering m.v. og lov om planlægning og lov nr. 1383 af 21. december 2009 om ændring af lov om miljøbeskyttelse og forskellige andre love, § 16, stk. 1, § 92 og § 110, stk. 3, i lov om miljøbeskyttelse, jf. lovbekendtgørelse nr. 1757 af 22. december 2006 med senere ændringer og § 33, stk. 2, og § 70, stk. 4 og 5, i beredskabsloven, jf. lovbekendtgørelse nr. 660 af 10. juni 2009, efter kongelig resolution af 6. marts 2007, fastsættes:« 3. § 1, stk. 1, affattes således:
»Bekendtgørelsen gælder for campingpladser og udlejere heraf.
Ved campingpladser forstås arealer, som erhvervsmæssigt eller for et længere tidsrum end 6 uger årligt udlejes eller fremlejes til dag- og natophold i campingenheder, dvs. telte, campingvogne eller andre transportable konstruktioner som campingbiler o. lign.
Ved udlejere forstås ejere og brugere af fast ejendom, der har fået tilladelser, jf. § 2, stk. 1. Ved tjenestemodtager forstås enhver fysisk eller juridisk person, som anvender eller ønsker at anvende en tjenesteydelse på en campingplads.« 4. Efter § 4 indsættes:
»§ 4 a.
Udlejer skal oplyse tjenestemodtagere om kontaktoplysninger på kommunen eller til Økonomi- og Erhvervsministeriets elektroniske kontaktpunkt (kvikskranke), jf. § 16 i lov om tjenesteydelser i det indre marked.
 Stk. 2. Oplysningerne skal gøres tilgængelige eller meddeles klart og entydigt og i god tid inden kontraktens indgåelse eller inden udførelse af tjenesteydelsen, hvis der ikke foreligger en skriftlig aftale.
§ 4 b.
Kommunalbestyrelsen skal fastsætte og offentliggøre sagsbehandlingsfrister for kommunalbestyrelsens meddelelse af tilladelse efter § 2, stk. 1. Fristen løber fra det tidspunkt, hvor ansøger har indsendt alle de oplysninger, det påhviler denne at indsende.
Stk. 2. Fristen i stk. 1, kan forlænges en gang, hvis sagens kompleksitet berettiger det.
Kommunalbestyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Hvis Kommunalbestyrelsen ikke har truffet og meddelt afgørelse inden udløbet af fristerne i stk. 1 og 2, kan ansøgeren ikke anse tilladelsen for meddelt.
§ 4 c.  Når Kommunalbestyrelsen modtager en ansøgning om tilladelse, sender kommunalbestyrelsen hurtigst muligt en kvittering til ansøgeren med oplysning om 1) den offentliggjorte frist for afgørelsen og muligheden for forlængelse af fristen en gang, jf. § 4 b, stk. 1 og 2.
2) at ansøgeren ikke kan betragte tilladelsen for meddelt, hvis afgørelsen ikke er truffet og meddelt inden fristens udløb, jf. § 4 b, stk. 3, og 3) klagemuligheder.« 5. I § 16, stk. 1, nr. 1, indsættes efter »overtræder«: » 4 a,«.
§ 2 Stk. 1. Bekendtgørelsen træder i kraft den 1. april 2010.
 Stk. 2. § 4 c, som affattet ved denne bekendtgørelses § 1, nr. 4, gælder ikke for ansøgninger om tilladelse i henhold til § 2, stk. 1, som er indbragt for kommunen før den 1. april 2010.
Miljøministeriet, den 15. marts 2010 Karen Ellemann / Sven Koefoed-Hansen 1) Denne bekendtgørelse indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (EU-Tidende 2006 nr.
L376, side 36).
