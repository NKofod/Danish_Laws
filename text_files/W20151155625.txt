Erstatningsansvarslovens §§ 6-7 - fastsættelse af årsløn, nævnets j.nr. 13-520-01231 Ansøger blev den 30-12-2011 overfaldet og pådrog sig svære skader.
Erstatningsnævnet forelagde sagen for Arbejdsskadestyrelsen for en vurdering af varigt mén og erhvervsevnetab.
Arbejdsskadestyrelsen vurderede, at ansøger havde pådraget sig et varigt mén på 75 % og et erhvervsevnetab på 85 %.
Ansøger var på skadestidspunktet selvstændigt erhvervsdrivende inden for landbrug og svineproduktion.
Ansøgers erstatning for erhvervsevnetab (årsløn) skulle derfor fastsættes på baggrund af det primære driftsresultat i ansøgers selvstændige erhvervsvirksomhed.
Nævnet fandt imidlertid også, at det skulle tages i betragtning i forbindelse med fastsættelsen, at tiltag vedrørende forbedret dyrevelfærd og fornyelse af produktionsapparatet er et tilbagevendende behov inden for moderne landbrugs- og svineproduktion, ligesom erhvervet også påvirkes af f.eks. udbrud af svinesygdomme, svingende foderpriser samt svingede afsætningsmuligheder i blandt andet Danmark, Europa og Rusland.
Nævnet valgte derfor at fastsætte ansøgers årsløn på baggrund af et gennemsnit af driftsresultatet i de seneste 5 år forud for tilskadekomsten, i stedet for blot de seneste 3 år forud for tilskadekomsten.
