Skriftlig fremsættelse (17. december 2014) Beskæftigelsesministeren (Henrik Dam Kristensen):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. (Forsøg vedrørende fradrag for frivilligt, ulønnet arbejde) (Lovforslag nr.
L 101) Lovforslaget udmønter det første af de 10 initiativer i regeringsudspillet Lettere at være frivillig, som blev lanceret den 8. oktober 2014.
De 10 initiativer i udspillet skal understøtte en stærk, frivillig sektor, som ikke møder barrierer i form af unødigt besværlige regler og bureaukrati.
Initiativerne tager udgangspunkt i de udfordringer og barrierer, som den frivillige sektor selv har peget på.
 Dette initiativ har til formål at bidrage til at mindske barrierer for frivillighed, således at der skabes bedre vilkår for frivillige på dagpenge, efterløn og fleksydelse.
 Det er hensigten med initiativet, at ledige og efterløns- og fleksydelsesmodtagere skal have bedre mulighed for at bidrage med en frivillig, ulønnet indsats uden fradrag i deres ydelser  så længe den frivillige indsats ikke erstatter lønnet arbejdskraft og ikke forlænger ledighedsperioden for den ledige.
Det foreslås, at dagpenge-, efterløns- og fleksydelsesmodtagere i en toårig forsøgsperiode får mulighed for at udføre frivilligt, ulønnet arbejde i frivillige organisationer, foreninger mv. i op til 15 timer om ugen, uden at det medfører fradrag i ydelsen.
Der er tale om udvidelse af den nuværende 4-timers begrænsning.
Forslaget skønnes ikke at medføre økonomiske konsekvenser for det offentlige udover udgifterne til en evaluering af forsøget.
Evalueringen forventes at medføre udgifter på 1 mio. kr. i 2015 og 1 mio. kr. i 2016.
 Det foreslås, at lovforslaget træder i kraft den 23. marts 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
