Bekendtgørelse om kommunal kvalitetskontrakt og opfølgningsredegørelse I medfør af §§ 62, stk. 2, og 62 a, stk. 2, i lov om kommunernes styrelse, jf. lovbekendtgørelse nr. 581 af 24. juni 2009, fastsættes:
Kapitel 1 Kvalitetskontraktens indhold § 1. Efter lovens § 62, stk. 1, 1. pkt. skal kommunalbestyrelsen i en kvalitetskontrakt vurdere, hvordan kvaliteten i den kommunale opgavevaretagelse kan udvikles.
 § 2. Kommunalbestyrelsens kvalitetskontrakt, jf. § 1, skal indeholde:
 1) Kvantificerbare mål for hvert serviceområde i kommunen, jf. lovens § 62, stk. 1, 2. pkt.
 2) En beskrivelse af, hvordan kommunalbestyrelsen påtænker at opfylde de opstillede mål for hvert serviceområde.
 § 3. Kommunalbestyrelsen skal sikre, at kvalitetskontrakten til stadighed er ajourført med kommunalbestyrelsens mål for udviklingen af kvaliteten i den kommunale opgavevaretagelse.
Kapitel 2 Opfølgningsredegørelsens indhold § 4. Efter lovens § 62 a, stk. 1, skal kommunalbestyrelsen hvert år senest samtidig med vedtagelsen af årsbudgettet og de flerårige budgetoverslag redegøre for, hvordan kommunalbestyrelsen følger op på kommunens kvalitetskontrakt.
 § 5. Kommunalbestyrelsens opfølgningsredegørelse skal indeholde oplysninger om:
 1) Hvor langt kommunen er kommet med opfyldelsen af de opstillede mål.
 2) Hvordan kommunen følger op i forhold til eventuelle ikke realiserede mål.
Kapitel 3 Offentliggørelse § 6. Kvalitetskontrakten og opfølgningsredegørelsen skal senest en måned efter kommunalbestyrelsens vedtagelse offentliggøres, så den er tilgængelig for borgerne på it-portalen, www.brugerinformation.dk, jf. dog § 8, stk. 4.
 § 7. Offentliggørelsen på www.brugerinformation.dk skal ske i overensstemmelse med den vejledning, der elektronisk fremgår af databasen.
Kapitel 4 Ikrafttræden § 8. Bekendtgørelsen træder i kraft den 1. januar 2010.
 Stk. 2. Kommunalbestyrelsen skal første gang vedtage og offentliggøre kommunens kvalitetskontrakt senest den 1. juli 2010, jf. § 4, stk. 1, i lov om ændring af lov om kommunernes styrelse og lov om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab (regionsloven) (Kommunal kvalitetskontrakt, borgerrådgiver m.v.), jf. dog stk. 4.
 Stk. 3. Kommunalbestyrelsen skal første gang vedtage og offentliggøre en opfølgningsredegørelse senest samtidig med vedtagelsen af årsbudgettet og de flerårige budgetoverslag for 2012, jf. § 4, stk. 2, i lov om ændring af lov om kommunernes styrelse og lov om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab (regionsloven) (Kommunal kvalitetskontrakt, borgerrådgiver m.v.), jf. dog stk. 4.
 Stk. 4. Offentliggørelsen på www.brugerinformation.dk kan første gang tidligst ske fra det tidspunkt, hvor databasens del vedrørende kvalitetskontrakter og opfølgningsredegørelser er åben for offentligheden.
