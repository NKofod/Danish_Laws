Skriftlig fremsættelse (10. januar  

 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 erstatningsansvar, lov om erstatning fra staten til ofre for forbrydelser og  

 lov om afgift af ansvarsforsikringer for motorkøretøjer mv.  

 (Revision af regler om erstatning for personskade mv. samt nedsættelse  

 af afgiften af ansvarsforsikringer for motorkøretøjer mv.).
(Lovforslag nr.
L 143).
 Lovforslaget indeholder en revision af  

 erstatningsansvarslovens regler om erstatning mv. for personskade samt nogle  

 yderligere forbedringer særligt for ofre for forbrydelser.
 Lovforslaget bygger i det væsentlige på  

 betænkning nr. 1383/2000 fra Justitsministeriets arbejdsgruppe om  

 revision af erstatningsansvarsloven mv. (flertallets forslag).
De foreslåede ændringer af  

 erstatningsansvarsloven og lov om erstatning fra staten til ofre for  

 forbrydelser (offererstatningsloven) vil medføre en væsentlig  

 generel forhøjelse af erstatningsniveauet ved personskade og tab af  

 forsørger.
Forslaget indebærer herudover forskellige andre  

 forbedringer af de skadelidtes retsstilling samt andre justeringer i lyset af  

 de erfaringer, der er indhøstet, siden erstatningsansvarsloven  

 trådte i kraft i 1984. Lovforslaget indebærer endvidere, at  

 erstatningsansvarslovens regler på visse punkter tilnærmes  

 reglerne i arbejdsskadesikringsloven.
Erstatningsniveauet ved personskade og tab af  

 forsørger foreslås navnlig forhøjet ved at ændre  

 den kapitaliseringsfaktor, der anvendes ved beregning af  

 erhvervsevnetabserstatning, fra 6 til 10, og ved at forhøje  

 méngodtgørelsen og minimumsbeløbet for  

 forsørgertabserstatning tilsvarende.
Samtidig ændres reglerne om  

 nedsættelse af disse erstatninger mv. på grund af  

 skadelidtes/afdødes alder, således at nedsættelsen starter  

 tidligere, foregår mere jævnt og slutter på et  

 højere niveau end efter de gældende regler.
Erstatningerne vil  

 blive større for alle skadelidte.
 Med den foreslåede forhøjelse af  

 kapitaliseringsfaktoren mv. kompenseres der for det fald i renteniveauet, der  

 er sket, siden loven trådte i kraft i 1984.
Den højeste erhvervsevnetabserstatning, der kan  

 udmåles ved 100 procent erhvervsevnetab, vil efter forslaget være  

 6.020.000 kr., og det er en stigning på knap 2,5 mio. kr. i forhold til  

 i dag.
Méngodtgørelsen vil ved en méngrad på 100  

 procent blive forhøjet fra 344.000 kr. til 573.500 kr.
 Lovforslaget indeholder herudover følgende  

 hovedpunkter:
1) Det medicinske stationærtidspunkt  

 udgår som afgrænsning af, hvor længe der kan ydes  

 erstatning for tabt arbejdsfortjeneste.
Der kan efter forslaget ydes  

 erstatning for tabt arbejdsfortjeneste, indtil det er muligt midlertidigt  

 eller varigt at skønne over skadelidtes fremtidige erhvervsevne.  

 Endvidere skal den endelige fastlæggelse af erhvervsevnetabet afvente  

 en eventuel revalidering eller omskoling.
Som følge af disse ændringer foreslås  

 det endvidere, at sagens parter i særlige tilfælde skal kunne  

 anmode Arbejdsskadestyrelsen om midlertidige udtalelser om  

 fastsættelsen af erhvervsevnetabet, hvis den erhvervsmæssige  

 situation ikke er afklaret.
Styrelsen afgiver i dag tilsvarende udtalelser  

 efter arbejdsskadesikringsloven.
Der vil således kunne fastsættes  

 en foreløbig erhvervsevnetabserstatning, når der foreligger en  

 midlertidig udtalelse fra Arbejdsskadestyrelsen.
Arbejdsskadestyrelsens  

 udtalelser skal efter forslaget afgives så vidt muligt inden 1 år  

 og senest 2 år efter, at styrelsen er blevet anmodet om udtalelsen.
 Det foreslås, at retten til erstatning for tabt  

 arbejdsfortjeneste ikke skal ophøre, hvis Arbejdsskadestyrelsens  

 midlertidige udtalelse fastsætter erhvervsevnetabsprocenten til under  

 15, således at der ikke udløses en erhvervsevnetabserstatning.
Beløb, der er udbetalt som midlertidig  

 erhvervsevnetabserstatning, skal ikke kunne kræves tilbagebetalt, selv  

 om det senere viser sig, at der rent faktisk ikke lides et varigt  

 erhvervsevnetab, som kan danne grundlag for en erhvervsevnetabserstatning.  

 På baggrund af praksis efter arbejdsskadesikringsloven må det  

 imidlertid forventes, at langt de fleste sager om erhvervsevnetab vil kunne  

 afgøres endeligt inden for 2 år.
I praksis vil der således  

 normalt blive ydet erstatning for tabt arbejdsfortjeneste, indtil det er  

 muligt endeligt at skønne over skadelidtes erhvervsevne.
 Lovforslaget vil således medføre som den  

 praktiske hovedregel, at erstatning for tabt arbejdsfortjeneste normalt  

 højst udbetales i ca. 2 år, hvorefter der   hvis der må  

 antages at være lidt et varigt erhvervsevnetab   ydes en  

 foreløbig eller varig erhvervsevnetabserstatning.
2) Efter erstatningsansvarslovens § 8 udmåles  

 erhvervsevnetabserstatning til børn og visse persongrupper, der  

 udnytter erhvervsevnen på en måde, som ikke medfører  

 erhvervsindtægt f.eks. unge under (ulønnet) uddannelse  

 på grundlag af den medicinske méngrad.
Dette kan i visse  

 tilfælde medføre en højere erstatning, end hvis  

 erstatningen blev fastsat på grundlag af en skønnet  

 erhvervsindtægt, mens det i andre tilfælde medfører, at  

 personer, der faktisk lider et væsentligt erhvervsevnetab, ikke  

 får nogen erhvervsevnetabserstatning, fordi méngraden er under  

 lovens grænse på 15 procent.
Som eksempel på de  

 sidstnævnte tilfælde kan nævnes piskesmældsramte  

 personer.
Det foreslås, at særreglen i § 8  

 begrænses til kun at gælde for børn, for hvem det på  

 grund af lav alder ikke er muligt at opstille en erhvervsprognose.
Som  

 aldersgrænse foreslås 15 år, idet det i almindelighed ikke  

 er muligt at fastslå erhvervsevnetabet for børn, som endnu ikke  

 har afsluttet deres grundskoleforløb.
Beregningsmetoden foreslås  

 også ændret, bl.a. således at erstatningen ikke  

 længere udmåles som en procentdel af  

 méngodtgørelsen, men i stedet beregnes ved at gange  

 méngraden med en standardårsløn og herefter gange med  

 kapitaliseringsfaktoren.
Det foreslås endvidere at nedsætte  

 undergrænsen fra 15 til 5 procent mén, således at kun de  

 absolut bagatelagtige skader bliver undtaget.
I de andre tilfælde, som  

 er omfattet af den gældende bestemmelse, indebærer forslaget, at  

 erhvervsevnetabserstatningen fremover skal beregnes i overensstemmelse med  

 lovens hovedregel, således at skadelidtes årsløn  

 fastsættes skønsmæssigt som et udtryk for den  

 økonomiske værdi af skadelidtes arbejdskraft på  

 skadestidspunktet.
3) Det foreslås at udvide skadelidtes adgang  

 til at få genoptaget sager om erstatning for varige følger  

 (erhvervsevnetab og varigt mén), således at ikke kun  

 ændringer i skadelidtes helbredstilstand kan begrunde, at sagen  

 genoptages, og således at genoptagelsesadgangen også for de  

 varige skaders vedkommende kommer til at svare til, hvad der følger af  

 almindelige processuelle grundsætninger om materiel retskraft.  

 Genoptagelse skal således efter forslaget været betinget af, at  

 de faktiske omstændigheder ændrer sig væsentligt i forhold  

 til dem, der blev lagt til grund ved sagens afgørelse.
En ændret  

 vurdering af erhvervsevnetabet, f.eks. fordi det viser sig, at den  

 pågældende alligevel ikke kan bevare sin tilknytning til  

 arbejdsmarkedet, vil dermed også kunne føre til genoptagelse.  

 Dette vil styrke de generelle bestræbelser på at fastholde  

 skadelidtes tilknytning til arbejdsmarkedet, idet de skadelidte ikke  

 længere vil risikere at få forringet deres retsstilling, hvis de  

 prøver at fastholde et arbejde, men efter få år må  

 konstatere, at han eller hun alligevel ikke er i stand til at opretholde en  

 væsentlig og varig tilknytning til arbejdsmarkedet.
4) Det foreslås at indføre en ny  

 regel, hvorefter der ved dødsfald i overensstemmelse med princippet i  

 arbejdsskadesikringsloven ud over en eventuel forsørgertabserstatning  

 kan udbetales et overgangsbeløb til afdødes  

 ægtefælle eller samlever eller efter omstændighederne til  

 andre efterladte.
Overgangsbeløbet foreslås fastsat til 108.000  

 kr. (pr. 1. januar 2001), ligesom efter arbejdsskadesikringsloven.
Et  

 sådant overgangsbeløb vil kunne dække de mere eller mindre  

 dokumenterbare udgifter, der som regel er forbundet med en  

 ægtefælles eller samlevers død, f.eks. udgifter til  

 flytning, udgifter til bistand i hjemmet og begravelsesudgifter.
5) De tortgodtgørelsesbeløb, der i  

 praksis udmåles ved sædelighedsforbrydelser mv., kan formentlig  

 ofte opleves som urimeligt lave set i lyset af den krænkelse, den  

 forurettede har været udsat for.
En sædelighedsforbrydelse mv.,  

 herunder incest, kan i særlig grad virke krænkende for  

 forurettede.
Ved fuldbyrdet voldtægt ydes der normalt en  

 godtgørelse på ca. 30.000 - 45.000 kr.
Der foreslås en ny bestemmelse, hvorefter det ved  

 fastsættelse af tortgodtgørelse kan tillægges særlig  

 vægt, at krænkelsen er begået ved en overtrædelse af  

 straffelovens kapitler 23 - 24, dvs. forbrydelser mod  

 kønssædeligheden og forbrydelser i familieforhold, herunder  

 navnlig incest.
Der tilsigtes med baggrund heri som udgangspunkt en  

 fordobling af godtgørelsesbeløbene i forhold til det hidtidige  

 niveau i tilsvarende tilfælde.
Fastsættelsen af  

 godtgørelsen skal i øvrigt fortsat ske ud fra en samlet  

 vurdering af de konkrete omstændigheder i den enkelte sag.
6) Det foreslås i det væsentlige at  

 ophæve offererstatningslovens princip om, at den erstatning, som staten  

 yder til ofre for forbrydelser, er subsidiær i forhold til andre  

 ydelser, som tilkommer den skadelidte i anledning af skaden.
Det  

 foreslås således, at sociale ydelser ligesom efter  

 erstatningsansvarsloven ikke skal fratrækkes i erstatningen, selv om  

 den pågældende ydelse helt eller delvis dækker en tabspost,  

 der kræves erstatning for.
 Ordningen efter offererstatningsloven vil hermed blive  

 bragt på linje med den, der gælder på andre områder,  

 hvor det offentlige påtager sig en erstatningspligt uden  

 (nødvendigvis) at være erstatningsansvarlig efter almindelige  

 regler, jf. navnlig patientforsikringsloven og  

 lægemiddelerstatningsloven.
 Socialministeren vil i lyset af de foreslåede  

 ændringer af erstatningsansvarsloven om kort tid fremsætte  

 lovforslag om ændringer af arbejdsskadesikringsloven.
Forhøjelsen af erstatningsniveauet ved personskade  

 og tab af forsørger må forventes at ville medføre  

 præmiestigninger på en række ansvarsforsikringer, herunder  

 for motorkøretøjer.
På grund af reglerne om afgift til  

 staten af præmier for motoransvarsforsikringer ville lovforslaget  

 umiddelbart medføre en nettoindtægt for det offentlige.
Det  

 foreslås imidlertid at nedsætte afgiftssatserne, således at  

 lovforslaget og socialministerens forslag om ændring af  

 arbejdsskadesikringsloven samlet set bliver indtægts- og  

 udgiftsneutrale for det offentlige.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
