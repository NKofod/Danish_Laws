 Denne vejledning er blevet til i et samarbejde mellem søfartens  

 organisationer og Søfartsstyrelsen.
 Der henvises i øvrigt til ICS's "Bridge Procedures Guide" og  

 ICS/ISF's "Guidelines on the application of the IMO International Safety  

 Management Code".
I vejledningen betyder broorganisation , de rammer og instruktioner, som fastlægges for  

 at opretholde en sikker vagt på broen, og brodisciplin , måden hvorpå vagtholdet efterlever  

 broorganisationen.
Søfartsstyrelsen skal henstille til rederier, at de for deres skibe  

 udarbejder en "Rederiinstruks for Broorganisation og Brodisciplin"  

 herunder relevante checklister.
Som bilag vedlægges et eksempel på en sådan  

 rederiinstruks.
Det enkelte rederi bør tilpasse og udbygge eksemplet, så det  

 bliver relevant for rederiets skibe, deres særlige fart og besætning.
 Søfartsstyrelsen skal endvidere henstille, at rederier følger  

 rederiinstruksen op med blandt andet følgende:
 1 I forbindelse med på- og afmønstring af vagtgående navigatører og  

 dæksmandskab bør skibsføreren tages med på råd forinden nyt personale  

 udstikkes til skibet.
 2 Skibsføreren skal sikres mulighed for at tilrettelægge arbejdet således,  

 at sømandslovens hviletidsbestemmelser overholdes.
 3 Der bør udarbejdes en klar alkoholpolitik for skibenes besætninger.
 4 Ved på- og afmønstring af navigatører bør i samråd med skibsføreren  

 afsættes tid til forsvarlig overlevering.
 5 Rederiet bør i samarbejde med skibsføreren udarbejde ensartede  

 vejledninger for ruteplanlægning, herunder sejlads med lods om bord m.v.
 6 Der bør tilstræbes ensartet instrumentering i det enkelte rederis skibe.
 7 Vagtholdet skal alene koncentrere sig om skibets sikre sejlads, hvorfor  

 aktiviteter, der kan bortlede vagtholdets opmærksomhed fra vagttjenesten, bør  

 henlægges til andre lokaliteter end styrehuset.
 8 I samarbejde med skibsførerne bør fastsættes kommunikations- og  

 samarbejdsprocedurer mellem skib og landorganisation.
 9 Landpersonel med relation til skibenes drift bør gøres bekendt med de  

 instruktioner og procedurer, der gælder for skibenes sikre sejlads.
Søfartsstyrelsen, den 1. juni 1994 Bilag til Søfartsstyrelsens vejledning om broorganisation og brodisciplin  

 i lastskibe.
 Rederiinstruks for broorganisation og broprocedurer.
 Instruks til føreren.
 1. Brovagten skal tilrettelægges og udføres i  

 overensstemmelse med bekendtgørelse om vagthold i skibe.
 2. Den sejladsmæssige sikkerhed skal prioriteres  

 højest og må ikke kompromitteres af administrative rutiner.
 3. Føreren skal sammensætte vagtholdet under  

 hensyntagen til vejr-, navigations- og trafikforhold, samt erfaring hos de  

 enkelte medlemmer af vagtholdet.
 4. Vagtholdets sammensætning må ikke ændres uden  

 førerens tilladelse.
 5. Vagtholdet skal være udhvilet og må ikke være  

 påvirket af spiritus eller andre rusmidler.
 6. Føreren er ansvarlig for vagtens tilrettelæggelse.
 7. Føreren skal sikre sig, at de tjenestegørende  

 navigatører er fuldt fortrolige med deres ansvars- og arbejdsfordeling, med  

 den fastlagte rute, samt med betjening af bro- og sikkerhedsudstyret.
 8. Føreren skal gribe ind og skriftligt meddele  

 rederiet, såfremt han skønner, at en tjenestegørende navigatør ikke evner at  

 udføre sin tjeneste på fuldt betryggende måde, samt årsagen hertil.
 9. Vagtholdets medlemmer, og især den vagthavende  

 navigatør, skal ved sejlads af rutinemæssig karakter undgå egne,  

 underforståede procedurer der kan sløve agtpågivenheden og dermed evnen til  

 at handle i kritiske situationer.
 10. Navigations-, kommunikations- og andet broudstyr  

 skal kontrolleres i forbindelse med afgang og ankomst, samt mindst en gang i  

 døgnet i henhold til relevante checklister.
 11. Ved vagtafløsning skal relevante checklister  

 udfyldes af både tiltrædende og afløste navigatører.
 12. Føreren skal udstede skriftlige, stående ordrer.
 13. Føreren skal endvidere, når påkrævet, udstede  

 skriftlige, løbende ordrer, som dækker de særlige omstændigheder, der måtte  

 forekomme på en vagt.
