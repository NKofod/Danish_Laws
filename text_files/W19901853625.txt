 Tab ved 57 valutaterminshandler og fortjeneste ved 13  

 obligationsterminshandler blev alle anset som vedrørende væddemålskontrakter,  

 ej spekulationshandler, men blev som vedrørende samme år anset for at skulle  

 opgøres under et, således at modregning af tab og gevinst kunne foretages.
Revisor A klagede for indkomståret 1986 over, at de stedlige  

 skattemyndigheder havde forhøjet hans selvangivne indkomst med 101.408 kr.,  

 der udgjorde ikke godkendt fradrag for nettotab på terminsforretninger  

 vedrørende obligationer og valuta.
Endvidere var forhøjet med fortjeneste på  

 obligationsterminsforretninger på 36.145 kr., idet modregning af fortjeneste  

 på obligationsterminsforretninger i tab på valutakursterminsforretninger ikke  

 var godkendt.
 Det fremgik af sagen, at klageren i 1986 havde foretaget 13 terminshandler  

 med obligationer med en fortjeneste på 36.145 kr., og 57 terminshandler med  

 valuta med et tab på 137.553 kr.
 De stedlige skattemyndigheder havde ikke fundet, at de af klageren  

 indgåede terminshandler kunne betragtes som spekulation efter bestemmelsen i  

 statsskattelovens § 5, stk. 1, litra a, men at de måtte karakteriseres som  

 væddemålskontrakter, hvor en eventuel kursgevinst var skattepligtig efter  

 statsskattelovens § 4 f, medens kurstabet måtte anses for et formuetab, der  

 var indkomstopgørelsen uvedkommende.
 Der var ved afgørelsen lagt vægt på, at der udelukkende havde været tale  

 om differenceafregning mellem klageren og pengeinstituttet på kursforskellen  

 mellem købspris og salgspris, at afregningerne var sket samme dag for såvel  

 køb som salg, og at renterne havde været ens for de enkelte køb og salg.
 Klageren nedlagde over for Landsskatteretten påstand om, at beskatning  

 skulle ske ud fra et spekulationssynspunkt, jf. statsskattelovens § 5 a,  

 hvorfor der måtte indrømmes fradrag for det realiserede tab ved  

 terminsforretningerne.
Til støtte herfor anførte klageren bl.a., at der var opstået et  

 ejerforhold ved køb af værdipapirerne på termin.
Videre anførte han, at der  

 ikke var tale om enkeltstående handler, idet han i det pågældende år havde  

 foretaget i alt 70 terminsforretninger.
Yderligere havde han i sit job som  

 revisor rådgivet klienter om køb og salg på termin, ligesom han i sin fritid  

 var direktør for et investeringsselskab med en årlig omsætning på mindst 100  

 mio. kr.
 Landsskatteretten måtte være enig med de stedlige skattemyndigheder i, at  

 terminsforretningerne måtte betragtes som væddemålskontrakter, jf.  

 statsskattelovens § 4 f, da de var foretaget uden sammenhæng med  

 erhvervsmæssig aktivitet, og da klageren ikke havde været ejer af de  

 fordringer, som var genstand for overdragelse på termin.
 Retten fandt dog, at resultatet af alle de i årets løb foretagne  

 terminsforretninger, som skattemæssigt måtte betragtes som  

 væddemålskontrakter, jf. statsskattelovens § 4 f, skulle opgøres under et.  

 Der ville derfor være adgang til at modregne årets fortjeneste på  

 obligationsterminsforretningerne i årets tab på valutaterminsforretningerne,  

 og klagerens skattepligtige indkomst blev herefter nedsat med 36.145 kr.
 LV 1989, E 5.3.7.
