Nr LSF 33 Forslag til Lov om adgang til udøvelse af visse erhverv i Danmark for  

 statsborgere i De Europæiske Fællesskaber og de nordiske lande.
Fremsat af industriministeren (Anne Birgitte Lundholt) den 10. oktober 1990 § 1. Denne lov finder anvendelse på lovregulerede erhverv, der er omfattet af De Europæiske Fællesskabers direktiver om indførelse af generelle ordninger for gensidig anerkendelse af eksamensbeviser for erhvervskompetencegivende uddannelser.
 Stk. 2. Loven finder tillige anvendelse på lovregulerede erhverv,  

 der er omfattet af aftaler, indgået af de nordiske landes regeringer om  

 indførelse af generelle ordninger for gensidig anerkendelse af  

 eksamensbeviser for erhvervskompetencegivende uddannelser.
 § 2. Statsborgere i De europæiske Fællesskaber, som opfylder  

 betingelserne i de direktiver, der er omfattet af § 1, stk. 1, samt  

 statsborgere i de nordiske lande, som opfylder betingelserne i de aftaler,  

 der er omfattet af § 1, stk. 2, har adgang til at udøve et lovreguleret  

 erhverv her i landet som selvstændig eller lønmodtager på samme vilkår, som  

 gælder for danske statsborgere.
 § 3. Den myndighed, der administrerer det pågældende lovregulerede  

 erhverv (den kompetente myndighed), påser om de betingelser, der er nævnt i §  

 2 for at udøve erhvervet, er opfyldt.
 § 4. Erhvervs- og Selskabsstyrelsen koordinerer gennemførelse og  

 administration af direktiver og aftaler, der er omfattet af § 1.
 Stk. 2. Erhvervs- og Selskabsstyrelsens afgørelser som  

 koordinerende myndighed kan ikke indbringes for anden administrativ  

 myndighed.
 § 5. Erhvervs- og Selskabsstyrelsen fastsætter nærmere regler med  

 henblik på opfyldelse af de direktiver og aftaler, der er omfattet af § 1.
 Stk. 2. Erhvervs- og Selskabsstyrelsen kan fastsætte regler om  

 gebyr for ansøgning om adgang til erhvervsudøvelse her i landet.
§ 6. Ansøgeren kan pålægges betaling for afholdelse af udgifter  

 til gennemførelse af egnethedsprøve eller supplerende uddannelse.
Betalingens  

 størrelse må ikke overstige de beløb, som opkræves i forbindelse med  

 gennemførelse af undervisning, eksamination m.v. på det pågældende område.  

 Betalingen fastsættes og opkræves af den myndighed, der forestår  

 gennemførelse af undervisning, eksamination m.v.
 § 7. Erhvervs- og Selskabsstyrelsen og den kompetente myndighed  

 kan hos ansøgeren forlange de oplysninger, som er nødvendige for, at der kan  

 tages stilling til en ansøgning om adgang til erhvervsudøvelse her i landet.
 § 8. Loven træder i kraft 1. januar 1991.
 § 9. § 1, stk. 1, gælder ikke for Færøerne og Grønland, men kan  

 ved kongelig anordning sættes i kraft for disse landsdele.
Bemærkninger til lovforslaget Almindelige bemærkninger.
I.
Formål.
 1. Formålet med lovforslaget er dels at gennemføre EF-direktiv  

 89/48/EØF om indførelse af en generel ordning for gensidig anerkendelse af  

 eksamensbeviser for erhvervskompetencegivende videregående uddannelser af  

 mindst 3 års varighed, dels at skabe hjemmel til at gennemføre tilsvarende  

 generelle ordninger, som er under udarbejdelse i EF og under Nordisk  

 Ministerråd.
 Disse ordninger tilsigter at fremme den frie bevægelighed inden for  

 henholdsvis EF og Norden for borgere, som ønsker at udøve deres erhverv enten  

 som selvstændig eller lønmodtager i et andet land end der, hvor de pågældende  

 har opnået deres erhvervsmæssige kvalifikationer.
2. I EF forhandles for tiden et direktivforslag om en ordning for  

 anerkendelse af eksamensbeviser for de øvrige erhvervskompetencegivende  

 uddannelser.
Forslaget, som skal supplere direktiv 89/48/EØF, forventes  

 vedtaget i 1991. Nordisk Ministerråd (samarbejdsministrene) vedtog den 29.  

 august 1990 en lignende ordning, der skal gælde for statsborgere i de  

 nordiske lande.
Aftalen forventes undertegnet i København inden udgangen af  

 1990. Endvidere forberedes under Nordisk Ministerråd en ordning, som bygger  

 på det direktivforslag, der skal supplere direktiv 89/48/EØF.
 Da samtlige ordninger er administrativt tæt forbundne, anses det for mest  

 hensigtsmæssigt allerede ved vedtagelsen af lovforslaget at skabe hjemmel til  

 at gennemføre de foreslåede ordninger.
 3. Med vedtagelse af direktiv 89/48/EØF har EF forladt den  

 hidtidige sektorvise harmonisering af de enkelte uddannelser.
De sektordirektiver, som hidtil er vedtaget i EF om gensidig anerkendelse  

 af eksamensbeviser, angår konkrete erhverv fortrinsvis på sundhedsområdet,  

 hvor uddannelse og uddannelsestid er harmoniseret i de enkelte direktiver.  

 Adgang til at udøve et af disse erhverv i en anden medlemsstat forudsætter en  

 uddannelse i overensstemmelse med det pågældende sektordirektiv.
For disse  

 erhverv gælder direktiv 89/48/EØF ikke.
4. For danske statsborgere betyder gennemførelsen af de generelle  

 ordninger, ligesom de allerede vedtagne sektordirektiver om gensidig  

 anerkendelse af eksamensbeviser, lettere adgang til at udøve et erhverv i et  

 andet EF-land eller i et af de nordiske lande.
Antallet af udenlandske  

 ansøgere, som ønsker adgang til erhvervsudøvelse her i landet på grundlag af  

 lovforslaget, forventes ikke at give anledning til problemer.
5. Gennemførelse og administration af de enkelte ordninger, som  

 lovforslaget omfatter, foreslås at ske gennem bemyndigelse til Erhvervs- og  

 Selskabsstyrelsen, som for hver ordning fastsætter de administrative  

 forskrifter i forbindelse med gennemførelsen af ordningen.
Det er herved en  

 forudsætning, at gennemførelsen af de kommende forslag på samme måde, som det  

 har været tilfældet med det vedtagne direktiv, sker i nær kontakt med de  

 berørte myndigheder og organisationer, herunder DA og LO samt FTF og AC.
II.
Direktiv 89/48/EØF.
1. Direktivet omfatter alene lovregulerede erhverv i  

 medlemsstaterne.
I henhold til art. 1 er der tale om lovreguleret  

 erhvervsmæssig virksomhed, når der enten direkte eller indirekte ifølge love  

 eller administrative bestemmelser kræves et eksamensbevis for at optage eller  

 udøve denne virksomhed.
Som eksempler på lovreguleret erhvervsmæssig  

 virksomhed kan nævnes statslige autorisationsordninger, virksomhed under  

 beskyttede faglige titler og erhvervsmæssig virksomhed inden for  

 sundhedssektoren, hvor refusion via sygesikringen er betinget af et bestemt  

 eksamensbevis.
Under drøftelserne i EF om direktivet har det været forudsat,  

 at regulering ved kollektive overenskomster ikke omfattes af begrebet  

 lovreguleret erhvervsmæssig virksomhed, idet sådanne overenskomster alene  

 regulerer lønmæssige forhold og ikke adgang til at udøve et erhverv.
2. Da direktivet alene omfatter lovregulerede erhverv, vil  

 anvendelsesområdet i Danmark være forholdsvis begrænset.
Der vil fortrinsvis  

 være tale om visse liberale erhverv, herunder advokater, revisorer,  

 translatører, tolke, dispachører, kiropraktorer, fysioterapeuter m.v.  

 Ligeledes vil visse erhverv inden for den offentlige sektor være omfattet,  

 såsom adjunkt, lektor, folkeskolelærer, biblioteksleder m.v.
 Den uddannelsesmæssige afgrænsning af direktivets anvendelsesområde er  

 foretaget af undervisningsministeren på grundlag af en traditionel inddeling  

 af de videregående uddannelser, suppleret med en vis hensyntagen til de andre  

 medlemslandes afgrænsning.
3. Med eksamensbevis sidestilles i art. 1 certifikat eller andet  

 kvalifikationsbevis, der ligesom eksamensbeviset skal være udstedt af en  

 kompetent myndighed i en medlemsstat.
Af beviset skal fremgå, at indehaveren  

 med positivt resultat har gennemgået en uddannelse efter studentereksamen  

 eller eksamen på tilsvarende niveau (post-gymnasial uddannelse) af mindst 3  

 års varighed eller af tilsvarende varighed på deltid ved et universitet eller  

 en anden højere læreanstalt eller ved en anden uddannelsesinstitution med  

 samme uddannelsesniveau.
I de tilfælde, hvor der ud over den post-gymnasiale  

 uddannelse kræves en erhvervsmæssig uddannelse, skal denne være gennemgået  

 med et positivt resultat.
Desuden skal det fremgå af beviset, at indehaveren  

 besidder de erhvervsmæssige kvalifikationer, der er påkrævet for at få adgang  

 til at udøve det lovregulerede erhverv i den pågældende medlemsstat.
Såfremt  

 et eksamensbevis er udstedt i et tredieland, skal den medlemsstat, som har  

 anerkendt eksamensbeviset, attestere, at indehaveren har en erhvervserfaring  

 af mindst 3 års varighed.
4. Såfremt en ansøger er i besiddelse af et eksamensbevis, som  

 opfylder direktivets betingelser, kan et værtsland, som kræver fremlæggelse  

 af et eksamensbevis for optagelse eller udøvelse af et bestemt lovreguleret  

 erhverv, ikke under henvisning til ansøgerens manglende kvalifikationer,  

 nægte den pågældende adgang til at udøve det lovregulerede erhverv på samme  

 vilkår som egne statsborgere.
Art. 3 åbner under visse nærmere betingelser  

 mulighed for, at ansøgere, som kommer fra medlemslande, hvor erhvervet ikke  

 er lovreguleret, kan udøve deres erhverv i værtslandet.
5. Såfremt der er væsentlige forskelle i de uddannelseskrav, som  

 værtslandet stiller i forhold til de kvalifikationer, som ansøgeren har, kan  

 der i henhold til art. 4 stilles supplerende krav enten om dokumentation for  

 erfaring eller om prøvetid eller egnethedsprøve.
Valget mellem prøvetid og  

 egnethedsprøve overlades til ansøgeren, medmindre det er nødvendigt at have  

 nøje kendskab til national ret for at udøve det pågældende erhverv.
Art. 4  

 indeholder en række begrænsninger for, i hvilket omfang det kan kræves, at en  

 ansøger gennemfører prøvetid eller egnethedsprøve, idet direktivets  

 udgangspunkt af hensyn til den frie bevægelighed er, at supplerende krav bør  

 være en undtagelse.
 EF-borgere, som får adgang til at udøve et lovreguleret erhverv, har  

 ifølge art. 7 ret til at benytte den faglige titel, som anvendes i hjemlandet  

 eller hjemlandets eller seneste opholdslands retsmæssige titel og eventuelt  

 en forkortelse heraf på det pågældende lands sprog.
6. Direktivet forudsætter, at der enten findes eller etableres  

 nationale kompetente myndigheder, som behandler ansøgninger om adgang til  

 erhvervsudøvelse.
Af hensyn til en ensartet gennemførelse af direktivet i  

 forhold til de berørte erhverv har Kommissionen nedsat en  

 koordinationsgruppe, som skal behandle problemer i forbindelse med  

 administrationen af direktivet.
Erhvervs- og Selskabsstyrelsen deltager som  

 dansk koordinerende myndighed.
III.
Fremtidige ordninger.
1. Der foregår i EF forhandlinger om et direktivforslag, som skal  

 supplere det vedtagne direktiv 89/48/EØF.
Kommissionen har for nylig fremsat  

 et ændringsforslag hertil på grundlag af EF-Parlamentets udtalelse.
De  

 erhverv, som er omhandlet i forslaget, bygger på erhvervskompetencegivende  

 uddannelser, som ikke er omfattet af direktiv 89/48/EØF, herunder specielt  

 erhvervsuddannelserne.
Forslaget forventes derfor at omfatte flere erhverv i  

 Danmark end direktiv 89/48/EØF.
Det supplerende direktiv forventes at træde i  

 kraft i 1992. Samtlige lovregulerede erhverv skulle herefter være omfattet af  

 en af de generelle EF-ordninger.
 2. Den nordiske aftale om en generel ordning om gensidig  

 anerkendelse af eksamensbeviser bygger på principperne i direktiv 89/48/EØF.  

 Der er imidlertid ingen sammenknytning mellem de to ordninger, og det er  

 derfor ikke muligt for f.eks. nordiske statsborgere at udnytte EF-direktivet.  

 Den nordiske aftale forventes at træde i kraft i midten af 1991.
Det må endvidere forventes, at der under Nordisk Ministerråd vil blive  

 igangsat et arbejde om en supplerende ordning.
Det er endnu ikke muligt at  

 angive omfanget af en sådan ordning eller tidspunktet for ordningens  

 ikrafttræden.
IV.
Administration af ordningerne.
1. Direktiv 89/48/EØF forudsætter, at medlemsstaterne selv  

 fastsætter den nærmere administrative procedure for, hvorledes adgangen til  

 at udøve et erhverv på grundlag af direktivets bestemmelser gennemføres i  

 praksis.
Tilsvarende procedurer forventes indeholdt i de fremtidige  

 ordninger.
Det foreslås, at Erhvervs- og Selskabsstyrelsen fastsætter de  

 nærmere regler med henblik på opfyldelsen heraf, jf. § 5.
For så vidt angår ordningen i direktiv 89/48/EØF påtænkes de  

 administrative forskrifter at indeholde de bestemmelser, som er nødvendige,  

 for at udenlandske ansøgere kan indgive ansøgning om erhvervsudøvelse i  

 Danmark.
Selve behandlingen af ansøgningerne skal finde sted på grundlag af  

 direktivet.
Da direktivets bestemmelser i vidt omfang er rettet til  

 myndighederne, og bestemmelserne i øvrigt er tilstrækkeligt præcise omend  

 vanskeligt tilgængelige, findes det mest hensigtsmæssigt at optage direktivet  

 som en del af forskrifterne.
Herved lettes den administrative gennemførelse  

 af direktivet, samtidig med at risiko for fortolkningstvivl i forbindelse med  

 gennemførelsen mindskes.
2. Af hensyn til udenlandske ansøgere er det af EF-medlemslandene  

 fundet mest hensigtsmæssigt, at ansøgninger indsendes til en central  

 myndighed i de enkelte lande.
Da Erhvervs- og Selskabsstyrelsen skal fungere  

 som koordinerende myndighed, vil det være naturligt, at ansøgninger indsendes  

 hertil.
Det vil tillige lette det rapporteringsarbejde til Kommissionen, som  

 er forudsat i art. 11 i direktiv 89/48/EØF.
Der henvises herom til  

 bemærkningerne til § 4.
 Erhvervs- og Selskabsstyrelsen varetager endvidere det koordinerende  

 arbejde i forhold til de danske myndigheder, der skal foretage behandlingen  

 af ansøgninger fra udlændinge om at optage eller udøve erhverv her i landet  

 (de kompetente myndigheder).
For så vidt angår behandlingen af ansøgninger efter direktiv 89/48/EØF vil  

 de kompetente myndigheder være identiske med de myndigheder, der allerede i  

 dag behandler ansøgninger om adgang til erhvervsudøvelse i Danmark.
For de  

 kommende ordninger forventes behandlingen ligeledes at finde sted ved de  

 myndigheder, som i dag er kompetente.
3. For ansøgningerne kan fastsættes et gebyr, som indbetales til  

 Erhvervs- og Selskabsstyrelsen.
I øvrigt kan særlig betaling for afholdelse  

 af udgifter til gennemførelse af egnethedsprøve eller supplerende uddannelse  

 fastsættes og opkræves af de myndigheder, der forestår gennemførelsen heraf.
V.
Virkning for andre love.
Bestemmelser i eksisterende love, bekendtgørelser m.v. om dansk  

 indfødsret eller krav om dansk eksamensbevis eller lignende, kan være i strid  

 med direktiv 89/48/EØF eller med andre regler i EF-retten.
Dansk lovgivning  

 indeholder imidlertid nu kun få bestemmelser af denne art.
En ændring af de  

 pågældende love, bekendtgørelser m.v. forestås af de respektive myndigheder.
VI.
Administrative og økonomiske konsekvenser.
Vedtagelse af lovforslaget forventes kun at medføre mindre administrative  

 og økonomiske konsekvenser for staten.
Det forventede personaleforbrug i  

 Erhvervs- og Selskabsstyrelsen vil som udgangspunkt udgøre ca. 0,5 årsværk.  

 Samtidig må der i takt med ordningernes gennemførelse forventes en mindre  

 forøgelse i det samlede personaleforbrug hos de myndigheder, som behandler  

 ansøgninger om erhvervsudøvelse her i landet.
Merudgifterne forudsættes  

 afholdt inden for de enkelte ministeriers lønsums- og budgetteringsrammmer.
VII.
Høring af offentlige myndigheder og organisationer.
Udkast til lovforslag om adgang til udøvelse af visse erhverv i Danmark  

 for statsborgere i De europæiske Fællesskaber og de nordiske lande er på  

 grund af ordningernes komplekse karakter udarbejdet af en tværministeriel  

 arbejdsgruppe med repræsentanter fra Industriministeriet og  

 Undervisningsministeriet samt i et vist omfang repræsentanter fra andre  

 ministerier.
Repræsentanter for de omhandlede ministerier har i det omfang,  

 det har været relevant, tillige deltaget i koordinationsgruppemøder i EF.  

 Arbejdet har været koordineret af Industriministeriet, Erhvervs~ og  

 Selskabsstyrelsen.
Også i forbindelse med forhandlingen af de øvrige aftaler  

 og direktivforslag er der nedsat tværministerielle arbejdsgrupper.
For så  

 vidt angår det supplerende direktivforslag deltager Arbejdsministeriet fast i  

 arbejdsgruppen.
 2. Lovforslaget har været forelagt følgende myndigheder og  

 organisationer til udtalelse:
Arbejdsministeriet Boligministeriet Energiministeriet Finansministeriet Fiskeriministeriet Forsvarsministeriet Indenrigsministeriet Industriministeriet Justitsministeriet Kirkeministeriet Kulturministeriet Landbrugsministeriet Miljøministeriet Skatteministeriet Socialministeriet Statsministeriet Trafik- og Kommunikationsministeriet Udenrigsministeriet Undervisningsministeriet Økonomiministeriet Nordisk Ministerråd Akademikernes Centralorganisation Dansk Arbejdsgiverforening Erhvervssprogligt Forbund Funktionærernes og Tjenestemændenes Fællesråd Landsorganisationen i Danmark Liberale Erhvervs Råd Endvidere har ovennævnte myndigheder og organisationer haft adgang til at  

 fremsætte bemærkninger i forbindelse med overvejelserne om de administrative  

 gennemførelsesforskrifter vedrørende direktiv 89/48/EØF.
 3. Industriministeriet, Erhvervs- og Selskabsstyrelsen, agter også  

 efter lovforslagets vedtagelse at opretholde kontakt til de berørte  

 myndigheder og organisationer i det omfang, arbejdet som koordinator tilsiger  

 dette.
Bemærkninger til forslagets enkelte bestemmelser Til § 1.
§ 1 fastslår, at lovforslaget omfatter lovregulerede erhverv, der er  

 omfattet af direktiv 89/48/EØF samt tilsvarende ordninger, som vedtages i EF  

 og af de nordiske landes regeringer, om indførelse af generelle ordninger for  

 gensidig anerkendelse af eksamensbeviser for erhvervskomptencegivende  

 uddannelser.
Om disse ordninger henvises til de almindelige bemærkninger II  

 og III.
For så vidt angår erhverv, der ikke er lovreguleret, gælder de  

 eksisterende bestemmelser om arbejdskraftens frie bevægelighed og adgangen  

 til at etablere sig i EF og de nordiske lande.
Hertil kommer i EF og de  

 nordiske lande de særlige direktiver og aftaler om gensidig anerkendelse af  

 eksamensbeviser, som på de enkelte områder f.eks. sundhedsområdet, medvirker  

 til at lette adgangen til erhvervsudøvelse.
I det omfang disse særordninger  

 omfatter lovregulerede erhverv, som f.eks. læge og apoteker, skal kravene i  

 medfør af disse ordninger opfyldes.
 Til § 2.
§ 2 indeholder de nærmere betingelser for at få adgang til  

 erhvervsudøvelse her i landet.
Hertil kræves statsborgerskab enten i EF eller  

 i et af de nordiske lande.
Desuden kræves, at de pågældende opfylder kravene  

 i de EF-direktiver eller nordiske aftaler, som er nævnt i § 1. Om  

 bestemmelserne i direktiv 89/48/EØF henvises til de almindelige bemærkninger  

 II.
Endvidere fastslås det i § 2, at adgang til erhvervsudøvelse skal ske på  

 samme vilkår, som gælder for danske statsborgere.
Gælder der f.eks. særlige  

 alderskrav for udøvelse af erhvervet her i landet, eller stilles der krav om  

 betaling for autorisation, el.lign., må en ansøger fra et andet land  

 ligeledes opfylde disse krav.
 Danske statsborgere, der har opnået deres erhvervskvalifikationer i et  

 andet EF-land eller i et af de nordiske lande, vil være omfattet af  

 bestemmelsen i § 2.
 Det vil formentlig være i strid med de hensyn, der ligger bag vedtagelsen  

 af de generelle ordninger, at afvise en ansøger, fordi den pågældende ikke  

 har kendskab til det danske sprog, medmindre kendskab hertil er en klar  

 forudsætning for udøvelse af erhvervet, f.eks. som folkeskolelærer.
Adgang til udøvelse af et lovreguleret erhverv gælder både  

 erhvervsudøvelse som selvstændig og som lønmodtager.
Med hensyn til de  

 erhverv, som forventes omfattet, henvises til de almindelige bemærkninger II,  

 afsnit 2.
Til § 3 Som et vigtigt led i den danske administrative procedure for behandling  

 af udenlandske ansøgninger foreslås i § 3, at de myndigheder, der allerede i  

 dag foretager behandling af ansøgninger om adgang til at optage eller udøve  

 erhverv her i landet, de kompetente myndigheder, skal påse, om betingelserne  

 for erhvervsudøvelse i henhold til lovforslaget er opfyldt.
Med vedtagelse af  

 lovforslaget etableres derfor ikke nye administrative organer.
Som eksempel  

 på kompetente myndigheder i relation til direktiv 89/48/EØF kan nævnes  

 Justitsministeriet og Undervisningsministeriet for så vidt angår advokater og  

 lærere m.v.
Den kompetente myndighed foretager på grundlag af de bestemmelser, som  

 gælder for de ordninger, der er omfattet af § 1, en vurdering af, om der kan  

 meddeles den enkelte ansøger adgang til at udøve eller optage et lovreguleret  

 erhverv her i landet.
Behandling af ansøgningerne forudsættes at ske i  

 samarbejde med de berørte erhvervsorganisationer, faglige udvalg o.lign.
Den  

 kompetente myndighed meddeler ansøgeren, om betingelserne er til stede for  

 erhvervsudøvelse her i landet, eller om ansøgeren skal opfylde supplerende  

 krav, f.eks. med hensyn til gennemførelse af prøvetid, egnethedsprøve, eller  

 skal fremlægge yderligere dokumentation m.v.
I direktiv 89/48/EØF art. 8, stk. 2, forudsættes det, at beslutninger,  

 truffet af den kompetente myndighed, skal kunne appelleres.
Klager over de  

 kompetente myndigheders afgørelser vil i overensstemmelse hermed blive  

 behandlet efter de for disse myndigheder gældende regler.
 Til § 4.
Direktiv 89/48/EØF art. 9, stk. 2, samt direktivforslaget, som skal  

 supplere direktivet, forudsætter, at hvert medlemsland udpeger en  

 koordinerende myndighed, som har til opgave at drage omsorg for en ensartet  

 gennemførelse af direktiverne på de berørte områder.
Opgaverne består dels i  

 at koordinere gennemførelsen i forhold til de respektive danske myndigheder,  

 dels i at deltage i et koordineringsarbejde sammen med Kommissionen og de  

 øvrige medlemslande med henblik på ensartet gennemførelse og administration  

 af direktiverne.
Ifølge art. 11 i direktiv 89/48/EØF skal der tillige til  

 Kommissionen hvert andet år sendes en rapport om direktivets gennemførelse.  

 Rapporten skal ud over generelle bemærkninger indeholde en statistik over de  

 afgørelser, der er truffet, samt en beskrivelse af de vigtigste problemer,  

 som gennemførelsen af direktivet har medført.
 Den nordiske aftale, der bygger på principperne i direktiv 89/48/EØF  

 nødvendiggør formentlig ligeledes, at der udpeges en koordinerende myndighed  

 i de enkelte lande.
 Erhvervs- og Selskabsstyrelsen har som koordinerende myndighed deltaget i  

 behandlingen af direktivet og direktivforslaget i EF samt i behandlingen af  

 aftaleudkastet i Nordisk Ministerråd.
 For at kunne opfylde funktionen som koordinerende myndighed vil det være  

 nødvendigt, at de danske kompetente myndigheder meddeler Erhvervs- og  

 Selskabsstyrelsen de fornødne oplysninger om afgørelser vedrørende  

 ansøgninger om erhvervsudøvelse.
I stk. 2 foreslås det bl.a. af administrative forenklingsgrunde, at  

 afgørelser, som Erhvervs- og Selskabsstyrelsen træffer som koordinerende  

 myndighed, ikke kan indbringes for anden administrativ myndighed.
Sådanne  

 afgørelser kan være afvisning af ansøgninger af formelle grunde, f.eks. fordi  

 det fastsatte gebyr ikke er indbetalt, eller fordi et erhverv, hvorom  

 ansøgning indsendes, ikke er omfattet af en af de omhandlede ordninger.
Da  

 der i forbindelse med den løbende koordination vedrørende ordningernes  

 gennemførelse kan ske justeringer med hensyn til uddannelsesmæssige  

 afgrænsninger o.lign., forudsættes det, at Erhvervs- og Selskabsstyrelsen,  

 forinden sådanne afgørelser træffes, foretager høring af de berørte  

 myndigheder og organisationer.
Til § 5 Det foreslås i § 5, at Erhvervs- og Selskabsstyrelsen bemyndiges til at  

 fastsætte de administrative forskrifter, som er nødvendige for at gennemføre  

 de direktiver og aftaler, som er nævnt i § 1. Med hensyn til den  

 administrative gennemførelse henvises til de almindelige bemærkninger I pkt.  

 5 og IV.
 Det i stk. 2 omhandlede gebyr vedrører administrative udgifter ved  

 behandling af ansøgninger og opkræves af Erhvervs- og Selskabsstyrelsen.
 Om de særlige udgifter, der kan opstå i forbindelse med supplerende  

 uddannelse eller aflæggelse af egnethedsprøve samt opkrævning af disse beløb,  

 henvises til § 6 og bemærkningerne hertil.
Til § 6 § 6 giver mulighed for, at den kompetente myndighed i særlige situationer  

 opkræver betaling for afholdelse af supplerende uddannelser, prøver m.v.
 Udgangspunktet er dog, at udenlandske ansøgere skal stilles på samme måde  

 med hensyn til betaling for deltagelse i prøver m.v. som danske statsborgere.
 Dette medfører, at udenlandske ansøgere, hvor der er hjemmel til at  

 fastsætte betaling, må betale de omhandlede udgifter på linie med danske  

 statsborgere.
 Hvor prøver, undervisning m.v. afholdes uden betaling for danske  

 statsborgere, gælder det samme for udenlandske ansøgere.
Hvor der ikke allerede i lovgivningen er hjemmel til at kræve betaling for  

 afholdelse af udgifter til gennemførelse af en særlig egnethedsprøve eller  

 særlig supplerende uddannelse, åbner § 6 således mulighed for at kræve  

 betaling.
Fastsættelse af betalingens størrelse for individuelle prøver må  

 ikke gøre det uoverkommeligt at deltage i sådanne prøver og skal være i  

 overensstemmelse med de beløb, som normalt opkræves i forbindelse med  

 gennemførelse af undervisning, eksamination m.v.
Betalingens størrelse  

 fastsættes af den pågældende kompetente myndighed, som også opkræver  

 betalingen.
Til § 7 Direktiv 89/48/EØF forudsætter, at den kompetente myndighed selv  

 tilvejebringer de nødvendige oplysninger om forhold vedrørende ansøgerens  

 uddannelse og erhvervserfaring, som kræves i den pågældendes hjemland.  

 Såfremt oplysningerne imidlertid beror på den pågældende ansøger, åbnes der  

 mulighed for i medfør af § 7 at gøre stillingtagen til ansøgningen afhængig  

 af, at ansøgeren indsender de nødvendige oplysninger.
Til § 8 Direktiv 89/48/EØF skal være gennemført i medlemsstaterne senest den 4.  

 januar 1991. Det foreslås derfor, at loven træder i kraft 1. januar 1991.
Til § 9 EF-direktiver omfatter ikke Færøerne og Grønland.
Det foreslås imidlertid  

 at åbne mulighed for at sætte § 1, stk. 1, i kraft for Færøerne og Grønland  

 ved kongelig anordning.
