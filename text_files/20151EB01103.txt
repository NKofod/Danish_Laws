Beretning afgivet af Miljø- og Fødevareudvalget den 14. september 2016 Beretning over Forslag til folketingsbeslutning om indkøb af bæredygtige fisk og skaldyr i det offentlige [af Christian Poll (ALT) m.fl.]:
1. Udvalgsarbejdet Beslutningsforslaget blev fremsat den 3. marts 2016 og var til 1. behandling den 26. april 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et mindretal i udvalget (EL og ALT) bemærker, at baggrunden for beslutningsforslaget er, at der er brug for at sætte hurtigt ind for at bremse overfiskeri og ødelæggelse i verdenshavene.
Derfor bør alt offentligt indkøb af fisk og skaldyr være økologisk, naturskånsomt eller fra bæredygtighedscertificerede fiskerier.
Kun sådan kan vi bidrage til, at vi globalt set får genoprettet verdens fiskebestande, hvoraf 90 pct. ifølge FN i dag enten er fuldt udnyttede eller på randen af kollaps.
Hvis vi også i fremtiden skal have verdenshavene fyldt med liv, er vi nødt til at stille krav om, at de fisk, som vi køber, er fra bæredygtige, ansvarlige eller naturskånsomme fiskerier.
En af de tre overordnede målsætninger i statens strategi for intelligent indkøb er bæredygtighed.
Den konkrete udmøntning af denne vision er, at statens indkøb af fisk og skaldyr er bæredygtigt.
Dansk Supermarked har allerede forpligtet sig til kun at forhandle fisk fra bæredygtige eller ansvarlige fiskerier.
IKEA, der årligt bespiser over 600 mio. mennesker i sine restauranter,  serverer kun fisk og skaldyr fra MSC- eller ASC-certificerede fiskerier.
Når så store aktører på det private marked gennemfører omstilling til bæredygtigt forbrug inden for fisk og skaldyr, bør det også være muligt for staten.
Som ansvarlig offentlig instans bør man sætte rammerne for bæredygtige krav i udbud.
Ikkebæredygtige fisk må ikke blive en prisreducerende konkurrencefordel.
I dag har bæredygtige fiskere svært ved at konkurrere med de store konventionelle fiskere, og dette beslutningsforslag er en måde at vende denne kedelige tendens.
Ca. 95 pct. af den fisk, vi spiser i dag, er ikke danskfanget.
Der er altså stort potentiale for, at mere af den gode danske bæredygtige fisk, der fanges, bliver afsat i Danmark.
I dag eksporterer vi størstedelen af den.
Ved at købe ind fra bæredygtige danske fiskerier som de kystnære fiskere kan det offentlige altså bakke op om de lokale kystsamfund, der fanger fiskene.
Sådan skaber og beholder man også job i de danske kystsamfund, som i dag er truet af kvotekongerne.
Man ved, at de mindre fartøjer, som de kystnære fiskere anvender, lander i deres hjemhavn og dermed sikrer lokal beskæftigelse.
EL og ALT opfordrer regeringen til at arbejde for, at indkøb i det offentlige af fisk og skalddyr over en årrække bliver mere bæredygtigt.
 P.u.v.
