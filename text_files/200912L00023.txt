Fremsat den 7. oktober 2009 af skatteministeren (Kristian Jensen) Forslag til Lov om ændring af ligningsloven (Skattefrihed for soldaterlegater) § 1 I ligningsloven, jf. lovbekendtgørelse nr. 176 af 11. marts 2009, som ændret senest ved lov nr. 525 af 12. juni 2009, foretages følgende ændring:
 1. I § 7 indsættes som nr. 30:
»30) Legater, der udbetales til militært personel eller civile, der er udsendt eller har været udsendt på tjeneste af den danske stat på militær mission i udlandet, og som under eller som følge af tjenesten får fysiske eller psykiske skader, samt legater der ydes til de pågældendes pårørende, hvis den udsendte er kommet fysisk eller psykisk til skade eller er omkommet i forbindelse med tjenesten.« § 2 Loven træder i kraft 1. januar 2010 og har virkning fra og med indkomståret 2009.
Bemærkninger til lovforslaget Almindelige bemærkninger 1. Lovforslagets formål og baggrund Lovforslaget har til formål at indføre skattefrihed for legater uddelt til støtte for danske soldater i internationale missioner.
Der er tale om legater, som har til formål at yde humanitær bistand til danske soldater og civilt ansatte personer, der er eller har været udsendt på tjeneste af den danske stat på internationale militære missioner til f.eks.
Afghanistan, Bosnien og Irak, og som under eller som følge af disse missioner får fysiske eller psykiske skader.
Skattefriheden vil desuden omfatte legater, der ydes som støtte til pårørende, når den udsendte enten er omkommet under mission i udlandet, eller den udsendte er blevet fysisk eller psykisk skadet, og har brug for særlig støtte fra sine nærmeste.
De pågældende legater skal ikke ses som en erstatning for den eksisterende indsats fra det offentliges side men derimod som et supplement.
F.eks. dækker det offentlige udgifter til køb af manuel protese men ikke udgifter til køb af en sportsprotese.
 Regeringen finder det rimeligt, at disse legater fritages for beskatning, da der er tale om legater, som støtter soldater og civilt ansatte eller de pårørende, efter de er bragt i en svær situation som følge af en påskønnelsesværdig indsats i dansk tjeneste til gavn for Danmarks sikkerhed.
2. Gældende ret Legater er efter statsskattelovens § 4 som udgangspunkt skattepligtige, hvad enten legatet udbetales som et engangsbeløb eller en løbende ydelse.
Der er dog enkelte undtagelser i ligningsloven, hvorefter visse uddelte legater er gjort skattefri.
Det gælder f.eks.
Nobelprisen, hæderspriser til skabende eller udøvende kunstnere og visse hædersgaver til efterladte efter faldne og til sårede i 2. verdenskrig.
Legater, der er givet som et engangsbeløb af offentlige midler og legater fra kulturelle fonde eller lignende, beskattes endvidere lempeligt, når beløbet har karakter af en anerkendelse af modtagerens fortjenester.
Efter bestemmelsen i ligningslovens § 7 O, stk. 2, vil gave- og legatbeløb, der overstiger et grundbeløb på 14.500 kr. inden for et indkomstår, medregnes til den personlige indkomst med 85 procent af den del af værdien, der overstiger 14.500 kr.
Grundbeløbet reguleres efter personskattelovens § 20.
3. Lovforslaget Det foreslås at indføre skattefrihed for legater uddelt til støtte for danske soldater i internationale missioner.
Der skal være tale om legater, som yder støtte til danske soldater og civile, der er udsendt eller har været udsendt på tjeneste af den danske stat på militære operationer i udlandet til afhjælpning af skader, som de har fået under eller som følge af disse missioner.
Ligeledes omfatter skattefriheden legater, der yder støtte til de udsendtes pårørende, hvis den udsendte er omkommet i forbindelse med tjenesten i udlandet eller er blevet fysisk eller psykisk skadet, og har brug for særlig støtte fra sine nærmeste.
 Eksempelvis uddeler Fonden til Støtte for Soldater i International Missioner (Soldaterlegatet) ifølge sine retningslinjer blandt andet legater med støtte til:
  Psykologhjælp, samtaler og psykiatrisk behandling.
  Tekniske hjælpemidler, f.eks. høreapparat, handicapbil, kørestol eller boligindretning.
  Personlig hjælp i dagligdagen, f.eks. personlig støtteperson.
  Uddannelse, efteruddannelse eller hjælp til jobskifte.
Skattefriheden kan omfatte legater, der gives som et engangsbeløb eller som en længerevarende ydelse.
Skattefriheden kan omfatte legater, der gives til militært personel eller civile, der er udsendt eller har været udsendt på tjeneste af den danske stat på militær mission i udlandet, og som under eller som følge af udsendelsen får fysiske eller psykiske skader.
Det vil sige, at der ikke stilles krav om, at legatmodtageren er i aktiv tjeneste ved modtagelsen af legatet.
Det skyldes, at eksempelvis psykiske lidelser ikke nødvendigvis viser sig i direkte forbindelse med tjenesten.
Derudover kan skattefriheden omfatte legater, der gives til den udsendtes pårørende, hvis den udsendte er omkommet i forbindelse med tjenesten eller er blevet fysisk eller psykisk skadet, og har brug for særlig støtte fra sine nærmeste.
Der kan eksempelvis være tale om et legat, der ydes som økonomisk støtte til forældre, hvis barn har mistet sine ben under udsendelsen, og hvor forældrene ombygger deres hus for at barnet kan besøge sit barndomshjem i kørestol.
4. Økonomiske konsekvenser for det offentlige Det skønnes, at forslaget vil medføre årlige umiddelbare provenutab i størrelsesordenen 1-2 mio. kr. sammenlignet med en situation, hvor der skulle betales indkomstskat efter reglerne om legater.
Heraf vedrører godt halvdelen de kommunale skatter.
 Det er beregningsteknisk forudsat, at modtageren af de udbetalte legater ville være blevet beskattet af 85 pct. af den del, som overstiger 14.500 kr. (2010 niveau). Tillige er det forudsat, at den samlede legatpulje udgør omtrent 30 mio. kr., og de årlige udbetalinger udgør omkring 5 mio. kr.
 Den varige provenumæssige virkning vil være begrænset, under forudsætning af at omfanget af soldaterlegater vil aftage med tiden.
 Forslaget om skattefrihed for soldaterlegater har karakter af en skatteudgift.
5. Administrative konsekvenser for det offentlige Lovforslaget har ingen administrative konsekvenser for stat, regioner og kommuner.
6. Økonomiske konsekvenser for erhvervslivet Lovforslaget har ingen økonomiske konsekvenser for erhvervslivet.
7. Administrative konsekvenser for erhvervslivet Lovforslaget har ingen administrative konsekvenser for erhvervslivet.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
 11. Hørte myndigheder og organisationer m.v.
 AC  Akademikernes Centralorganisation, Ad­vo­kat­rå­det, Arbejderbevægelsens Erhvervsråd, Business Danmark, CEPOS  Center for Politiske Studier, Cevea  Centrum-Venstre Akademiet, COII  Statstjenestemændenes Centralorganisation II, CS  Centralforeningen for Stampersonel, Dansk Erhverv, Dansk Told & Skatteforbund, Danske Advokater, Datatilsynet, Den Danske Skatteborgerforening, DI, Erhvervs- og Selskabsstyrelsen  Center for Kvalitet i Erhvervsregulering, FOA  Foreningen af Offentligt Ansatte, Foreningen af Statsautoriserede Revisorer, Foreningen Danske Revisorer, Foreningen Registrerede Revisorer, Foreningen af Danske Skatteankenævn, HKKF  Hærens Konstabel- og Korporalforening, HOD  Hovedorganisationen af Officerer i Danmark, ISOBRO, Kommunernes Landsforening, Landsskatteretten, OAO - Forsvar  Offentligt Ansattes Organisationer, Overenskomstansattes Centralorganisation, Pan­te­fo­ged­for­enin­gen, Danske Regioner, Retssikkerhedssekretariatet, SKAT, Skatterevisorforeningen.
12. Sammenfattende skema Samlet vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 Det foreslås at indføre skattefrihed for legater uddelt til støtte for danske soldater og civilt ansatte personer i internationale missioner.
Det er en forudsætning, at legatet gives til militært personel eller civile, der er udsendt eller har været udsendt på tjeneste af den danske stat på militær mission i udlandet, og som under eller som følge af udsendelsen får fysiske eller psykiske skader.
Legater til de udsendtes pårørende er ligeledes skattefri, hvis den udsendte er omkommet i forbindelse med tjenesten eller er blevet fysisk eller psykisk skadet, og har brug for særlig støtte fra sine nærmeste.
Ved tjeneste forstås efter denne bestemmelse for det første tjeneste under internationale missioner overalt i verden, herunder tjeneste for EU, Nato, FN og andre internationale organisationer, så længe tjenesten sker på vegne eller i regi af det danske forsvars væbnede styrker.
Og for det andet arbejde, der i øvrigt udføres for det danske forsvar i udlandet, af personer med kontraktmæssig tilknytning til det danske forsvars væbnede styrker.
 Arbejde for private sikkerhedsorganisationer eller fremmede militære magter er ikke omfattet af begrebet tjeneste efter dette lovforslag.
Ved de pågældendes pårørende forstås: Ægtefælle, forældre og bedsteforældre samt børn og børnebørn og disses ægtefæller.
Stedbarns- og adoptivforhold sidestilles med naturligt slægtskabsforhold.
Hertil kommer efterladte samlevere, som ved dødsfaldet opfylder betingelserne i arvelovens §§ 87-89 for at kunne arve afdøde efter et udvidet samlevertestamente.
 Hvis legatet bliver uddelt til andre personer, er legatet ikke omfattet af skattefriheden i denne bestemmelse.
Til § 2 Loven træder i kraft 1. januar 2010 og har virkning fra og med indkomståret 2009.
