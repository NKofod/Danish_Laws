I § 37, stk. 1, i direktoratets cirkulære af 26. august 1983 om  

 iværksættelse af udståelse af frihedsstraf eller forvaring m.v. er det  

 fastsat, at indkaldelse til udståelse af frihedsstraf skal ske snarest  

 muligt.
For domfældte på fri fod fastsættes indkaldelsesdatoen således, at  

 tilsigelsesfristerne i § 13 kan iagttages.
Fristen er i henhold til denne  

 bestemmelse mindst 1 måned.
Disse regler er udtryk for, at det er af væsentlig betydning for  

 retshåndhævelsen, at straffuldbyrdelse i almindelighed sker umiddelbart efter  

 endelig dom.
Dette gælder i særlig grad, når der er tale om vold eller anden  

 personfarlig kriminalitet.
 Man skal derfor henlede opmærksomheden på bestemmelsen i § 37, stk. 3,  

 hvorefter bl.a. personer på fri fod, der er dømt for vold eller anden  

 personfarlig kriminalitet, skal indkaldes forlods.
Med hensyn til spørgsmålet om udsættelse med strafudståelsen bemærkes, at  

 udsættelse forudsætter, at særlige grunde taler derfor, jf. herved  

 bestemmelserne i retsplejelovens § 1001, stk. 2, og § 6, stk. 2, i  

 justitsministeriets cirkulære af 26. juni 1975 om behandlingen af sager om  

 benådning og udsættelse med straffuldbyrdelse m.v.
Hensynet til  

 retshåndhævelsens effektivitet taler for, at der navnlig i sager om vold  

 udvises tilbageholdenhed med at give udsættelse.
 I tilslutning hertil henledes opmærksomheden på, at der i tilfælde hvor  

 der ganske få dage før straffuldbyrdelsen søges om benådning eller udsættelse  

 - eller eventuelt klages over politimesterens afgørelse af  

 udsættelsesspørgsmålet - med det åbenbare formål at udskyde tidspunktet for  

 straffuldbyrdelsen, er mulighed for at forelægge sagen, eventuelt telefonisk,  

 for justitsministeriet (direktoratet for kriminalforsorgen), jf. side 5-6 i  

 »Vejledning i behandling af sager om benådning og udsættelse af  

 straffuldbyrdelse m.v.«.
Troldborg /Lene Ravn (Til politiet, kriminalforsorgens anstalter og arrestinspektørerne).
