Et amtsligningsråd havde nægtet fradrag i den personlige indkomst for  

 1987 for en del af prioritetsrenterne for en fast ejendom, der dels anvendtes  

 til bolig og dels som driftsbygninger for en virksomhed, som var indgået  

 under virksomhedsordningen.
På daværende tidspunkt var vurderingen af  

 ejendommen ikke opdelt.
Da skyldrådet i 1990 for 18. alm. vurdering pr. 1.  

 januar 1986 havde fastsat en ejerboligandel af vurderingen med virkning fra  

 og med indkomståret 1987, fandt Landsskatteretten, at en til den  

 erhvervsmæssige andel af vurderingssummen svarende del af prioritetsrenterne  

 kunne fradrages i den personlige indkomst.
 A klagede for indkomståret 1987 over, at amtsligningsrådet ikke havde  

 godkendt hans fradrag på 21.150 kr. for prioritetsrenter i den personlige  

 indkomst.
 Det var oplyst, at klageren, der drev selvstændig erhvervsvirksomhed i  

 interessentskabsform, havde ladet sin del af interessentskabsordningen  

 omfatte af virksomhedsordningen i henhold til reglerne i  

 virksomhedsskatteloven, lov nr. 144 af 19. marts 1986 om indkomstbeskatning  

 af selvstændige erhvervsdrivende, samt at han tillige havde ladet denne  

 ordning omfatte 25% af en ham tilhørende fast ejendom.
Det var videre oplyst, at denne ejendom indeholdt et enfamilieshus, som  

 beboedes af klageren, og nogle fritliggende driftsbygninger, der dengang var  

 udlejet som lagerbygninger til et anpartsselskab, hvori klageren var  

 hovedanpartshaver.
Der var i 1987 ikke foretaget nogen fordeling i henhold  

 til vurderingsloven af ejendomsværdien mellem den del af ejendommen, der  

 tjente til bolig for ejeren, og den øvrige del af ejendommen.
Ifølge  

 virksomhedsskattelovens § 1, stk. 3, kan aktiver, der benyttes såvel privat  

 som erhvervsmæssigt, ikke indgå i virksomhedsordningen bortset fra fast  

 ejendom under den betingelse, at der ved vurderingen af denne var foretaget  

 en fordeling af vurderingssummen mellem en privat og en erhvervsmæssig andel.
Ved den påklagede ansættelse havde amtsligningsrådet ikke godkendt, at  

 klageren i sin personlige indkomst havde fradraget 25% af prioritetsrenterne  

 vedrørende den nævnte ejendom, eller det nævnte beløb på 21.150 kr., som  

 svarende til ejendommens erhvervsmæssige udnyttelse.
Rådet havde henført  

 dette beløb til fradrag i klagerens kapitalindkomst sammen med den øvrige del  

 af prioritetsrenterne.
Som begrundelse herfor havde amtsligningsrådet henvist  

 til den nævnte lovbestemmelse, og til, at ejendommens vurderingssum ikke var  

 fordelt som nævnt i denne bestemmelse, hvorfor ingen del af ejendommen kunne  

 indgå under virksomhedsordningen.
Klageren påstod over for Landsskatteretten 29,7% af prioritetsrenterne  

 overført til fradrag i den personlige indkomst, idet hans revisor til støtte  

 herfor henviste til en den 20. marts 1990 afgivet meddelelse fra skyldrådet  

 for den pågældende skyldkreds.
Det fremgik heraf, at den omhandlede ejendom  

 ved 18. alm. vurdering pr. 1. januar 1986 nu var ansat til en ejendomsværdi  

 på 630.000 kr., heraf ejerboligværdi i ejendom med erhverv 442.700 kr.
Samtidig var benyttelseskoden ændret til (02) = beboelse og forretning med  

 en beboelseslejlighed.
Skyldrådet havde samtidig udtalt, at denne ændring af  

 vurderingen havde virkning fra og med indkomståret 1987 for  

 indkomstansættelsen og fra og med indkomståret 1986 for formueansættelsen.
Amtsligningsrådet havde hertil udtalt, at en sådan efterfølgende ændring  

 af ejendommens vurdering måtte være uden betydning.
Landsskatteretten måtte  

 imidlertid i så henseende henholde sig til skyldrådets nævnte udtalelse om  

 tidspunktet, fra hvilken den ændrede vurdering havde virkning for  

 indkomstansættelsen, og den ville derfor være at lægge til grund ved  

 klagerens indkomstansættelse for indkomståret 1987. Da den erhvervsmæssige  

 del herefter udgjorde 187.300 kr., svarende til 29,7% af den samlede  

 vurderingssum på 630.000 kr., måtte ejendommen ved klagerens  

 indkomstansættelse i det nævnte omfang anses for at have været benyttet  

 erhvervsmæssigt.
 LV 1989, L 1.1.3.
 (* 1) Afgørelsen er offentliggjort i Skat 10, 1990, s. 789.
