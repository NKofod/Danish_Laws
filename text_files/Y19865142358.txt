 Udtalt, at en kommune ikke lovligt kan garantere over for  

 kraftvarmekunder, at prisen for kraftvarme ikke overstiger 95% af prisen for  

 en tilsvarende mængde fyringsgas eller fuelolie, idet en sådan prisgaranti  

 ville bryde med princippet om, at udgifterne til den kommunale varmeforsyning  

 - i hvert fald over en årrække - skal hvile i sig selv, og en fravigelse af  

 dette almindelige princip kan ikke ske uden udtrykkelig lovhjemmel.
 Gentofte kommune har ved skrivelse af 7. oktober 1985 anmodet  

 indenrigsministeriet om at tage stilling til en udtalelse fra tilsynsrådet  

 for Københavns amt angående lovligheden af en prisgaranti til  

 kraftvarmekunder i Gentofte kommune.
 Indenrigsministeriet har anmodet energiministeriet og tilsynsrådet for  

 København amt om udtalelser, og tilsynsrådet har ved skrivelse af 25. oktober  

 1985, der vedlægges i kopi, meddelt, at tilsynsrådet henholder sig til sin  

 udtalelse af 8. august 1985.
Energiministeriet har ved skrivelse af 16. december 1985 oplyst, at  

 varmeforsyningslovens § 27, stk. 3, udtrykkelig fastsætter bestemmelser om  

 prisgaranti for naturgas, hvilket er en fravigelse af varmeforsyningslovens  

 generelle princip om, at priser på kollektiv varmeforsyning skal være  

 omkostningsægte.
På denne baggrund er der i varmeforsyningsloven ikke hjemmel  

 til at yde prisgaranti til andre kollektive varmeforsyningsformer.
Kopi af  

 skrivelsen af 16. december 1985 vedlægges.
 På denne baggrund skal indenrigsministeriet udtale, at man kan tilslutte  

 sig tilsynsrådets udtalelse, hvorefter en prisgaranti som den påtænkte ville  

 bryde mod princippet om, at udgifterne til den kommunale varmeforsyning - i  

 hvert fald over en årrække - skal hvile i sig selv, og at en fravigelse fra  

 dette almindelige princip ikke kan ske uden udtrykkelig lovhjemmel.  

 Indenrigsministeriet kan derfor henholde sig til tilsynsrådets udtalelse af  

 8. august 1985.
 Kopi af denne skrivelse er sendt til energiministeriet og tilsynsrådet for  

 Københavns amt.
 Der henvises til kommunes j.nr. 13.02.01.01.GO1.Ø.251-1984.
 Indenrigsministeriets afgørelser og udtalelser om kommunale forhold 1986  

 3.5.
