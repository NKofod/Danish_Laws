Nr BSF 128 Forslag til folketingsbeslutning om indførelse af kontrol med  

 virksomhedsovertagelser m.v. (Fusionskontrol) Fremsat af Jørn Jespersen (SF) Tommy Dinesen (SF) Birthe Hansen (SF)  

 Rahbæk Møller (SF) Bjørn Poulsen (SF) Ebba Strange (SF) den 24. februar 1988 Folketinget opfordrer regeringen til inden 1. maj 1988 at fremsætte forslag til lov om indførelse af kontrol med virksomhedsovertagelser m.v. (Fusionskontrol) efter følgende retningslinjer:
1. Der indføres anmeldelsespligt for alle fusioner og planlagte fusioner af en vis størrelse.
Anmeldelsen skal dels ske til det i punkt 3 nævnte fusionskontor, dels til medarbejdernes faglige repræsentanter.
2. Loven skal omfatte alle fusioner, såvel egentlige fusioner som fusioner mellem moderselskaber og datterselskaber og mellem søsterselskaber samt indgåelse af finansielle forbindelser.
Fusioner i lovens forstand skal omfatte såvel juridiske og økonomiske sammensmeltninger af hidtil selvstændige selskaber som overtagelse af bestemmende indflydelse.
Loven skal omfatte horisontale og vertikale fusioner samt diversifikationer.
3. Til administration af loven oprettes i Industriministeriet et særskilt fusionskontor.
4. Industriministeriets fusionskontor har inden for bestemte tidsmæssige frister mulighed for at optage forhandlinger med de berørte parter i en påtænkt fusion, inklusive repræsentanter for medarbejderne.
5. Forhandlingerne efter punkt 4 kan føre til tvangsmæssige ændringer i vilkårene for indgåelse af fusionen eller til nedlæggelse af forbud.
6. I forbindelse med eventuelle forhandlinger bør muligheden for en alternativ løsning i form af indgåelse af aftaler med danske institutionelle investorer veje tungt, når der er tale om udenlandske virksomheders overtagelse af danske virksomheder, ligesom en medarbejderovertagelse af virksomheden bør overvejes grundigt, når der er fremsat ønske herom.
7. Grundlaget for indgreb i form af ændringer i vilkår eller nedlæggelse af forbud kan være såvel konkurrencepolitiske hensyn som hensyn til beskæftigelse, betalingsbalance, teknologiudvikling og øvrige erhvervspolitiske målsætninger.
8. Industriministeriets fusionskontor kan under forhandlingsproceduren indhente alle relevante oplysninger hos de berørte parter.
9. I tilfælde af tvangsmæssige indgreb eller nedlæggelse af forbud træffes den endelige beslutning af industriministeren efter indstilling fra fusionskontoret.
Bemærkninger til forslaget Almindelige bemærkninger I en lang række vesteuropæiske lande er fusioner og virksomhedsovertagelser underlagt forskellige former for offentligt indseende og kontrol.
Formålet med det offentlige engagement er af såvel konkurrencepolitisk som bredere erhvervspolitisk karakter.
I Danmark registreres fusioner og virksomhedsovertagelser af Monopoltilsynet i årlige rapporter på baggrund af offentligt tilgængelige informationer, men uden muligheder for indflydelse på udviklingen overhovedet.
Behovet for et øget offentligt engagement i virksomhedsfusioner er øget voldsomt i den seneste tid på baggrund af den massive udenlandske investering i danske virksomheder.
Alene i 1987 er således omkring 12.000 danske arbejdspladser overgået til udenlandsk ejede dominerede virksomheder, svarende til en omsætning på ca. 12,5 mia. kr.
Risikoen ved udlandets storkøb af danske virksomheder er tab af arbejdspladser, tab af dansk viden og knowhow og dermed forringelse af forsknings- og udviklingsmulighederne i dansk industri, kapitaldræn via udenlandske virksomheders hjemtagning af store udbytter og endelig forringelse af betalingsbalancen og en større afhængighed af udlandet i den økonomiske politik.
Virksomhedsfusioner kan være en fordel for såvel de berørte firmaer som de lande, hvor virksomhederne er hjemmehørende, men det er langt fra altid tilfældet.
Derfor er det afgørende for dansk industri og dansk økonomis selvstændighed i fremtiden, at der sikres offentlig indsigt og indflydelse på udviklingen, så også samfundsmæssige interesser er repræsenteret.
En offentlig kontrol med virksomhedsovertagelser og fusioner må ses i snæver sammenhæng med tilvejebringelse af den nødvendige mængde risikovillig kapital fra dansk side, og i den forbindelse må de snævre investeringsrammer for lønmodtagerfondes og pensionskassers investeringer i dansk erhvervsliv beklages.
Kontrollen med virksomhedsovertagelser skal endvidere ses i sammenhæng med gennemførelse af en tryghedsreform, der sikrer lønmodtagerne beskyttelse mod pludselig afskedigelse og mulighed for indflydelse på egen fremtid.
Bemærkninger til forslagets enkelte punkter ad 1 En offentlig registrering, der finder sted efter en gennemført fusion, sikrer ikke, at samfundsinteresser indgår i overvejelserne om fusionen.
Derfor må såvel medarbejdere som det offentlige have sikkerhed for, at fusionsplaner kendes forud og i god tid, så alternativer kan overvejes og forhandlinger om ændring i vilkår kan foregå.
ad 2 Definitionen af en fusion kan volde vanskeligheder.
Der lægges her op til en bred definition, som sikrer, at samfundsinteresser repræsenteres på et så tidligt tidspunkt i en virksomheds udvikling, hvor den reelle beslutning om virksomhedsovertagelse finder sted.
Ud fra konkurrencepolitiske hensyn er det ikke nødvendigt, at alle former for fusion omfattes af loven, men det bredere erhvervspolitiske sigte fordrer en omfattende definition.
ad 4 Tidsfristen for behandling af fusionsplaner bør fastsættes ud fra på den ene side hensyn til de berørte virksomheder og på den anden side hensyn til en forsvarlig behandling af sagen, der sikrer det offentlige og medarbejderne mulighed for reel indflydelse.
ad 5 Det er afgørende for det offentliges og medarbejdernes indflydelse, at der i sidste instans er mulighed for at gennemføre tvangsmæssige ændringer af vilkårene for fusion eller at nedlægge forbud.
ad 8 En forsvarlig offentlig behandling af fusionsplaner kræver indsigt i de berørte virksomheders regnskaber og organisationsstrukturer, og derfor må der være mulighed for at indhente relevante oplysninger.
ad 9 Beslutning om tvangsmæssige ændringer i vilkår eller forbud mod en fusion må nødvendigvis være en politisk beslutning, som træffes ud fra en samlet vurdering af samfundets erhvervspolitiske og økonomiske målsætninger og er derfor henlagt til industriministeren.
