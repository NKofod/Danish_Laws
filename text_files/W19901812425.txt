 Landsskatteretten nedsatte ejendomsværdien for et sommerhus på lejet  

 grund bl.a. under henvisning til, at lejekontrakten vedrørende grunden kun  

 løb over 10 år.
A klagede med påstand om nedsættelse over den af skyldrådet foretagne  

 ansættelse af ejendomsværdien ved 18. alm. vurdering pr. 1. januar 1986 til  

 120.000 kr. for et sommerhus på lejet grund.
Til støtte for påstanden gjorde  

 klageren gældende, at lejekontrakten vedrørende grunden kun løb i 10 år, samt  

 at der ved udløbet i april 1985 opstod en række problemer, som på  

 klagetidspunktet i 1987 ikke var løst.
Endvidere henviste klageren til, at  

 det var usikkert, om lejekontrakten kunne forlænges efter 1995, ligesom  

 eventuelt kommende lejeudgifter var særdeles usikre.
Landsskatteretten  

 bemærkede, at ejendomsværdien i medfør af bestemmelserne i vurderingslovens §  

 6, jf. § 9, stk. 1, skal ansættes til handelsværdien på vurderingstidspunktet  

 af den faste ejendom i dens helhed.
Endvidere bemærkedes, at i henhold til  

 vurderingslovens § 11, skal der ved ansættelsen af ejendomsværdien for en  

 bygning på lejet grund tages hensyn til kontraktforholdet mellem grundens  

 ejer og bygningens ejer.
Repræsentanter for Landsskatteretten besigtigede  

 ejendommen.
Landsskatteretten fandt at der ikke i den af  

 vurderingsmyndighederne ansatte ejendomsværdi var taget hensyn til  

 kontraktsforholdets korte løbetid, og under henvisning hertil, samt til det  

 ved besigtigelsen konstaterede vedrørende husets størrelse, standard og  

 vedligeholdelsesstand, fandt retten, at ejendomsværdien var for høj og  

 passende kunne nedsættes til 80.000 kr.
 (* 1) Afgørelsen er offentliggjort i Skat 1990 nr. 3, side 215.
