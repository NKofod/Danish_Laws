Anmeldt berigtigelse skulle registreres Advokat A har ved skrivelse af 12. maj 2000 klaget over,  

 at Erhvervs- og Selskabsstyrelsen i skrivelse af 19. april 2000 (j.nr.  

 00-77.786) har afslået at berigtige en registrering af en  

 kapitalforhøjelse i Ejendomsanpartsselskabet, K, der var anmeldt og  

 registreret til kurs 100, men som rettelig burde have været anmeldt og  

 registreret til kurs 952,88.
 Sagens omstændigheder:
Den 16. marts 1999 blev der afholdt ordinær  

 generalforsamling i Ejendomsanpartsselskabet, K.
Af referatet fra  

 generalforsamlingen fremgår det blandt andet, at selskabets  

 anpartskapital blev forhøjet fra 125.000 kr. til 335.000 kr. ved  

 indskud af anparter i B ApS til kurs pari.
I den medsendte  

 vurderingsberetning var anført, at det var samtlige anparter, der var  

 indskudt, og at anparterne var værdiansat til den  

 regnskabsmæssige indre værdi.
Ved følgeskrivelse af 17. marts 1999 blev  

 kapitalforhøjelsen anmeldt.
Den 18. marts 1999 blev  

 kapitalforhøjelsen registreret med angivelse af, at  

 kapitalforhøjelsen var indbetalt i værdier til kurs 100.
Den 20. marts 2000 sendte klageren en allonge til det  

 tidligere indsendte generalforsamlingsprotokollat til Erhvervs- og  

 Selskabsstyrelsen udvisende, at kapitalforhøjelsen rettelig havde  

 været besluttet til kurs 952,88 og ikke til kurs pari, som det  

 fejlagtigt var angivet i det oprindelige protokollat.
Samtidig anmodede  

 klagerens advokat om, at fejlen blev berigtiget.
 Ved den påklagede afgørelse af 19. april 2000  

 afslog Erhvervs- og Selskabsstyrelsen anmodningen med den begrundelse, "at  

 det på ingen måde er muligt, at ændre tegningskursen efter  

 registrering har fundet sted". Samme dag, efter at Erhvervs- og  

 Selskabsstyrelsen telefonisk havde meddelt afgørelsen, skrev klagerens  

 advokat til Erhvervs- og Selskabsstyrelsen:
"Det kan ikke være rigtigt, at det ikke er muligt at  

 berigtige referatet af 16/3 1999 vedrørende kursen, al den stund det  

 ganske enkelt er referatet, der er ukorrekt gengivet i forhold til de  

 faktiske omstændigheder omkring beslutningen angående  

 tegningskursen.
Beslutningen angående tegningskursen var også  

 kurs 952,88 den 16/3 1999, og det var rettelig dette, der blev  

 besluttet".
 I klageskrivelsen til Erhvervsankenævnet har  

 klagerens advokat gentaget, at der har været tale om skrivefejl, og at  

 fejlen skyldtes, at der i "filen" på edb-anlægget på  

 forhånd var indkodet parikurs.
 I anledning af klagen har Erhvervs- og Selskabsstyrelsen  

 blandt andet udtalt:
"Det er styrelsens faste praksis, at  

 registreringsnægte en efterfølgende ændring i en allerede  

 registreret tegningskurs, når fejlregistreringen ikke beror på  

 styrelsens fejl, eller en for styrelsen åbenbar fejl eller mangel i det  

 anmeldte.
Styrelsen lægger herved vægt på, at det som er  

 blevet bekendtgjort i Erhvervs- og  Selskabsstyrelsens informationssystem,  

 anses for at være kommet til offentlighedens kundskab, jf.  

 anpartsselskabslovens § 75, stk. 2. Endvidere lægges der vægt  

 på, at anmelder ifølge anmeldelsesbekendtgørelsens § 5  

 over for Erhvervs- og Selskabsstyrelsen indestår for, at anmeldelsen er  

 lovligt foretaget.
Styrelsen må derfor kunne fæste lid til, at de  

 dokumenter anmelder indsender er i fuld overensstemmelse med sagens faktiske  

 omstændigheder.
Det er styrelsens opfattelse, at styrelsen som  

 administrativ myndighed ikke har adgang til at ophæve eller ændre  

 en allerede foretaget registrering.
I teorien antages det, at styrelsen dog  

 kan slette en registrering, der er sket ved ekspeditionsfejl i styrelsen, og  

 formentlig også en registrering, der må anses for en nullitet,  

 idet den åbenbart er sket med urette.
Fejlen er imidlertid begået  

 af anmelder selv, og da der ikke i det anmeldte forelå en for styrelsen  

 åbenbar fejl eller mangel, er der intet at bebrejde styrelsen.
Efter  

 styrelsens opfattelse kan en ændring af registreringen derfor kun ske  

 ved dom, jf. princippet i anpartsselskabslovens § 78, stk. 3.
På den baggrund fastholder Erhvervs- og  

 Selskabsstyrelsen sin afgørelse." Herefter har klagerens advokat ved skrivelse 15. august  

 2000 bemærket, at han fortsat mener, at fejlen kan berigtiges,  

 når der som her er tale om en åbenbar fejlskrift.  Endvidere har  

 han anført, at det ikke kan være rigtigt, at der kun kan ske  

 berigtigelse af åbenbare fejl, hvis fejlen begås af Erhvervs- og  

 Selskabsstyrelsen.
Således skal aktieselskabslovens § 78, stk. 3, ikke  

 forstås.
 Seskabets revisor har endvidere ved skrivelse af 16.  

 august 2000 bekræftet, at der er tale om en fejlskrift, idet  

 beslutningen på generalforsamlingen den 16. marts 1999, som han deltog  

 i, blev besluttet til kurs 952,88 i overensstemmelse med godkendelsen fra  

 Told og Skat.
 Ankenævnet udtaler:
 Ved anmeldelsen den 20. marts 2000 blev der, jf. allongen  

 til protokollatet, anmeldt en berigtigelse af tegningskursen med  

 henblik på at få den tegningskurs, der blev besluttet på  

 generalforsamlingen den 16. marts 1999, registreret og ikke, som angivet i  

 den påklagede afgørelse fra Erhvervs- og Selskabsstyrelsen, en  

ændring af tegningskursen.
 Under hensyn hertil, og da kapitalforhøjelsen til  

 kurs 952,88 efter det oplyste er i overensstemmelse med godkendelse fra Told  

 og Skat ophæves Erhvervs- og Selskabsstyrelsens afgørelse af 19.  

 april 2000 og sagen hjemvises til Erhvervs- og Selskabsstyrelsen med henblik  

 på berigtigelse som anmeldt.
 Det bemærkes, at anpartsselskabslovens § 78, stk. 3,  

 ikke vedrører forhold som det foreliggende.
