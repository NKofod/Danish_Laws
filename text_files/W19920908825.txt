Ankestyrelsens principafgørelse D-13-92 om ret til dagpenge - minimalerstatning fra Lønmodtagernes Garantifond Resume:
 En lønmodtager havde ret til dagpenge, uanset at han samtidig fik minimalerstatning fra Lønmodtagernes Garantifond.
 Love:
Lov om dagpenge ved sygdom eller fødsel - lov nr. 852 af 20. december 1989 - § 4, stk. 1, nr. 1 og § 4, stk. 1, nr. 2 Lov om sygedagpenge - lov nr. 563 af 9. juni 2006 - § 32, stk. 1 Sagsfremstilling:
 Kommunen traf afgørelse om, at lønmodtageren ikke havde krav på at få udbetalt sygedagpenge samtidig med, at han fik minimalerstatning (erstatningsløn) fra Lønmodtagernes Garantifond.
Lønmodtageren var sygemeldt fra den 7. maj 1990 til den 31.juli 1990. Den 9. maj 1990 blev der indgivet konkursbegæring mod den virksomhed, hvor han var ansat, og den 21. maj blev virksomheden erklæret konkurs.
Han fik løn udbetalt fra Lønmodtagernes Garantifond i perioden fra den 9. maj til den 31. maj og derefter i 1 måned fra den 1. juni til den 1. juli minimalerstatning.
 Efter Dagpengeudvalgets beslutning træffes afgørelsen i sagen af udvalgets opmand.
 Afgørelse:
 Efter det foreliggende findes lønmodtageren også at have krav på sygedagpenge i den periode, hvor han modtog minimalerstatning,jf.dagpengelovens § 4, stk. 1, nr. 1 og 2.
 Det ligger i minimalerstatningen, at den ydes uden hensyn til lønmodtagerens personlige forhold i opsigelsesperioden, og derfor bl.a. kommer til udbetaling, selv om vedkommende har lønindtægt fra anden arbejdsgiver.
Der er ikke i dagpengeloven, hverken direkte eller forudsætningsvis, tilstrækkelig klare holdepunkter for at antage, at loven tilsigter at gribe regulerende ind i denne specielle erstatningsregel, således at den indholdsmæssigt skulle nærme sig en regel om tabserstatning.
Bliver en lønmodtager derfor syg i den periode, hvor han får udbetalt minimalerstatning, skal der efter sædvanlige regler udbetales dagpenge.
 Dagpengeudvalget ændrede således kommunens afgørelse.
