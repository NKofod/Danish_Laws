Ændringsforslag stillet den 19. december 2019 Ændringsforslag til 3. behandling af Forslag til lov om ændring af tobaksafgiftsloven og lov om forskellige forbrugsafgifter (Forhøjelse af afgiften på tobak) [af skatteministeren (Morten Bødskov)]:
Til § 3 Af skatteministeren:
 1) I stk. 36 og 37 ændres »30. juni 2021« til: »1. juli 2021«.
[Konsekvens af, at virksomheder, der registreres eller for første gang lader cigarer, cerutter og cigarillos overgå til forbrug den 30. juni 2021, er omfattet af både lovforslagets § 3, stk. 34 og 35, og lovforslagets § 3, stk. 36 og 37] Bemærkninger Til nr. 1 Efter det foreslåede er virksomheder, der registreres efter tobaksafgiftsloven den 30. juni 2021, både omfattet af lovforslagets § 3, stk. 34 og 36. Herudover er virksomheder, der for første gang lader cigarer, cerutter eller cigarillos overgå til forbrug den 30. juni 2021, efter det foreslåede både omfattet af lovforslagets § 3, stk. 35 og 37.
 Efter det i lovforslaget foreslåede gælder der således to forskellige retstilstande for virksomheder, der registreres efter tobaksafgiftsloven den 30. juni 2021, og virksomheder, der for første gang lader cigarer, cerutter og cigarillos overgå til forbrug den 30. juni 2021, hvilket er en fejl.
 På den baggrund foreslås det, at »30. juni 2021« ændres til »1. juli 2021«, så der ikke er usikkerhed om, hvilken retstilstand der gælder for virksomheder, der registreres efter tobaksafgiftsloven den 30. juni 2021 eller for første gang lader cigarer, cerutter eller cigarillos overgå til forbrug den 30. juni 2021.
