Nr BTL 107 Betænkning over Forslag til lov om ændring af forskellige  

 energiafgiftslove (Afgiftsforhøjelser og afgift af varme produceret ved  

 affaldsforbrænding m.v.)   

 Nr L 107 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Affaldsteknisk Samarbejde, Arthur Andersen Statsautoriserede Revisorer, Danske Fjernvarmeværkers Forening, Danske Kraftvarmeværker, Danske Sælgere, FDM, Finansrådet, Kommunernes Landsforening, Reno-Sam, Rockwool A/S, Turismens Fællesråd og Ældre Sagen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig Venstres og Det Konservative Folkepartis  

 betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for de stillede ændringsforslag af rent tekniske  

 grunde.
Fremskridtspartiet mener, at varme, lys og vand er blandt fundamentale  

 menneskerettigheder, som ikke skal overbeskattes.
Regeringen vælger igen,  

 igen, igen at forhøje afgifterne på de ting, hvor vi mennesker ikke bare kan  

 afholde os fra forbrug.
Vi er nødt til at bruge strøm og varme, hvorfor  

 statskassen kan hente nye milliarder ind fra befolkningen.
Hvis man vil opnå  

 et miljøsigte, så skal der være afgift på overforbrug og ikke på  

 normalforbrug.
Men regeringen sigter ikke på at gavne miljøet, men blot på at  

 lægge afgifter på et område, hvor vi ikke kan handle »sort« eller  

 lave grænsehandel for at værne os mod skatteskruen.
Lovforslaget er derudover urimeligt, eftersom det er dokumenteret, at der  

 er op til faktor fem i forskel på den fjernvarmeudgift, folk oplever med få  

 kilometers afstand.
Den urimelighed forstærkes, når afgifternes åg bliver  

 endnu tungere.
Dertil kommer, at afgiften på affald vil udløse endnu flere  

 problemer med at finde deponeringsplads f.eks. på Sjælland, og mængden af  

 »sort deponering« bag hyldebærtræer og på markveje vil stige.
Da  

 det er et samfundsgode at omgøre affald til strøm og varme, samtidig med at  

 det er et miljøgode at afbrænde affaldet frem for at deponere det, så skal  

 der ikke lægges afgift på affaldet, men derimod ske en tilskyndelse til at  

 bruge endnu mere affald til fremstilling af strøm og varme.
Pensionister vil lide store tab, som dokumenteret i en henvendelse til  

 udvalget fra Ældre Sagen, jf.
L 107 - bilag 16. Der vil komme endnu flere  

 eksempler på ældre borgere, der ikke kan få penge til at opvarme deres hjem.  

 Fremskridtspartiet tager dyb afstand fra det menneskesyn, der ligger bag  

 Socialdemokratiets og de andre socialisters beskatning af livsnødvendigheder  

 og økonomisk helt urimelige belastning af de borgere, der i forvejen har en  

 spinkel økonomi.
Det er jo ikke ministeren eller EU-embedsmanden med  

 millionlønninger, som vil lide under dette lovforslag; de forhøjer bare deres  

 egen løn.
Nej, det bliver pensionisten, den studerende, den enlige i de små,  

 utætte lejligheder og andre udsatte grupper, som vil lide under dette  

 urimelige lovforslag.
 Ændringsforslagene er ikke noget at råbe højt om, men Fremskridtspartiet  

 hjælper selvfølgelig til at rette de tekniske fejl.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
Kristeligt Folkeparti er enig i intentionerne med lovforslaget om at  

 reducere skatten på arbejde og forøge skatten på miljøbelastning til gavn for  

 miljøet og beskæftigelsen.
Kristeligt Folkeparti vil dog stemme imod  

 lovforslaget, eftersom den er en del af regeringens pinsepakke, som  

 Kristeligt Folkeparti er imod.
Kristeligt Folkeparti kan ikke tilslutte sig, at personer, som bor i  

 landdistrikter og kun har ringe mulighed for at anvende kollektive  

 transportmidler, rammes så uforholdsmæssigt hårdt af lovforslaget.
Kristeligt  

 Folkeparti havde gerne set, at der blev gennemført en kompensationsordning  

 for denne gruppe.
 Kristeligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af et flertal (S, SF, RV, EL  

 og FP):
Til § 2 1) I nr. 5 udgår », og »164 øre« ændres til:  

 »202 øre«.' 2) Efter nr. 5 indsættes som nyt nummer:
»01. I § 10, stk. 10, ændres »164 øre« til:  

 »202 øre«.' Til § 8 3) I stk. 1 ændres »18« til: »20«.
 4) Efter stk. 4 indsættes som nyt stykke:
»Stk. 5. Lovens § 2, nr. 5, har virkning fra den 12. juni  

 1997.« Stk. 5-18 bliver herefter stk. 6-19.
 5) Stk. 6, der bliver stk. 7, affattes således:
 »Stk. 7. Afgiften efter § 6, stk. 1, nr. 2, i lov om afgift  

 af elektricitet, som affattet ved denne lovs § 4, nr. 6, svares i perioden  

 den 1. juli 1998 til 31. december 2001 efter følgende satser:
46 øre pr. kWh med tillæg af et elsparebidrag på 0,6 øre pr. kWh, i alt  

 46,6 øre pr. kWh i perioden 1. juli 1998-31. december 1998 47,5 øre pr. kWh med tillæg af et elsparebidrag på 0,6 øre pr. kWh, i alt  

 48,1 øre pr. kWh i perioden 1. januar 1999-31. december 1999 49 øre pr. kWh med tillæg af et elsparebidrag på 0,6 øre pr. kWh, i alt  

 49,6 øre pr. kWh i perioden 1. januar 2000-31. december 2000 50,5 øre pr. kWh med tillæg af et elsparebidrag på 0,6 øre pr. kWh, i alt  

 51,1 øre pr. kWh i perioden 1. januar 2001-31. december 2001«.
 6) Efter stk. 15, der bliver stk. 16, indsættes som nyt stykke:
»Stk. 17. Lovens § 6, nr. 1, har virkning fra den 1. maj  

 1997.« Stk. 16-18 bliver herefter stk. 18-20.
 7) I stk. 16, der bliver stk. 18, ændres  

 »Afgiftsforhøjelsen pr. 1. januar 1999 for elektricitet, jf. denne lovs  

 § 4, nr. 5,» til: »Afgiftsforhøjelserne pr. 1. januar 1999 for  

 elektricitet«.
 8) I stk. 18, der bliver stk. 20, ændres »stk. 7, 16  

 og 17« til: »stk. 8, 18 og 19«, og »stk. 3-5 og  

 9-15« ændres til: »stk. 3-6 og 10-16«.
B e m æ r k n i n g e r Til nr. 1, 2 og 4 Det foreslås, at rettelsen af henvisningen i naturgasafgiftslovens § 10,  

 stk. 10, således at der henvises til såvel bestemmelsen om rum over 100 m2  

 som bestemmelsen om rum under 100 m2, får virkning fra den 12. juni 1997, det  

 vil sige det tidspunkt, hvor bestemmelsen om rum over 100 m2 trådte i kraft.
 Af lovtekniske grunde foreslås der en opdeling af den bestemmelse i det  

 oprindelige lovforslag, som indeholder den nævnte ændring, eftersom resten af  

 bestemmelsen skal have virkning fra ikrafttrædelsestidspunktet.
Til nr. 3 og 8 De foreslåede ændringer er konsekvensændringer.
Til nr. 5 og 7 Efter det oprindelige lovforslag skulle forhøjelsen fra 46 øre pr. kWh til  

 52 øre pr. kWh (ekskl. elsparebidrag) på afgiften af anden el end el til  

 opvarmning ske på een gang pr. 1. januar 1999. Det foreslås, at forhøjelsen  

 sker over 4 år på samme måde som for afgiften af el til opvarmning, dvs. med  

 1,5 øre pr. kWh pr. 1. januar i hvert af årene 1999, 2000, 2001 og 2002.
Ændringsforslagene medfører i forhold til de oprindelige  

 provenubemærkninger et tab på 730 mio. kr. i 1999, 490 mio. kr. i år 2000 og  

 245 mio. kr. i år 2001 opgjort på helår og med moms.
Uden moms er  

 provenutabet på henholdsvis 585 mio. kr., 390 mio. kr. og 195 mio. kr.  

 opgjort på helår og opgjort på finansår henholdsvis 535 mio. kr., 405 mio.  

 kr., 210 mio. kr. og 20 mio. kr. i 1999, år 2000, år 2001 og år 2002.
Til nr. 6 Det foreslås, at bestemmelsen om, at der ikke skal ske nedsættelse af  

 tilbagebetalingen af CO2-afgift i sommerhalvåret for en virksomheds eget  

 forbrug af nyttiggjort varme til rumopvarmning eller fremstilling af varmt  

 vand, skal have virkning fra 1. maj 1997. Bestemmelsen får herved virkning  

 fra det samme tidspunkt som de tilsvarende bestemmelser i  

 energiafgiftslovene.
