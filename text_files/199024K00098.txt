Nr BTL 98 Betænkning over Forslag til lov om uddannelse af lærere til folkeskolen  

  

 Nr L 98 1990-91, 2. samling Afgivet af Uddannelsesudvalget Afgivet: 19910523 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Lærerforening, Danske Dagblades Forening, Dansk Magisterforenings Seminarieafdeling, De Faglige Foreninger for de Praktisk-Musiske Fag, Forbrugerrådet, Foreningen af Lærere i de Pædagogiske Fag ved Seminarierne, Foreningen af Praktikledere ved Seminarierne, Foreningen af Seminariernes Håndarbejdslærere, Kursusleder Ingeborg Gimbel, Danmarks Lærerhøjskole, Københavns Dag- og Aftenseminarium, Lærerseminariernes Administrative Personaleforening, Lærerseminariernes Rektorforsamling, Lærerstuderende Mie Buhl, Juelsminde, Lærerstuderendes Landsråd, Seminariernes Formningslærerforening, Seminariernes Musiklærerforening, Skole og Samfund, Københavns Amt, og Skoleleder Kirsten Balle, Bredagerskolen.
 Der er af undervisnings- og forskningsministeren stillet ændringsforslag  

 og af et mindretal stillet ændringsforslag og underændringsforslag, hvorom  

 henvises til de ledsagende bemærkninger.
 Udvalget har drøftet lovforslagets fagrække, jf. § 2, stk. 2.
 Som en konsekvens af en fremtidig stærkere deltagelse i det internationale  

 samfund er det nødvendigt i bl.a. fagene pædagogik og psykologi at udvide og  

 ændre emner som identitetsdannelse og kultur til også at omfatte undervisning  

 af børn fra sproglige og kulturelle mindretal (fremmedsprogede elever).
Udvalget har også drøftet det nye fag billed- og brugskunst.
Udvalget er  

 enigt med ministeren i, at målet er at skabe et fag med både praktiske,  

 materialeforarbejdende, kulturelle og æstetisk opdragende elementer, hentet  

 fra især formning og håndarbejde, men tænkt ind i en ny ramme med sigte mod  

 de yngste klasser.
Udvalget lægger vægt på, at der i faget indgår væsentlige  

 elementer af arbejdet med barnets billedsproglige udvikling som beskrevet i  

 den nye læseplan for formning/billedkunst i folkeskolen.
Udvalget fastholder  

 i øvrigt den beskrivelse af det nye fag, der er givet af  

 Læreruddannelsesudvalget.
 Udvalget har endvidere overvejet muligheden for et snævrere samarbejde  

 mellem fagområderne naturfag og historie/samfundsfag og har fået ministerens  

 tilsagn om, at de nærmere regler for disse to fagområder vil sikre, at der  

 vil være mindst eet fælles tema for de to fagområder, der imidlertid får hver  

 sin fagmålsbeskrivelse.
 Udvalget har under gennemgangen af lovforslagets § 2 og § 14 drøftet  

 praktikken i den nuværende læreruddannelse som følge af, at bestemmelserne om  

 de faste øvelsesskoler ophæves.
 Ministeren har i denne forbindelse oplyst, at der gælder særlige løn- og  

 tjenestetidsregler for ledere og lærere ved de faste øvelsesskoler, og at  

 denne ordning er historisk begrundet i forestillingen om, at praktikken kunne  

 afvikles som en integreret del af de studerendes undervisning på seminariet.  

 Udviklingen har imidlertid vist, at denne tankegang ikke er bæredygtig, idet  

 semesterugepraktikken i vidt omfang koncentreres til særlige perioder og for  

 så vidt kunne foregå andre steder.
 Udvalget kan på denne baggrund tilslutte sig, at der ikke længere stilles  

 krav om tilknytning af en fast øvelsesskole til hvert seminarium, og at de  

 særlige øvelsesskolelærerstillinger derfor bør nedlægges ved ledighed.
Udvalget ønsker imidlertid at understrege, at der fortsat vil være en  

 række indholdselementer i læreruddannelsen, der forudsætter et samarbejde  

 mellem seminarierne og praktikskolerne, ligesom der vil være behov for tid  

 til vejledning og undervisning af de lærerstuderende i forbindelse med  

 praktikken.
Som eksempler kan nævnes skole-hjem-samarbejdet,  

 klasselærerarbejdet, lærernes kollegiale samarbejde og arbejdet med at  

 forbedre undervisningsdifferentieringen i den daglige undervisning i de  

 enkelte fag.
Udvalget forudsætter derfor, at alle studerende vil gennemgå  

 denne del af praktikken ved et mindre antal praktikskoler med fastere  

 tilknytning til seminariet.
Ministeren fastsætter nærmere regler for  

 praktikkens formål, omfang og evaluering, jf. lovforslagets § 2, stk. 7. Det  

 enkelte seminarium og skolerne aftaler herefter, jf. lovforslagets § 14, stk.  

 2, de nærmere regler for samarbejdet, herunder varigheden af samarbejdet og  

 praktikkens tilrettelæggelse og gennemførelse.
 Udvalget forudsætter i øvrigt, at seminarierne i en overgangsperiode søger  

 at udnytte øvelsesskolelærernes særlige sagkundskab og erfaring i forbindelse  

 med den fremtidige praktikordning.
 Udvalget finder derudover, at de nye løn- og arbejdstidsaftaler, der er  

 nødvendige vedrørende lærernes medvirken ved praktikken, og som skal indgås  

 centralt mellem de forhandlingsberettigede parter, bør afhænge af, hvilke  

 krav der stilles til de medvirkende ledere og lærere i lyset af den nye  

 læreruddannelse, og hvilken arbejdsindsats der forventes af dem.
Der har i udvalget under drøftelsen af lovforslagets § 9 været enighed om,  

 at en repræsentant for lærerne og en repræsentant for de studerende bør  

 tiltræde statsseminariernes bestyrelser som tilforordnede.
Såfremt det lokalt  

 besluttes, får repræsentanterne for medarbejderne og for de studerende fuldt  

 medlemskab af bestyrelserne.
Tilsvarende gælder for de private seminarier.  

 Ministeren har tiltrådt dette.
 Med ændringsforslag nr. 9 har udvalget ønsket at præcisere, hvori  

 bestyrelsens ansvar over for ministeren består, og hvilke muligheder  

 ministeren har for at gribe ind over for en bestyrelse i de særlige tilfælde,  

 hvor dette måtte vise sig nødvendigt, f.eks. i form af et interimsstyre,  

 effektueret ved, at ledelsen af et nærliggende seminarium midlertidigt  

 overtager ledelsen.
 Udvalget har ønsket, at både medarbejderne og de studerende som  

 udgangspunkt danner hver deres råd, og har i konsekvens heraf stillet  

 ændringsforslag nr. 10.
Udvalget har ønsket at fastholde et centralt rådgivende organ for  

 ministeren på lærerseminarieområdet.
Rådet skal følge udviklingen på  

 seminarierne og medvirke til, at de rammer, der fastsættes for uddannelsen,  

 fortsat sikrer en ensartet læreruddannelse, som præges af både aftagernes og  

 brugernes ønsker.
 Udvalget ønsker at understrege, at det fortsat er Danmarks Lærerhøjskoles  

 primære opgave at varetage efter- og videreuddannelse af folkeskolens lærere.
 Udvalget lægger imidlertid vægt på, at der med lovforslaget sker en  

 udbygning af seminariernes mulighed for at udbyde efter- og videreuddannelse,  

 men forudsætter, at der af ressourcemæssige årsager foregår en vis  

 koordinering af indsatsen mellem de udbydende parter.
 Med henblik på den fremtidige struktur i lærernes efter- og  

 videreuddannelse foreslår udvalget, at der nedsættes et udvalg bestående af  

 de udbydende parter, brugerne og aftagerne til afklaring heraf.
 Udvalget forudsætter i øvrigt, at den eksisterende tompladsordning  

 fortsætter på uændrede vilkår, således at der fortsat afsættes begrænsede  

 ressourcer til formålet.
Udvalget har gennemgået alle lovforslagets bemyndigelsesbestemmelser,  

 bl.a. tilskyndet af ministerens bemærkninger herom under 1. behandling af  

 lovforslaget.
Udvalget foreslår, at en række bemyndigelser bortfalder, jf.  

 ændringsforslag nr. 4, 6, 8 og 11. Ændringsforslag nr. 7 er en konsekvens  

 heraf, og ændringsforslag nr. 15, 16 og 17 vedrører lovforslagets  

 ikrafttræden.
 Et flertal (udvalget med undtagelse af Fremskridtspartiets medlem) udtaler  

 endvidere:
Flertallet ønsker desuden at understrege, at internationaliseringen  

 nødvendiggør, at folkeskolens lærere har en viden om, hvorledes de kan  

 arbejde med fremmedsprogede elever i deres dansksproglige udvikling.  

 Erhvervelsen af denne viden må, som også foreslået af  

 Læreruddannelsesudvalget i dettes betænkning, først og fremmest ske i  

 liniefaget dansk.
Men derudover bør der også i fællesfaget dansk være en  

 introduktion til undervisning i dansk som andetsprog.
 Et andet flertal (Socialdemokratiets, Socialistisk Folkepartis og  

 Fremskridtspartiets medlemmer af udvalget) udtaler:
Flertallet finder, at ministerens ændringsforslag om valgfag som liniefag  

 bryder med princippet om, at det er i folkeskoleloven, at fagene  

 værdifastsættes som obligatoriske fag, tilbudsfag eller valgfag, og ikke i  

 læreruddannelsesloven.
Hvis f.eks. spansk i fremtiden skal have en  

 »vigtig« placering i folkeskolen, er det i folkeskolens fagrække,  

 at denne ændring skal ske, hvorefter faget pr. automatik vil blive udbudt som  

 liniefag på seminarierne.
Reglen giver en rimelig god styring af ressourcerne  

 i læreruddannelsen og sikrer, at de lærerstuderende ikke uddannes i et  

 liniefag, som der ikke er efterspørgsel efter i folkeskolen.
 Flertallet er derfor tilfreds med lovforslagets oprindelige formulering og  

 stemmer derfor imod det stillede ændringsforslag.
Et tredje flertal (udvalget med undtagelse af Socialdemokratiets og  

 Socialistisk Folkepartis medlemmer) udtaler: Ministeren har over for  

 flertallet oplyst, at de faglige suppleringskurser må betragtes som et tilbud  

 til de studerende, der ønsker at vælge et liniefag, hvor deres faglige  

 forudsætninger ikke er på højde med det indgangsniveau, der er nødvendigt for  

 at kunne følge undervisningen i faget.
Der vil visse steder i enkelte fag  

 måske blive tale om ganske få studerende, eventuelt selvstuderende med meget  

 få timer.
Undervisningen kan varetages af seminariets egne lærere, men et  

 samarbejde med andre uddannelsesinstitutioner i området kan også tænkes.
Flertallet har noteret sig, at ministeren vil overveje mulighederne for at  

 styrke praktikken i læreruddannelsen, herunder muligheden for at indføre et  

 element af lønnet praktik i en eller anden form.
Flertallet har ligeledes  

 noteret sig, at ministeren har til hensigt at forhandle noget sådant med de  

 forhandlingsberettigede parter, og flertallet konstaterer, at det i givet  

 fald kræver lovændring.
 Et mindretal (udvalget med undtagelse af Socialdemokratiets, Socialistisk  

 Folkepartis og Fremskridtspartiets medlemmer) udtaler følgende:
Mindretallet er af ministeren blevet gjort opmærksomt på den binding af  

 liniefagsrækken, som er en følge af bemærkninger til § 2, stk. 3, og som  

 stiller sig hindrende i vejen for, at folkeskolens valgfag kan udbydes som  

 liniefag.
Mindretallet ønsker at fastholde bindingen af liniefagene til  

 folkeskolens obligatoriske fag og tilbudsfag, men kan dog tiltræde, at  

 ministeren kan give konkret tilladelse til, at enkelte af folkeskolens  

 valgfag, f.eks. spansk og latin, udbydes som liniefag.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de af undervisnings- og forskningsministeren under nr.  

 4-11, 13 og 15-17 stillede ændringsforslag og de af mindretallet stillede  

 ændringsforslag og underændringsforslag.
 Mindretallet er tilfreds med, at det i løbet af udvalgsarbejdet med en  

 række ændringsforslag er lykkedes at forbedre det oprindelige lovforslag til  

 læreruddannelse på en række punkter, som er væsentlige for mindretallet.
 Mindretallet kan derfor tilslutte sig lovforslaget med følgende  

 bemærkninger:
 Mindretallet er tilfreds med, at forslaget om at indføre muligheden for  

 lønnet praktik er trukket tilbage, eftersom de pædagogiske og økonomiske  

 konsekvenser er uoverskuelige og uacceptable.
 Udvalget har været enigt om, at medarbejdere og studerende sikres  

 repræsentation i seminariernes bestyrelser med hver een tilforordnet.  

 Lovforslaget giver mulighed for, at man lokalt kan beslutte, at disse  

 repræsentanter også tildeles stemmeret.
Mindretallet mener, at det vil være helt naturligt, at man lokalt udnytter  

 denne mulighed for at ligestille seminariets brugere med den øvrige  

 bestyrelse.
Mindretallet lægger afgørende vægt på, at de studerendes og  

 medarbejdernes ret til at danne råd er fastholdt med de stillede  

 ændringsforslag.
 Indholdet i læreruddannelsen er gennem udvalgsarbejdet klart blevet  

 styrket med formuleringerne om dansk som andetsprog, billed- og brugskunst  

 samt natur og samfund.
 Mindretallet betragter kravet om mindst eet fælles tema i natur og samfund  

 som en god begyndelse på samarbejdet mellem de to fagområder, som foreslået i  

 læreruddannelsesudvalgets betænkning.
Mindretallet finder forslaget om faglige suppleringskurser inderlig  

 overflødigt og mener, at der er tale om en isoleret styrkelse af det faglige  

 niveau uden hensyn til den pædagogiske helhed.
Når mindretallet har valgt  

 ikke at stille ændringsforslag hertil, er det, fordi mindretallet gennem  

 udvalgsarbejdet har fået garanti for, at der ikke i forslaget ligger nogen  

 baggrund for krav fra hverken den studerendes eller seminariets side om  

 deltagelse i disse kurser.
Ministeren har i et svar over for udvalget gjort opmærksom på, at han  

 overvejer at udforme de nærmere regler om eksamen således, at der ved siden  

 af mere traditionelle eksamensformer kan afvikles prøve i fagene ved  

 afløsningsopgaver, intern evaluering, praktiske prøver, sameksamen mellem to  

 fag m.v. i overensstemmelse med den måde, fagene læses på lokalt.  

 Mindretallet ønsker på den baggrund at tilkendegive, at alene de praktiske  

 muligheder for eksamensafvikling gør det nødvendigt at gå videre med de  

 nævnte overvejelser.
Mindretallet har derfor ønsket svaret optrykt i  

 betænkningen.
Mindretallet kan tilslutte sig det stillede ændringsforslag til  

 lovforslagets § 2, stk. 7, men ønsker at bemærke, at mindretallet mener, at  

 der med ændringsforslagets bemærkninger sker en forskydning af censorernes  

 forpligtelser i henhold til sædvane.
Censorernes hovedopgave må nu som før  

 være at sikre de studerende ved eksamen.
Sammenblandingen af kontrol med  

 seminarierne og sikring af de studerendes retssikkerhed er uhensigtsmæssig.
 Mindretallet mener desuden, at der ud over tilsynet med det faglige niveau  

 er et større behov for tilsyn med den pædagogiske sammenhæng mellem  

 uddannelsens fagområder.
Mindretallet er tilfreds med fastholdelsen af et seminarieråd som et  

 centralt rådgivende organ for undervisnings- og forskningsministeren på  

 læreruddannelsesområdet.
Mindretallet ønsker, at Folkeskolens Udviklingsråd  

 og universiteternes og universitetscentrenes pædagogiske fakultet opnår  

 repræsentation i rådet frem for Dansk Skolelederforening, som er medlem af  

 Danmarks Lærerforening, og Frie Grundskolers Fællesråd, som ikke  

 repræsenterer folkeskolen.
Mindretallet har derfor stillet ændringsforslag om  

 en ændring af rådets sammensætning.
Mindretallet finder det vigtigt, at læreruddannelsen fremover opdeles i en  

 1. og 2. del som foreslået i Læreruddannelsesudvalgets betænkning, på trods  

 af at der for seminarier med samlæsning af liniefag mellem årgange gives  

 mulighed for en forskydning af liniefagsundervisningen mellem delene.  

 Opdelingen er vigtig for at opnå et intensivt samspil mellem liniefag og  

 pædagogisk speciale på 2. del samt for at begrænse den tid, der anvendes på  

 eksamener.
Mindretallet mener ikke, at muligheden for samlæsning er  

 nødvendig, eftersom en af de afgørende begrundelser for  

 seminariesammenlægningerne var, at 3- og 4-spors-seminarier er store nok til  

 at dække et forsvarligt liniefagsudbud.
 Et andet mindretal (Det Konservative Folkepartis, Venstres,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) indstiller lovforslaget til vedtagelse med de  

 af undervisnings- og forskningsministeren stillede ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med de af undervisnings~ og  

 forskningsministeren under nr. 4-11, 13 og 15-17 stillede ændringsforslag og  

 det af mindretallet stillede ændringsforslag.
Ændringsforslag Til § 2 Af et mindretal (FP):
 1) Stk. 2, nr. 3, affattes således:
»3) Det praktisk-musiske fagområde: musik, idræt samt billed- og  

 brugskunst.
I fagområdet indgår drama.« Af undervisnings- og forskningsministeren, tiltrådt af et  

mindretal (KF, V, CD, RV og KRF):
 2) Stk. 3, nr. 1, affattes således:
»1) Særlig uddannelse i to af folkeskolens obligatoriske fag eller  

 tilbudsfag efter seminariernes muligheder og den studerendes valg  

 (liniefag).« 3) Efter stk. 5 indsættes som nyt stykke:
»Stk. 01. Undervisnings- og forskningsministeren kan tillade,  

 at enkelte af folkeskolens valgfag udbydes som liniefag.« Af undervisnings- og forskningsministeren, tiltrådt af udvalget:
 4) Stk. 6 udgår.
 5) I stk. 7 indsættes efter »herunder« ordene:  

 »om målene for de enkelte fag og«.
Til § 9 6) I stk. 2 indsættes efter »vedtægter« ordene:  

 »og ved statsseminarier af en statut, der godkendes af undervisnings- og  

 forskningsministeren«.
 7) Stk. 3 udgår.
 Stk. 4 bliver herefter stk. 3.
Til § 10 8) Stk. 2, 2. pkt., udgår.
Ny paragraf 9) Efter § 10 indsættes som ny paragraf:
 »§ 01. Bestyrelsen er over for undervisnings- og  

 forskningsministeren ansvarlig for seminariets drift, herunder for  

 forvaltningen af de statslige bevillinger.
Stk. 2. Hvis bestyrelsen ikke efterkommer påbud fra ministeren om  

 at berigtige nærmere angivne forhold, kan ministeren beslutte, 1) at bestyrelsens opgaver eller dele heraf i en periode varetages af  

 personer, der udpeges at ministeren, eller 2) at bestyrelsen træder tilbage, således at en ny bestyrelse kan dannes  

 efter reglerne i seminariets vedtægter eller statut.« 10) § 12 affattes således:
 »§ 12. Ved hvert seminarium nedsættes to råd, der  

 repræsenterer henholdsvis medarbejderne og de studerende, og som er  

 rådgivende for seminariets ledelse.
Stk. 2. Bestyrelsen kan med de to råds tilslutning beslutte, at  

 rådene tilsammen skal udgøre eet fælles råd.« Til § 14 11) I stk. 3, 2. pkt., udgår »fastsætter regler herom  

 og«.
 Af et mindretal (S og SF):
Til § 15 12) I stk. 2 udgår », herunder om betaling for  

 deltagelse i undervisningen«.
 Af undervisnings- og forskningsministeren, tiltrådt af udvalget:
Nyt kapitel 13) Efter kapitel 3 indsættes som nyt kapitel:
»Kapitel 01 Seminarierådet § 02. Undervisnings- og forskningsministeren nedsætter et  

 seminarieråd, der er rådgivende for ministeren inden for lovens område.
 Stk. 2. Seminarierådet består af direktøren for  

 universitetsafdelingen som formand samt af 11 medlemmer, der udpeges således:
1 af seminariernes bestyrelser, 1 af Lærerseminariernes Rektorforsamling, 1 af Dansk Magisterforening, 1 af Lærerstuderendes Landsråd, 1 af Kommunernes Landsforening, 1 af Københavns og Frederiksberg Kommuner i fællesskab, 1 af Landsforeningen Skole og Samfund, 1 af Frie Grundskolers Fællesråd, 1 af Danmarks Skolelederforening, 1 af Danmarks Lærerforening og 1 af Danmarks Lærerhøjskole.
Stk. 3. Rådet holder møde mindst een gang om året og fastsætter i  

 øvrigt selv sin forretningsorden.« Underændringsforslag til ændringsforslag nr. 13 Af et mindretal (S og SF):
 14) I det ved ændringsforslag nr. 13 foreslåede nye kapitel ændres  

 i § 02, stk. 2, »1 af Frie Grundskolers Fællesråd« til:  

 »1 af Folkeskolens Udviklingsråd«, og »1 af Danmarks  

 Skolelederforening« ændres til: »1 af universiteternes og  

 universitetscentrenes pædagogiske fakulteter«.
Til § 17 Af undervisnings- og forskningsministeren, tiltrådt af udvalget:
 15) I stk. 1, 2. pkt., ændres »kapitel 2 og 3«  

 til: »kapitel 2, 3 og 01«.
 16) I stk. 1, 2. pkt., ændres »har dog virkning fra  

 den 1. januar 1992« til: »træder dog i kraft den 1. august  

 1991«.
 17) I stk. 2 ændres »lovens ikrafttræden« til:  

 »den 1. august 1992«.
Bemærkninger Til nr. 2 og 3 Ændringsforslagene tager sigte på at åbne mulighed for, at enkelte af  

 folkeskolens valgfag kan udbydes som liniefag, f.eks. spansk eller latin.
Det  

 er derimod ikke tanken, at alle valgfag (f.eks. ikke fag som motorlære,  

 fotolære eller lignende) skal kunne få status som liniefag.
Til nr. 4 Ændringsforslaget skyldes ønsket om at begrænse antallet af  

 bemyndigelsesbestemmelser i lovforslaget.
Til nr. 5 Med ændringsforslaget ønskes det understreget, at målene for de enkelte  

 fag i læreruddannelsen skal fastsættes centralt som gældende for alle  

 seminarier.
Derudover har undervisnings- og forskningsministeren oplyst, at  

 censorerne og deres formandskab varetager tilsynet med, at de enkelte  

 seminarier opfylder de centralt fastsatte fagmål.
Ministeren vil følge  

 anbefalingerne i den nye rapport om styrkelse af censorinstitutionen på de  

 videregående uddannelser, herunder bl.a. kravet om tilbagemelding fra  

 censorformændene om uddannelsens niveau.
 Endvidere har ministeren oplyst, at de humanistiske, naturvidenskabelige  

 og samfundsvidenskabelige uddannelsesråd for de videregående uddannelser skal  

 tage initiativ til evalueringer af de faglige elementer i læreruddannelsen.
 Endelig er det en af Seminarierådets opgaver at sikre, at de overordnede  

 rammer for grunduddannelsen på lærerseminarierne, herunder censorordningen,  

 er tilfredsstillende.
Til nr. 6 og 7 Med ændringsforslagene ønskes det præciseret, at ministeren ikke skal  

 udpege de enkelte medlemmer af statsseminariernes bestyrelser, men at  

 bestyrelsernes sammensætning skal fremgå af en statut, der godkendes af  

 ministeren.
Til nr. 8 Med ændringsforslag nr. 8 understreges det, at ansættelsen af rektor ved  

 et privat seminarium er et anliggende, som bestyrelsen og den alene har  

 ansvaret for.
Til nr. 9 Ændringsforslaget er affattet i overensstemmelse med § 10 i lov nr. 210 af  

 5. april 1989 om erhvervsskoler.
Til nr. 10 Udgangspunktet er, at der nedsættes to råd, men bestyrelsen kan, hvis  

 rådene er enige heri, sammenlægge dem til et fælles rådgivende organ.
 Ændringsforslaget udelukker ikke, at der kan oprettes andre rådgivende  

 organer til at varetage særlige opgaver på seminariet.
Til nr. 11 Ændringsforslaget skyldes ønsket om at begrænse  

 bemyndigelsesbestemmelserne i lovforslaget.
Til nr. 12 Forslagsstillerne er modstandere af muligheden for deltagerbetaling i  

 forbindelse med efter- og videreuddannelse.
Mindretallet ønsker, at lærerne  

 skal efter- og videreuddanne sig så meget, som det er muligt, og ikke, at de  

 skal begrænses af det foreslåede deltagergebyr.
Til nr. 13 Ændringsforslaget skyldes ønsket om at opretholde et rådgivende organ for  

 ministeren, der specielt tager sig af lærerseminariernes forhold.
Antallet af  

 medlemmer er mindre end i det nuværende seminarieråd, og der er desuden  

 ændret på sammensætningen, således at repræsentanter for aftagergrupperne har  

 fået sæde i rådet.
Til nr. 14 Forslagsstillerne finder, at Folkeskolens Udviklingsråd og  

 universiteternes og universitetscentrenes pædagogiske fakulteter kan tilføre  

 rådet et bredere erfaringsgrundlag på specielt det pædagogiske område og  

 dermed være med til at sikre den nødvendige sammenhæng mellem  

 læreruddannelsens faglige og pædagogiske elementer.
Folkeskolens  

 Udviklingsråd har desuden den direkte føling med den løbende udvikling i  

 folkeskolen.
Til nr. 15, 16 og 17 Ændringsforslagene giver mulighed for at iværksætte lovforslagets  

 bestemmelser om styrelsesordningen og Seminarierådet og om efter~ og  

 videreuddannelse allerede fra den 1. august 1991.
Poul Andersen (S) Helle Degn (S) Pernille Forchhammer (S) Frank Jensen  

 (S) Else Marie Mortensen (S) Anne-Marie Meldgaard (S) Hanne Thanning Jacobsen  

 (SF) Holger K.
Nielsen (SF) Jette Pors (CD) nfmd.
Eva Møller (KF) Pia  

 Christmas-Møller (KF) Jens Jørgensen (KF) Anders Mølgaard (V) Hanne  

 Severinsen (V) fmd.
Køpke Christensen (FP) Ole Vig Jensen (RV) Lysholm  

 Christensen (KRF) Bilag Et af udvalgets spørgsmål til undervisnings- og forskningsministeren og  

 dennes besvarelse heraf Spørgsmål:
Læreruddannelsesudvalget (LU-87) lægger op til en begrænsning af eksamener  

 og prøver.
Hvilke overvejelser gør ministeren sig? Svar:
Jeg tilslutter mig LU-87's ønsker om en begrænsning af  

 eksamensperioderne, der i øjeblikket lægger beslag på en uforholdsmæssig  

 stor del af uddannelsestiden.
Jeg er også enig i, at alle fag  

principielt bør afsluttes med en prøve.
 Men denne prøve behøver ikke nødvendigvis at være en eksamen i traditionel  

 forstand med udefra kommende beskikkede censorer.
Mine overvejelser går i retning af, at der i visse fag stilles  

 krav om centralt udarbejdede skriftlige opgaver - i nogle fag afholdes der  

 mundtlig prøve, eventuelt med beskikket censor - mens atter andre fag  

 afsluttes med evaluering i form af afløsningsopgaver, intern evaluering (som  

 f.eks. i obligatorisk speciale), praktiske prøver m.v. i overensstemmelse med  

 den måde, faget læses på lokalt.
Der kan naturligvis også tænkes  

 kombinationer af de anførte former.
Mit første bud på denne opdeling er, at der under alle omstændigheder bør  

 være »klassisk eksamen« (skriftlig og/eller mundtlig) i  

 liniefagene, i det pædagogiske speciale og i fællesfagene dansk og  

 regning/matematik.
Derudover kunne jeg forestille mig, at der skal være prøve  

 i et vist antal fag, som seminariet selv udvælger, og som ikke behøver at  

 være de samme for hver årgang.
Endelig kunne evalueringsformen for de  

 resterende fag helt overlades til lokal afgørelse.
En del fag (herunder fysik, men også sprogfag, musik, historie m.fl.) har  

 arbejdet med afløsning af dele af eksamensstoffet.
Erfaringerne har  

 været gode, da der har været mulighed for en vis fordybelse og koncentration  

 i et givet område kombineret med en lettelse af tidspresset ved den egentlige  

 eksamen.
 Jeg ville imidlertid finde det uheldigt helt at opgive mundtlig eksamen,  

 bl.a. af hensyn til den nødvendige kvalitetskontrol i konsekvens af den  

 større lokale mulighed for tilrettelæggelse af studiet.
Sameksamen mellem to fag kendes også i den eksisterende  

 uddannelse.
Der har i LU-87 også været tanker herom, blandt andet om en  

 tættere forbindelse mellem liniefagseksamen og eksamen i almen didaktik.
 Eksamensafvikling som skitseret ovenfor betyder afgjort en forenkling.
