Skriftlig fremsættelse (29. februar 2012) Kulturministeren (Uffe Elbæk) Herved tillader jeg mig for Folketinget at fremsætte:
Forslag til lov om ændring af teaterloven (Udmøntning af aftale om en række ændringer på teaterområdet af 21. juni 2011 m.v.) (Lovforslag nr.
L 98) Den 21. juni 2011 blev der indgået en politisk aftale om en række ændringer på teaterområdet.
En del af de aftalte ændringer kræver, at teaterloven ændres.
Kulturministeren ønsker på den baggrund at fremsætte vedlagte forslag til lov om ændring af teaterloven.
I lovforslaget er der desuden foretaget nogle tilpasninger af teknisk karakter i lovteksten.
Med forslaget ændrer loven navn til lov om scenekunst, og lovens tekst tilpasses denne ændrede terminologi.
Lovforslaget indeholder desuden følgende ændringer:
  De teatre, som indgår i ordningen Københavns Teater, som ved samme lejlighed skifter navn til Det Københavnske Teatersamarbejde sikres mere selvstændighed i forhold til samarbejdsorganisationen.
 Reglerne om tilskud til de store teatre, herunder turnerende teatre, landsdelscenerne og andre institutioner, som varetager særlige opgaver samles i en bestemmelse.
Dermed tilstræbes et samlet regelsæt for disse scenekunstaktører.
  De gældende maksimumsgrænser for, hvor stor en andel af det kommunale tilskud til egnsteatre og små storbyteatre der refunderes af staten lempes.
  Egnsteaterkonsulentordningen afskaffes og Statens Kunstråd overtager ansvaret for at iværksætte evalueringer af egnsteatrene og for at udbetale tilskud fra kvalitetsudviklingspuljen for egnsteatre.
  Udvalget vedrørende Børneteater og Opsøgende Teater (UBOT) nedlægges som statsligt udvalg.
 Det foreslås, at loven træder i kraft den 1. juli 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
