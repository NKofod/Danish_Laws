Offererstatningslovens § 13 (2-årsfristen), nævnets j. nr. 07-520-08047 N. j. nr. 07-520-08047 Ansøger blev ved dom i slutningen af 2004 tilkendt 60.000 kr. i godtgørelse for tort i forbindelse med nogle sædelighedsforbrydelser begået af ansøgers far over en 4-årig periode fra 2000 til 2004. Ansøgers advokat gjorde det overfor ansøger udtrykkeligt klart, at ansøgning om erstatning fra nævnet skulle være indleveret til nævnet inden udløbet af sommeren 2006. Nævnet modtog først ansøgningen i sommeren 2007. Ansøger forklarede overfor nævnet, at dette skyldtes, at ansøger ikke var myndig før nu, og at ansøgers daværende værge ikke havde fået indsendt ansøgningsskemaet.
Under hensyntagen til, at advokaten ikke kunne bebrejdes den sene anmeldelse, og der således ikke ville være mulighed for at få advokatens forsikring til at dække kravet, og under hensyntagen til, at ansøger sendte ansøgningsskemaet til nævnet, umiddelbart efter hun fyldte 18 år, besluttede nævnet at se bort fra offererstatningslovens § 13 og tilkendte ansøger 60.000 kr. i godtgørelse for tort.
Der blev tilkendt renter fra en måned efter nævnets modtagelse af ansøgningsskemaet.
