Nr BSF 46 Folketingsbeslutning om en tværfaglig videreuddannelse i sundhedsfremme  

 (Master of Public Health) Fremsat af Rahbæk Møller (SF) Birgitte Husmark (SF) Ebba Strange (SF) den 8. februar 1991 Vedtaget ved anden (sidste) behandling den 23. maj 1991 Folketinget opfordrer regeringen til at undersøge behovet for en tværfaglig videreuddannelse i sundhedsfremme (School of Public Health) og pålægger sundhedsministeren at nedsætte et tværfagligt udvalg til at vurdere indhold, placering og omkostninger ved etablering af en sådan uddannelse.
I forbindelse med udvalgets nedsættelse bør sundhedsministeren indhente råd om dets sammensætning fra WHO's europæiske kontor i København.
Oprindeligt fremsat forslag Folketinget opfordrer regeringen til at etablere en tværfaglig videreuddannelse i sundhedsfremme (School of Public Health) og pålægger sundhedsministeren at nedsætte et tværfagligt udvalg til at vurdere indhold, placering og omkostninger ved etablering af en sådan uddannelse.
I forbindelse med udvalgets nedsættelse bør sundhedsministeren indhente råd om dets sammensætning fra WHO's europæiske kontor i København.
Bemærkninger til forslaget I stort set alle europæiske lande er der nu efter nordamerikansk model  

 etableret tværfaglige uddannelser i sundhedsfremme under betegnelsen Schools  

 of Public Health.
Disse uddannelser er som regel toårige og henvender sig til  

 folk, der allerede har en videregående uddannelse inden for sundheds- eller  

 socialområdet.
I modsætning til lægestudierne, der koncentrerer sig om  

 helbredelse og i nogen grad forebyggelse, beskæftiger en School of Public  

 Health sig med alle de faktorer, der fremmer sundheden og forebygger  

 sygdomme, og sundhedstjenesterne er kun en af disse faktorer.
Andre faktorer  

 er det ydre miljø og arbejdsmiljøet, sociale forhold m.v.
Indholdet i en School of Public Health svarer således til filosofien bag  

 WHO's målsætning om »Sundhed for alle i år 2000«.
Fremkomsten af  

 dette program har da også resulteret både i oprettelse af flere uddannelser i  

 medlemslandene og i en indholdsmæssig diskussion, hvor tendensen er en  

 yderligere understregning af begrebet sundhedsfremme.
I Norden har Nordiska Hælsovårdshøgskolan i Gøteborg fungeret som en  

 fællesnordisk School of Public Health, men den kan ikke længere dække  

 behovet.
De øvrige nordiske lande har derfor etableret deres egne  

 uddannelser.
Efter forslagsstillernes opfattelse er det nu på tide, at  

 Danmark får en uddannelse i sundhedsfremme.
Oprettelse af uddannelser i de  

 enkelte nordiske lande skal dog ikke forhindre, at skolen i Gøteborg bevares  

 som et fællesnordisk mødested.
Der er allerede gjort et betydeligt forarbejde.
I december 1988 fremsatte  

 Dansk Selskab for Social og Administrativ Medicin et forslag til en dansk  

 uddannelse.
Forslaget blev i februar 1990 fulgt op af et konkret forslag fra  

 Københavns Universitet om at placere en School of Public Health under det  

 kommende sundhedsvidenskabelige fakultet.
Det her foreslåede udvalgsarbejde bør selvsagt bygge på det arbejde, der  

 allerede er udført, men forslagsstillerne føler ikke, at det er muligt at  

 skride til handling uden yderligere udvalgsarbejde.
De to hidtidige forslag  

 er præget af stærk lægelig dominans i de udvalg, der har udarbejdet  

 forslagene.
Da sundhedsfremme netop er karakteriseret ved sin tværfaglighed  

 byggende på en bred vifte af sundhedsfag og sociale fag, bør der nedsættes et  

 nyt udvalg med bred repræsentation fra de berørte faggrupper.
Samtidig må den  

 internationale diskussion om emnet inddrages i arbejdet, så vi sikrer, at en  

 kommende dansk uddannelse starter på et tidssvarende grundlag.
Hertil kommer  

 behovet for en uafhængig vurdering af de nødvendige økonomiske rammer, den  

 mest hensigtsmæssige placering m.v.
WHO's europæiske kontor har som nævnt været meget aktivt for at stimulere  

 udviklingen af uddannelser i sundhedsfremme i Europa og for at sikre den  

 rette tværvidenskabelige karakter af de pågældende uddannelser.
Det foreslås  

 derfor, at det foreslåede udvalg nedsættes efter råd fra WHO.
