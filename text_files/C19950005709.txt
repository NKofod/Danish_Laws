FUL § 2a foreskriver følgende: »Såfremt en funktionær, der har været  

 uafbrudt beskæftiget i samme virksomhed i 12, 15 eller 18 år, opsiges, skal  

 arbejdsgiveren ved funktionærens fratræden udrede et beløb svarende til  

 henholdsvis 1, 2 eller 3 måneders løn.« I retspraksis og juridisk litteratur har det hidtil været en fast  

 antagelse, at arbejdsgiverens pensionsbidrag ikke skulle medtages i  

 beregningsgrundlaget af fratrædelsesgodtgørelse i henhold til FUL § 2a.
Højesteret har imidlertid ved dom af 28. september 1994 fastslået, at  

 arbejdsgiverens pensionsbidrag skal indgå i beregningsgrundlaget af  

 funktionærens løn ved fastsættelsen af fratrædelsesgodtgørelse efter FUL §  

 2a.
Dette resultat blev begrundet med, at »efter de nuværende løn- og  

 arbejdsforhold er et sådant pensionsbidrag en så sædvanlig og naturlig del af  

 en arbejdsaftale og af det samlede arbejdsvederlag, at det må anses for at  

 indgå i funktionærens løn.« Enkelte organisationer har overfor Finansministeriet rejst krav om, at der  

 sker en efterregulering af godtgørelser efter § 2a udbetalt før  

 højesteretsafgørelsen.
Den af højesteret valgte formulering viser imidlertid, at dommen skal  

 opfattes som en ændring af hidtil gældende ret.
Derfor skal dommen alene  

 tillægges virkning fra den dato, hvor Højesteret ændrede den bestående  

 retstilstand (d. 28. september 1994), og eventuelle krav om efterregulering  

 af godtgørelser udbetalt før dette tidspunkt skal ikke imødekommes.
 Hele godtgørelsen, d.v.s også den del der udgør eget og arbejdsgiveres  

 pensionsbidrag, skal udbetales til funktionæren.
 Dette cirkulære finder også anvendelse på andre end funktionærer, der i  

 henhold til kollektiv overenskomst er omfattet af de i Funktionærloven  

 gældende regler.
Finansministeriet Den 21. april 1995 P.M.V.
 E.B.
