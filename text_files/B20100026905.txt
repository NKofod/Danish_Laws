Bekendtgørelse om dispachørers virksomhed1) I medfør af § 13 i lov om dispachører, jf. lovbekendtgørelse nr. 184 af 25. marts 1988 med de ændringer, der følger af § 2 lov nr. 1463 af 22. december 2004 fastsættes:
§ 1. Dispachører skal føre en af Erhvervs- og Selskabsstyrelsen autoriseret journal.
I journalen skal indføres, hvornår og fra hvem anmodning om opgørelse af dispache er modtaget, skibets navn og havariets art, samt dato for dispachens endelige opgørelse og for dens aflevering.
 Stk. 2. Af enhver dispache skal dispachøren opbevare kopi i mindst 10 år.
 Stk. 3. Erhvervs- og Selskabsstyrelsen har ret til at gøre sig bekendt med indholdet af journalen.
 § 2. Det af en dispachør i virksomheden benyttede segl skal godkendes af Erhvervs- og Selskabsstyrelsen.
§ 3. Ved bortfald eller deponering af en dispachørs beskikkelse skal journal og dispachekopier opbevares efter Erhvervs- og Selskabsstyrelsens bestemmelser.
Det i virksomheden benyttede segl skal afleveres til styrelsen.
§ 4. Klage over, at en dispachør forhaler et ham betroet arbejde, kan indbringes for Erhvervs- og Selskabsstyrelsen, der kan fastsætte en frist, inden hvilken arbejdet skal være udført.
Oversiddes denne frist uden gyldig årsag, kan styrelsen fratage dispachøren arbejdet, og der tilkommer ham da ikke noget vederlag for den udførte del af arbejdet.
 § 5. Forandres en dispache af en domstol, skal dispachøren uden vederlag bringe den i overensstemmelse med dommen.
 § 6. I denne bekendtgørelse forstås ved tjenesteyder, enhver dispachør, der leverer dispachørydelser, omfattet af lov om dispachører.
 Stk. 2. I denne bekendtgørelse forstås ved tjenestemodtager, enhver der modtager dispachørydelser udført af en dispachør.
 § 7. Dispachører skal oplyse tjenestemodtager om:
1) Faglig titel og 2) eventuelle erhvervsforsikringer, herunder kontaktoplysninger på forsikringsselskabet og oplysning om forsikringens geografiske dækning.
 Stk. 2. Hvis tjenestemodtager anmoder tjenesteyder om det, skal denne oplyse om de regler, der gælder for udførelsen af erhvervet, og hvordan tjenestemodtager får adgang hertil.
 Stk. 3. Personer, der i henhold til § 1 a i lov om dispachører, leverer dispachørydelser her i landet, er ikke omfattet af denne bekendtgørelses § 7, stk. 1.
 § 8. Overtrædelse af § 1, stk. 1 og 2, § 2, § 3 og § 5 straffes med bøde.
 § 9. Bekendtgørelsen træder i kraft den 28. marts 2010.
 Stk. 2. Bekendtgørelse nr. 43 af 12. januar 1989 om dispachørers virksomhed ophæves.
Erhvervs- og Selskabsstyrelsen, den 19. marts 2010 Niels Henrik Englev / Jacob A.
Drøhse 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked (EF-Tidende 2006 nr.
L 376, s. 36).
