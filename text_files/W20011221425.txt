 Tinglysningsafgift ved ejerpantebrev.
Klagen skyldes, at Told- og Skatteregion Høje-Taastrup den 10. juli  

 2000 har truffet afgørelse om, at tinglysningsafgift ved tinglysning  

 af et af selskabet A oprettet ejerpantebrev med pant i en ejendom skal  

 opgøres ud fra bestemmelsen i tinglysningsafgiftslovens § 5, stk. 1,  

 4. punktum, idet regionen har fundet, at ejerpantebrevet indeholder en  

 renteopskrivningsklausul uden angivelse af det højeste beløb,  

 hovedstolen kan opskrives til.
Regionen har herefter opgjort skyldig afgift  

 til 15.435,00 kr.
Det fremgår af sagens oplysninger, at det klagende selskab på  

 tvangsauktion den 9. november 1999 købte ejendommen for en budsum  

 på  260.000,00 kr.
Det klagende selskab indfriede herefter overtaget  

 lån med pant i ejendommen, opr. 262.000,00 kr., hos kreditforeningen  

 med midler, som selskabet fremskaffede ved optagelse af et lån hos en  

 bank.
Til sikkerhed for dette lån gav det klagende selskab banken  

 primær håndpant i et ejerpantebrev med 1. prioritet i ejendommen.
Ejendommens kontantejendomsværdi er pr. 1. januar 1999 vurderet til  

 340.000,00 kr.
Det omhandlede ejerpantebrev blev oprettet af det klagende  

 selskab den 4. februar 2000, og ejerpantebrevet blev anmeldt til tinglysning  

 og tinglyst den 11. februar 2000. Ved anmeldelsen blev betalt  

 tinglysningsafgift med 5.900,00 kr.
I ejerpantebrevet er under "Lånets størrelse" anført:  

 "300.000,00 kr." Under "Rente- og betalingsvilkår" er anført: "Pantebrevet  

 forrentes fra overdragelsestidspunktet med en årlig rente på 10 %  

 over Nationalbankens til enhver tid gældende diskonto, dog minimum 15 %  

 p.a.
Renten forfalder bagud hver 11. juni og 11. december termin.
Panteretten  

 omfatter tillige de renter, der er fastsat i ejerpantebrevet." Under "Pant" er anført: "Til sikkerhed for lånet gives  

 oprykkende panteret i ejendommen.
Panteretten forhøjes gradvis med  

 pantebrevets påløbne renter i det omfang, renterne ikke er  

 opkrævet af kreditor og betalt af debitor." Under "Særlige bestemmelser" er blandt andet anført: "I  

 henhold til rente- og  betalingsvilkår (jfr. ovenfor) omfatter  

 panteretten tillige de renter, der er fastsat i ejerpantebrevet, hvilket  

 indebærer, at panteretten kan gøres gældende for mere end  

 ejerpantebrevets pålydende." Endvidere er i ejerpantebrevet anført, at Justitsministeriets  

 pantebrevsformular A, bortset fra punkt 10 (tvangsauktionsklausulen), i  

 øvrigt gælder.
 Told- og skatteregionen har ved den påklagede afgørelse  

 fundet, at tinglysningsafgift ved tinglysning af det omhandlede ejerpantebrev  

 skal opgøres således:
Hovedstol 300.000,00 kr.
Rente 15,00 % Antal år 10 år Antal årlige terminer 2 ter.
Betalt afgift 5.900,00 kr.
Det pantesikrede beløb 1.274.355,33 kr.
Variabel afgift, jf. tinglysningsafgiftslovens § 5, stk. 1 19.115,33 kr.
Oprundet variabel afgift, jf. tinglysningsafgiftslovens § 2, stk. 1 19.200,00 kr.
Fast afgift, jf. tinglysningsafgiftslovens § 5, stk. 1 1.400,00 kr.
Afgift i alt 20.600,00 kr.
Betalt afgift - 5.900,00 kr.
Skyldig afgift 14.700,00 kr.
Forhøjet afgift, jf. tinglysningsafgiftslovens § 20 735,00 kr.
Skyldig afgift i alt 15.435,00 kr.
Som begrundelse herfor har regionen anført, at ejerpantebrevet ved  

 bestemmelsen om, at panteretten gradvis forhøjes med pantebrevets  

 påløbne renter i det omfang, renterne ikke er opkrævet og  

 betalt af debitor, må anses for at indeholde en bestemmelse, hvorefter  

 hovedstolen kan opskrives.
Da det ikke af ejerpantebrevet fremgår, i  

 hvor mange år hovedstolen kan tillægges renter, skal det  

 pantesikrede beløb i medfør af bestemmelsen i  

 tinglysningsafgiftslovens § 5, stk. 1, 4. punktum, ansættes til det  

 højeste beløb, hovedstolen kan opskrives til inden for en  

 periode af 10 år.
Regionen har herefter beregnet det pantesikrede  

 beløb til 1.274.355,33 kr. efter formlen:
r (1 +   ) n·t · h t hvor r = renten, t = antal årlige terminer,  n = antal år og h  

 = hovedstolen.
Regionen har videre anført, at tinglysningsafgift forfalder ved  

 anmeldelsen af det pågældende dokument til tinglysning, jf.  

 tinglysningsafgiftslovens § 16, hvorfor det ingen betydning har, om  

 renteopskrivningsklausulen efterfølgende tilbagekaldes.
Endvidere har  

 regionen anført, at selvom det sandsynliggøres, at  

 ejerpantebrevet aldrig har været belånt, kan afgiften ikke  

 godtgøres, idet ejerpantebrevet er tinglyst, jf.  

 tinglysningsafgiftslovens § 23, stk. 1, nr. 3.
Herudover har regionen anført, at efter reglerne i stempelloven var  

 det dokumentets fremtræden i oprettelsesøjeblikket, der  

 betingede stempelberegningen, uanset at konsekvensen eventuelt ville blive,  

 at stempelbeløbet blev større end forventet af den  

 afgiftspligtige.
Regionen har herved henvist til Lernø m.fl.,  

 Stempelloven med Kommentarer, side 38. Regionen har videre anført, at  

 denne praksis er videreført ved tinglysningsafgiftsloven,  

 således at det er dokumentets fremtræden på  

 anmeldelsestidspunktet og ikke baggrunden for udstedelsen af dokumentet, der  

 betinger afgiften, jf. tinglysningsafgiftslovens § 16. Regionen kan derfor  

 ikke tage hensyn til, hvor stor en hovedstol det har været hensigten,  

 at det omhandlede ejerpantebrev skulle have.
Regionen har endvidere gjort  

 opmærksom på, at der i sagen er tale om renter, der gradvis  

 tillægges panteretten indtil og ikke efter en eventuel tvangsauktion.  

 For så vidt angår antallet af år, der skal indgå i  

 beregningen, har regionen henvist til, at dette antal er fastsat i  

 tinglysningsafgiftslovens § 5, stk. 1, 4. punktum.
Det klagende selskabs advokat har over for Landsskatteretten principalt  

 nedlagt påstand om, at der ikke er grundlag for at beregne afgiften af  

 et højere beløb end 300.000,00 kr.
Til støtte herfor har  

 advokaten anført, at de to sidste linier under punktet pant  

 ("Panteretten forhøjes gradvis....") ved en fejl er skrevet på  

 ejerpantebrevet i forbindelse med udskrivningen.
Det har ikke været  

 hensigten, at der skulle stiftes pant for mere end den nominelle hovedstol  

 på 300.000,00 kr. med det normale rentetillæg, der også  

 tidligere har kunnet gøres gældende ved en tvangsauktion, dvs.  

 et års renter samt løbende termin.
Advokaten har videre  

 anført, at dette må anses for underbygget af passusen om  

 panteretten under punkterne rente- og betalingsvilkår og særlige  

 bestemmelser.
At der er tale om en fejl, godtgøres efter advokatens  

 opfattelse tillige af den omstændighed, at det klagende selskab  

 købte den pågældende ejendom for en sum af 260.000,00 kr.  

 med midler tilvejebragt hos banken, hvor der til dækning for bankens  

 tilgodehavende inklusive omkostninger ved tvangsauktion blev givet pant for  

 300.000,00 kr.
Det klagende selskab havde således ikke behov for at  

 stifte yderligere pant i ejendommen, hvilket tillige bør ses i lyset  

 af, at der efter de nugældende regler ikke er mulighed for at flytte et  

 ejerpantebrev fra en ejendom til en anden.
Endvidere har advokaten  

 anført, at ejerpantebrevet ligger til sikkerhed for et boliglån,  

 hvor der naturligvis løbende betales renter på det underliggende  

 retsforhold, hvorfor der ikke er behov for en renteopskrivningsret i  

 ejerpantebrevet.
Advokaten har videre anført, at det forhold, at der  

 er tale om en fejl, tillige fremgår af, at bestemmelsen om adgang til  

 gradvis forhøjelse af panteretten ikke er indføjet under  

 punktet om rente- og betalingsvilkår.
Advokaten har endvidere gjort  

 opmærksom på, at der i bestemmelsen står, at panteretten  

 kun gradvis forhøjes, hvis der ikke opkræves renter af kreditor,  

 således at disse betales af debitor, hvortil advokaten har  

 anført, at der i sagen netop løbende sker opkrævning af  

 renter på lånet, hvorefter disse betales af debitor.
Advokaten  

 har endelig oplyst, at det klagende selskab er indforstået med, at den  

 pågældende bestemmelse aflyses, såfremt regionens  

 afgørelse ændres.
Subsidiært har advokaten nedlagt påstand om, at der alene  

 bør beregnes afgift på grundlag af et antal år på 5.  

 Til støtte herfor har advokaten anført, at der i henhold til  

 forældelsesloven af 1908 gælder en forældelsesfrist for  

 renter på 5 år.
Advokaten har gjort gældende, at denne  

 forældelsesregel ikke kan fraviges, medmindre det udtrykkeligt er  

 aftalt mellem parterne, hvilket teksten i det omhandlede ejerpantebrev efter  

 advokatens opfattelse ikke er tilstrækkelig nuanceret til at kunne  

 tages som udtryk for.
Regionen har i anledning af klagen yderligere anført, at  

 ejerpantebreve ikke er begrænset til kun at kunne stilles til sikkerhed  

 for eet låneforhold, hvorfor det afgiftsmæssigt ikke er af  

 betydning, hvilke lånebetingelser der gælder i det underliggende  

 låneforhold ved ejerpantebrevets tinglysning.
Det er således  

 alene ejerpantebrevets indhold, som kan og skal lægges til grund ved  

 afgiftsberegningen.
Endvidere har regionen anført, at da  

 renteopskrivningen sker gradvis, kan advokatens betragtning vedrørende  

 forældelsesreglerne ikke følges.
Det klagende selskabs advokat har som kommentar hertil anført, at  

 det er korrekt, at ejerpantebreve kan ligge til sikkerhed for flere  

 låneforhold, men at det helt centrale i nærværende sag  

 imidlertid er ejendommens værdi, idet der med den af regionen fulgte  

 beregning nås et pantesikret beløb, som står i  

 væsentlig misforhold til værdien af den ejendom, der er givet  

 sikkerhed i.
Efter advokatens opfattelse bør dette tages i betragtning  

 ved sagens afgørelse, og advokaten har henstillet til, at  

 rimelighedsbetragtninger inddrages.
 Landsskatteretten skal udtale:
Landsskatteretten finder, at det omhandlede ejerpantebrev efter sit  

 indhold må forstås således, at ejerpantebrevet indeholder  

 en bestemmelse, hvorefter der kan ske opskrivning af hovedstolen.
Idet  

 ejerpantebrevet ikke indeholder en angivelse af det højeste  

 beløb, hovedstolen kan opskrives til, og idet retten kan  

 tiltræde det af regionen i øvrigt anførte, finder  

 Landsskatteretten, at tinglysningsafgiften med rette er opgjort ud fra det  

 højeste beløb, hovedstolen kan opskrives til inden for en  

 periode af 10 år, jf. tinglysningsafgiftslovens § 5, stk. 1, 4. og 5.  

 punktum.
Den påklagede afgørelse stadfæstes derfor.
