Nr BTB 19 Betænkning over Forslag til folketingsbeslutning om indførelse af  

 forsøgsbestemmelser i lov om hjemmesygeplejerskeordninger   

 Nr B 19 1996-97, 1. samling Afgivet af Sundhedsudvalget Afgivet: 19970423 Udvalget har behandlet beslutningsforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Herefter indstiller et flertal (Venstres, Det Konservative  

 Folkepartis, Fremskridtspartiets og Centrum-Demokraternes medlemmer af  

 udvalget) beslutningsforslaget til vedtagelse uændret.
 Flertallet ønsker med dette beslutningsforslag at imødekomme kommunale  

 ønsker om at fjerne en uheldig barriere for udvikling af ældreområdet.
Der er i dag en række kommuner, som tilbyder deres ældre borgere, at de  

 kan vælge mellem kommunal og privat hjemmehjælp, dvs. omsorg, rengøring,  

 madordninger m.v.
Nogle af disse kommuner ønsker at udvide de ældres  

 valgmulighed til også at omfatte den kommunale hjemmesygepleje.
Det er  

 imidlertid ikke muligt, idet det i lov om hjemmesygeplejersker præciseres, at  

 hjemmesygeplejersker skal være kommunalt ansatte.
Flertallet ønsker at give kommunerne mulighed for at tilbyde et  

 sammenhængende alternativ til den kommunale ældreservice.
Derfor ønsker  

 flertallet at indføre en forsøgsbestemmelse i lov om  

 hjemmesygeplejerskeordninger, så det på forsøgsbasis bliver muligt for  

 udvalgte kommuner at lade private virksomheder stå for hjemmesygeplejen.
Selv om hjemmesygeplejen udføres af privatansatte hjemmesygeplejersker,  

 vil det naturligvis stadig være kommunen, som har det overordnede ansvar for  

 kvalitet, levering m.v.
Ligeledes vil hjemmesygeplejen naturligvis kun kunne  

 udføres af autoriserede hjemmesygeplejersker.
Flertallet ønsker at give private virksomheder muligheder for at få  

 erfaring med varetagelse af et integreret ældreservicekoncept.
Denne erfaring  

 kan virksomhederne bruge til nyudvikling, systemeksport og lign.
Et andet vigtigt aspekt af inddragelsen af private i løsningen af  

 ældreserviceopgaverne er styringseffekten.
I Sverige og Holland har man  

 inddraget private i løsningen af opgaverne på det sociale område.
Det har  

 betydet, at opgaverne er blevet løst billigere, uden at det er gået ud over  

 den høje standard.
Dertil kommer, at den private deltagelse og skabelsen af  

 markedsagtige forhold kan benyttes som et ekstra styringsmiddel af de  

 ansvarlige offentlige organisationer.
Konkurrencen skaber mere dynamik og liv  

 også i den kommunale service.
De offentlige organisationer omstiller sig og  

 bliver mere fleksible.
Netop evnen til at omstille sig og udvise fleksibilitet er vigtig for  

 fremtidens ældreservice.
Hvis det stigende antal ældre i fremtiden skal have  

 en ældreservice på højt niveau, er det vigtigt, at der udvikles nye  

 løsningsmodeller, som har det samme kvalitetsniveau, men som er billigere.  

 Sådanne modeller kan udvikles ved hjælp af samarbejdsrelationer mellem det  

 offentlige og det private.
Siden førstebehandlingen af beslutningsforslaget, hvor Socialdemokratiet  

 udtalte en meget skarp ideologisk betinget modstand mod forslaget, er der  

 tilsyneladende indtrådt en ændring i partiets holdning.
Flere udtalelser  

 tyder på, at Socialdemokratiets modstand mod forsøgsordninger er aftagende.  

 Det er baggrunden for at søge forslaget gennemført nu.
Flertallet har således noteret sig følgende udtalelse i Jyllands-Posten  

 den 18. marts 1997 af erhvervsminister Jan Trøjborg: »Det er et lidt  

 stift system, hvis man er enig om, at udlicitering kan lade sig gøre for det  

 øvrige plejepersonale - bare ikke sygeplejersker.
Jeg er positiv over for nye  

 tanker.« Endvidere har Kvalitetsinstituttet for Servicesektoren haft foretræde for  

 Sundhedsudvalget den 3. april 1997.
 Kvalitetsinstituttet, der blev oprettet i 1996 med regeringens aktive  

 støtte, har tidligere forbundsformand Georg Poulsen som formand.
Georg Poulsen ønskede med dette foretræde at forklare udvalget, at  

 instituttets arbejde med kvalitetsudvikling og offentlig/privat samspil inden  

 for ældreområdet har vist, at lov om hjemmesygeplejersker udgør en alvorlig  

 barriere for udvikling af ældreområdet.
Instituttet lægger afgørende vægt på  

 det lærende samspil: »Målet er her, at det offentlige lærer det private  

 noget om omsorg, mens det offentlige lærer noget om logistik og effektiv  

 produktion.
Med det lærende samspil vil det være muligt at få fuld  

 kvalitetsstyring på hele ældreområdet i en kommune til markedspriser, men  

 alene baseret på en delvis udlicitering af den integrerede ældreydelse.« Flertallet har noteret sig følgende argumentation fra Kvalitetsinstituttet  

 for Servicesektoren: »at det er vanskeligt at redegøre for, hvorfor  

 sygeplejersker skal være ansatte i en kommune, når hjemmehjælpere ikke skal.  

 Særligt når hjemmehjælpere allerede i dag i praksis gennemfører  

 omsorgsydelser over for den ældre, som må anses for at have et lige så stort  

 omsorgsmæssigt og psykologisk indhold.« Kvalitetsinstituttet mener, at det er et paradoks, at hjemmeplejen, der  

 indeholder væsentlig mere omsorg for den ældre, end sygeplejen gør, ikke på  

 samme måde juridisk er knyttet til det offentlige.
Instituttet påpeger  

 endvidere, at Danmark er det eneste land med en direkte juridisk tilknytning  

 af hjemmesygeplejen til det offentlige.
Kvalitetsinstituttet anfører endvidere: »Udviklingen på ældreområdet  

 viser en stigning i omkostningerne fra ca. 19 mia. kr. til godt 21 mia. kr. i  

 løbet af få år.
De penge har kommunerne ikke.
Og de kan hverken tages fra  

 skoleområdet, børneområdet eller ved højere skatter.
Samfundsopgaven er  

 således, at flere skal passes på samme seviceniveau og til ca. samme  

 omkostninger som i dag.
Derfor skal der udvikles lige så gode, men billigere  

 modeller i de enkelte kommuner, og det stiller krav om fleksibilitet i valg  

 af leverandør og krav til måling mellem offentlig og privat leverandør både  

 af hensyn til samarbejde og konkurrence.
Kravet om ansættelse af hjemmesygeplejersker i kommunene er med til at  

 reducere effektivitet og fleksibilitet og kan i yderste konsekvens hindre det  

 lærende samspil.
Kravet bør derfor fjernes.« Kvalitetsinstituttet frygter, at chancerne for at udvikle systemeksport  

 tabes til svenske/hollandske/tyske firmaer, der allerede er nået langt i  

 udviklingen.
 Kvalitetsinstituttet påpeger, at lovteksten på det tidspunkt, den blev  

 skrevet, næppe var tænkt som en hindring for fremtidig udvikling.
 Flertallet tilslutter sig helt Georg Poulsens argumentation og energiske  

 forsøg på at påvirke den ideologisk betingede modstand mod forslaget.
 Et mindretal (Socialdemokratiets, Socialistisk Folkepartis og Det  

 Radikale Venstres medlemmer af udvalget) indstiller beslutningsforslaget til  

forkastelse ved 2. (sidste) behandling.
Tove Lindbo Larsen (S) nfmd.
Lone Møller (S) Hanne Andersen (S) Holger  

 Graversen (S) Jytte Wittrock (S) Jørn Jespersen (SF) Vibeke Peschardt (RV)  

 Kjeld Rahbæk Møller (SF) Addi Andersen (CD) Jørgen Winther (V) Mariann  

 Fischer Boel (V) Ester Larsen (V) fmd.
Kim Mouritsen (V) Henriette  

 Kjær (KF) Agnete Laustsen (KF) Brian Mikkelsen (KF) Jan Køpke Christensen  

 (FP) Enhedslisten og Dansk Folkeparti havde ikke medlemmer i udvalget.
