Cirkulæreskrivelse om aftale om tjenestefrihed 1. maj, 5. juni og 24. december for faglærte arbejdere 1. FORMÅL Denne bestemmelse gengiver på hvilke dage og under hvilke vilkår faglærte arbejdere ydes tjenestefrihed.
1.1. Afgrænsning og anvendelsesområde Bestemmelsen er gældende for faglærte arbejdere under PKAT 0228, med undtagelse af elmestre, elektrikere, faglærte skibsassistenter og skibsmekanikere ved Statens Istjeneste.
2. TJENESTEFRIHED Der ydes tjenestefrihed med løn den 1. maj, 5. juni samt 24. december i det omfang tjenesten tillader det.
3. KOMPENSATION Der ydes ikke kompensation for tjenestefrihed 1. maj, 5. juni og 24. december, såfremt en eller flere af disse dage falder på en lørdag, en søndag eller en helligdag.
 Der ydes heller ikke kompensation, såfremt der ikke blev ydet frihed, fordi tjenesten ikke tillod, at der blev ydet frihed.
4. ANSVAR FOR BESTEMMELSE Ansvar for vedligeholdelse af nærværende bestemmelse påhviler Forsvarets Personeltjeneste, Overenskomst- og aftaleafdelingen.
5. IKRAFTTRÆDEN Nærværende bestemmelse har virkning fra den 1. juni 2010.
Forsvarsministeriet, den 30. april 2014 Nicolai Wammen / Niels Bundsgaard Bilag 1 Aftale mellem Forsvarets Personeltjeneste og Forsvarsarbejdernes Landsorganisation om tjenestefrihed 1. maj, 5. juni og 24. december Under henvisning til Forhandlingsprotokollat mellem Finansministeriet og Dansk Metal, Dansk El-forbund, Blik- og Rørarbejderforbundet, Træ, Industri og Byg, Malerforbundet i Danmark, 3F og Forsvarsarbejdernes Landsorganisation af 6. juni 2005 samt Organisationsaftale for håndværkere i staten af 20. september 2005 mellem Finansministeriet og Dansk Metal, Dansk El-forbund, Blik- og Rørarbejderforbundet, Træ, Industri og Byg, Malerforbundet i Danmark, 3F og Forsvarsarbejdernes Landsorganisation aftales hermed følgende:
 § 1. I henhold til ovennævnte forhandlingsprotokollat af 6. juni 2005, stk. 7 ydes der tjenestefrihed med løn den 1. maj, 5. juni og 24. december, jf. dog bestemmelserne i § 1, stk. 2. og 3 i nærværende aftale.
 Stk. 2. Frihed kan kun ydes i det omfang, tjenesten tillader det.
 Stk. 3. Der kan ikke ydes kompensation for tjenestefrihed på ovennævnte dage, såfremt disse falder på en lør-, søn- eller helligdag, eller såfremt frihed ikke kan ydes, jf. stk. 2.
§ 2. Nærværende aftale erstatter med virkning fra 1. april 2005 Organisationsaftale for faglærte og kvindelige arbejdere under Forsvarsministeriet af 16. oktober 2003, ad § 22 og 39 mellem Forsvarsministeriet og Forsvarsarbejdernes Landsorganisation m.fl.
Aftalen kan af parterne opsiges skriftligt med 3 måneders varsel til den 31. marts, dog tidligst den 31. marts 2008.
