Fremsat den 9. februar 2021 af Peter Skaarup (DF), Karina Adsbøl, Kristian Thulesen Dahl (DF) og Morten Messerschmidt (DF) Forslag til folketingsbeslutning om at kriminalisere religiøse fatwaer, der opfordrer til strafbare forhold Folketinget pålægger regeringen i dette folketingsår at ændre straffeloven, så religiøse fatwaer, som opfordrer til strafbare forhold, kriminaliseres selvstændigt.
Strafferammen for udstedelsen af en fatwa skal have samme strafferamme som de forbrydelser, fatwaen opfordrer til.
Bemærkninger til forslaget Fatwaer en trussel mod den danske retsstat Udstedelser af fatwaer, som opfordrer til strafbare handlinger, er med til at styrke de parallelsamfund, der findes i de islamistiske miljøer i Danmark.
Derfor skal fatwaer, der opfordrer til eksempelvis vold og drab, straffes hårdere end andre former for tilskyndelse til strafbare forhold, som ikke er begrundet i religiøs ekstremisme.
Fænomenet fatwa er en udtalelse, der typisk udstedes af en autoritet inden for islam, om, hvordan muslimer bør forholde sig til konkrete og aktuelle spørgsmål og situationer.
En fatwa kan i princippet også udstedes af almindelige muslimer.
En fatwa er altså religiøse råd og vejledning til den troende muslim.
Der er desværre flere eksempler på, at en fatwa misbruges til at opfordre til strafbare forhold.
I nogle situationer kan en fatwa have karakter af en dødsdom, der ifølge islamistisk lov giver muslimer ret til f.eks. at slå en »syndig person« ihjel.
Det er kritisk for det danske retssystem, at der slås hårdt ned på den slags opfordringer.
Når der udstedes en fatwa, der opfordrer til strafbare handlinger, udgør udstederen en lige så stor trussel mod den danske retsstat og det danske demokrati som den person, der handler på baggrund af fatwaen.
Et højaktuelt eksempel på, at en fatwa kan anspore til og resultere i grusomme forbrydelser, så vi den 16. oktober 2020, hvor en fransk skolelærer blev dræbt ved halshugning, fordi han i sin undervisning om ytringsfrihed havde vist eleverne muhammedtegninger fra satiremagasinet Charlie Hebdo.
Det bestialske drab blev angiveligt udført på baggrund af en fatwa, der var udstedt af en far til en af de elever, den franske lærer underviste.
En 18-årig gerningsmand tog den 16. oktober den religiøst motiverede opfordring til sig og dræbte på brutal vis den franske lærer.
Straffelovens gældende bestemmelser er ikke tilstrækkelige Der er ikke nogen bestemmelse i straffeloven i dag, som er møntet på tilskyndelser til at begå en forbrydelse, når tilskyndelsen sker med religiøse motiver.
Straffelovens § 136, stk. 1, kriminaliserer offentlig tilskyndelse til forbrydelse, og dette straffes med bøde eller fængsel i op til 4 år.
Men bestemmelsen kriminaliserer ikke det forhold, at en person direkte opfordrer til strafbare handlinger begået i religionens navn.
 Straffelovens § 136, stk. 3, foreskriver, at den, der som led i religiøs oplæring udtrykkeligt billiger handlinger som bl.a. terror, drab, voldtægt, vold og pædofili straffes med bøde eller fængsel indtil 3 år.
 Ifølge bemærkningerne til bestemmelsen, der blev indført med lov om ændring af straffeloven (Kriminalisering af udtrykkelig billigelse af visse strafbare handlinger som led i religiøs oplæring, Folketingsåret 2016-17), skal ytringen have en sådan karakter, at den er med til at legitimere den form for strafbar handling, som ytringen angår.
Bestemmelsen i straffelovens § 136, stk. 3, kriminaliserer med andre ord det forhold, at en person udtrykkeligt støtter eller bakker op om f.eks. terror eller drab som led i religiøs oplæring, mens bestemmelsen i straffelovens § 136, stk. 1, kriminaliserer offentlig tilskyndelse til en forbrydelse.
Den maksimale straframme for de to bestemmelser er henholdsvis 3 og 4 år.
Udstederen af fatwaer skal straffes Forslagsstillerne foreslår, at en fatwa, der opfordrer til strafbare forhold, kriminaliseres selvstændigt i straffeloven, og at strafferammen for udstedelsen af fatwaer følger strafferammerne for de forbrydelser, der opfordres til.
Det vil konkret sige, at hvis der opfordres til drab i en fatwa, og drabet bliver begået som resultat heraf, så skal udstederen af fatwaen kunne straffes efter strafferammen for drab, og ikke som i dag kunne slippe med bøde eller fængsel i op til 3-4 år for at billige eller offentligt at tilskynde til handlingen.
Efter omstændighederne kan det være muligt at straffe udstederen af en fatwa for medvirken til drab, hvilket kan udløse straffe inden for strafferammen 5 år til livstid, men der er en række forhold, som kan nedsætte straffen.
Derfor mener Dansk Folkeparti, at der er behov for selvstændigt at kriminalisere udstedelsen af fatwaer og sikre, at straffen for udstedelse af en fatwa, der opfordrer til drab fastsættes, inden for strafferammen for drab, som er fængsel fra 5 år til livstid.
 En bødestraf eller en kortere fængselsstraf er ikke tilstrækkelig, når det drejer sig om forbrydelser, der begås som led i religiøs ekstremisme, og som har til formål at undergrave det retssystem og de værdier, der gør Danmark til et frit og demokratisk land.
 Det bør derfor være en skærpende omstændighed, hvis fatwaen med overvejende sandsynlighed er udstedt som et direkte angreb på grundlovssikrede rettigheder som ytringsfriheden.
Endelig bør det ikke friholde nogen for straf, hvis fatwaen ikke er udbredt til offentligheden, men alene er afgivet til en mindre kreds af mennesker.
Derfor foreslår Dansk Folkeparti, at det ikke skal være en betingelse for straf, at fatwaen er udbredt offentligt.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at kriminalisere religiøse fatwaer, der opfordrer til strafbare forhold.
(Beslutningsforslag nr.
B 150) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
