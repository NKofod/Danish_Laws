Inspektion af Psykiatrisk Afdeling, Hvidovre Hospital den 8. december 2004 - opfølgning nr. 4 Den 8. december 2006 afgav jeg en opfølgningsrapport nr. 3 vedrørende min inspektion den 8. december 2004 af Hvidovre Hospital, Psykiatrisk Afdeling.
 Jeg har i den anledning modtaget et brev af 2. august 2007 fra Region Hovedstadens Psykiatri.
 Jeg skal herefter meddele følgende:
 Ad punkt 2. Afdelingens organisation mv.
Jeg afventede underretning om hvorvidt der ville ske en permanentgørelse af ordningen med tre lukkede afsnit med øget normering i stedet for fire lukkede afsnit.
Dette forhold afventede Region Hovedstadens psykiatriplan der blev vedtaget den 15. maj 2007.
I brevet af 2. august 2007 har regionen oplyst at det ikke inden Hovedstadens Sygehusfællesskabs nedlæggelse lykkedes at træffe en beslutning vedrørende dette forhold.
Regionen har oplyst at det skal ses i lyset af at der allerede ved møde mellem afdelingsledelsen og sygehusfællesskabet i efteråret 2006 var planer om at udarbejde en ny psykiatriplan for hele Region Hovedstaden, og at spørgsmålet om de lukkede afdelinger naturligt vil blive behandlet i den sammenhæng.
Psykiatriplanen er som nævnt vedtaget den 15. maj 2007. Fra regionens hjemmeside er jeg desuden bekendt med at der i juni 2007 er udarbejdet en rapport med en gennemgang af mulighederne for realisering af psykiatriplanen og konsekvenser for de fysiske rammer.
Som følge af at optageområdet for Psykiatrisk Center Hvidovre ifølge psykiatriplanen ændres, vil der komme en tilvækst på 32 sengepladser.
Da den ideelle opdeling er på 11 sengepladser pr. afsnit, er der ifølge notatet arbejdet videre med bl.a. en udvidelse med et lukket afsnit med 11 sengepladser.
For at realisere psykiatriplanen foreslås det bl.a. at det lukkede afsnit (afsnit 812) der for tiden ikke er i brug, men som er renoveret, tages i brug.
Der vil herefter være i alt tre lukkede afsnit med hver 11 sengepladser.
Rapporten indeholder tillige en tidsfølgeplan for realisering af psykiatriplanen.
Det fremgår heraf at ny- og ombygningen af Psykiatrisk Center Hvidovre forventes at strække sig over en periode på 2½ år og vil begynde i år 1 ifølge planen.
 Jeg anmoder regionen om at holde mig underrettet om hvad der videre sker vedrørende spørgsmålet om de lukkede afsnit.
Ad punkt 5.7. Besøg, visitation og adgang til telefonering Jeg afventede underretning når de endelige retningslinjer og den tilpassede husorden forelå.
Hovedstadens Sygehusfællesskab havde i brev af 12. oktober 2006 bemærket at dette spørgsmål skulle ses i sammenhæng med den dengang kommende regionsdannelse.
Regionen har oplyst at husordenen fra Sct.
Hans Hospital er drøftet i Det Sundhedsfaglige Råd der kom frem til at denne husorden ikke var umiddelbar anvendelig.
Det skyldes at den er udarbejdet til retspsykiatriske patienter og dermed blev anset for at være for restriktiv til et almindeligt psykiatrisk center.
 Regionen har videre oplyst at det som følge af den dengang igangværende revision af psykiatriloven og kravet heri om udarbejdelse af husordener og henførelsen af de psykiatriske centre til regionerne blev vurderet at en fælles husorden måtte ses i sammenhæng med disse ændrede betingelser.
 Endelig har regionen vedrørende dette spørgsmål oplyst at Komité for Patientrettigheder og Tvang har en fælles politik på området under udarbejdelse, og at denne påregnes at være færdig i løbet af efteråret 2007.
 Jeg har noteret mig det oplyste og beder om underretning om hvad der videre sker vedrørende dette forhold.
Jeg henleder samtidig opmærksomheden på at dette punkt omfatter både generelle retningslinjer for de indgreb og begrænsninger der kan ske i de enkelte patienters personlige frihed under indlæggelsen, og udarbejdelse af husorden(er) der regulerer det almindelige daglige liv på de enkelte afsnit og gælder generelt for alle afsnittets patienter.
Som nævnt i den endelige rapport er indgreb og begrænsninger der kan ske i patienternes personlige frihed under indlæggelsen, efter omstændighederne byrdefylde indgreb i den enkelte patients udfoldelsesmuligheder.
Som eksempel kan nævnes begrænsninger i en patients adgang til at telefonere.
I det omfang sådanne regler ikke er fastsat ved eller i henhold til lov som det nu i et vist omfang er sket ved den nye psykiatrilov, jf. fx bestemmelsen i § 19 a og bekendtgørelse nr. 1494 af 14. december 2006, er retsgrundlaget for sådanne begrænsninger den såkaldte anstaltsanordning.
Jeg går ud fra at regionen og centeret er opmærksomt herpå og således vil udfærdige såvel lokale retningslinjer vedrørende indgreb og begrænsninger som generelle regler vedrørende det almindelige daglige liv på afsnittene.
Til yderligere inspiration vedlægger jeg en kopi af en generel husorden for de psykiatriske sygehuse i Region Nordjylland som jeg senere har modtaget i forbindelse med inspektion af Aalborg Psykiatriske Sygehus og Brønderslev Psykiatriske Sygehus (sammen med husordener for de enkelte afsnit).
 Jeg beder om underretning om de retningslinjer og regler der fastsættes.
Ad punkt 5.16. Patientindflydelse Jeg afventede underretning om resultatet af afdelingens overvejelser om brugerindflydelse.
 Regionen har oplyst at der på Psykiatrisk Center Hvidovre afholdes regelmæssige patientmøder i henholdsvis de åbne og de lukkede afsnit ca. hver tredje måned, og at ledelsen på disse møder drøfter relevante forhold med patienterne.
Regionen har videre oplyst at der er etableret egentlige brugerråd i de ambulante enheder på de distriktspsykiatriske centre, og at det har været forsøgt at etablere et særligt brugerråd på Psykiatrisk Center Hvidovres sengeafsnit, men at det endnu ikke har været muligt at rekruttere patientrepræsentanter fra de distriktspsykiatriske centre.
Centret har i den forbindelse haft kontakt til LAP for at undersøge hvorvidt foreningen kunne stille repræsentanter.
Det har imidlertid vist sig ikke at være muligt da det er et alt for omfattende og krævende arbejde.
LAP har dog ytret interesser for ad hoc at blive inviteret til at drøfte nye initiativer mv.
 Jeg har noteret mig det oplyste.
Ad punkt 5.18. Euforiserende stoffer og alkohol Jeg afventede underretning om resultatet af drøftelser som afdelingen skulle have med politiet vedrørende samarbejdet om patienter der medbringer euforiserende stoffer, og færdiggørelsen herefter af instruksen vedrørende forholdsregler i relation til euforiserende stoffer og alkohol.
Regionen har oplyst at afdelingsledelsen såvel telefonisk som skriftligt har forsøgt at arrangere et møde med det daværende Glostrup Politi.
Da afdelingsledelsen efter ikrafttrædelsen af politireformen (hvor Glostrup Politi er blevet en del af Vestegnens Politi) forsøgte at få en aftale i stand med Vestegnens Politi viste det sig at de personer der tidligere var ansvarlige for en aftale med Psykiatrisk Center Hvidovre, ikke længere varetog denne funktion.
Det er dog nu lykkedes at få kontakt til en politimester der har lovet at vende tilbage med et aftaletidspunkt snarest muligt.
 Jeg har noteret mig det oplyste og afventer således fortsat underretning om resultatet af psykiatrisk Center Hvidovres drøftelser med politiet og færdiggørelsen herefter af den nævnte instruks.
Opfølgning Jeg afventer fortsat underretning vedrørende tre af de fire ovennævnte punkter.
Underretning Denne rapport sendes til Psykiatrisk Center Hvidovre, Region Hovedstadens Psykiatri, Folketingets Retsudvalg, Tilsynet i henhold til Grundlovens § 71 og centrets patienter.
