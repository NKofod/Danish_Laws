God revisorskik Ved skrivelse af 18. marts 1999  indgav Plastco ApS v/  

 Peter Stern og Mogens Agersted klage mod registreret revisor Lene  

 Kildegaard.
 Erhvervs- og Selskabsstyrelsen har den 24. marts 1999  

 oplyst, at Lene Kildegaard har været optaget i Revisorregistret siden  

 den 1. marts 1991.
 Sagens omstændigheder:
 Sagen vedrører spørgsmålet, om et  

 af indklagede udarbejdet regnskab, der lå til grund for køb af  

 et selskab, der forhandler plastikvarer, er retvisende for så vidt  

 angår den anførte varebeholdning.
Indklagede var revisor for selskabet Plastco, Knud  

 Rasmussen ApS, der indehavedes af Knud Rasmussen.
Indklagede gav den 3.  

 november 1998 regnskabet for 1997/98 en blank påtegning.
Om anvendt  

 regnskabspraksis anførtes i regnskabet:
 "Varebeholdninger:
Beholdning af indkøbte råvarer og  

 handelsvarer er optaget i årsregnskabet til gennemsnitlige  

 anskaffelsespriser eller dagspriser, hvor disse er lavere." I regnskabet, der udviste et resultat på kr. 19.581  

 kr. og en egenkapital på kr. kr. 230.748, indgik som aktivpost  

 varebeholdninger med kr. 729.132.
 Dette beløb var i overensstemmelse med en  

 varelageroptælling, der var foretaget af selskabets direktør,  

 Knud Rasmussen.
 Indklagede anførte den 3. november 1998 i  

 revisionsprotokollen:
 "Varebeholdning kr. 729.132 er medtaget på  

 grundlag af foreliggende opgørelse, som vi har eftertalt og  

 stikprøvevis efterregnet.
Beholdningen er opført til gennemsnitlige  

 anskaffelsespriser.
Vi har ikke deltaget i den fysiske optælling." Det er oplyst, at varelageret i de 4 forudgående  

 år var bogført således:
pr. 30/6-94: kr. 612.000 pr. 30/6-95: kr. 744.071 pr. 30/6-96: kr. 774.266 pr. 30/6-97: kr. 631.466 Peter Stern og Mogens Agersted købte  

 efterfølgende anpartskapitalen i selskabet.
Under forhandlingerne  

 forelå ovennævnte årsregnskab.
I købernes  

 forhandlingsoplæg af 4. november 1998 anførtes varebeholdningen  

 med en bogført værdi på kr. 631.000 og en faktisk  

 værdi på kr. 350.000.
 Salget fandt sted med overtagelse februar 1999.  

 Køberne indlagde lagerlisten på regneark og konstaterede  

 efterfølgende, at varelagerets værdi - efter købernes  

 beregningsmodel - alene udgjorde kr. 286.000,-.
 Forklaringer:
Peter Stern har forklaret, han er uddannet  

 kemotekniker.
Begge købere har via deres uddannelser haft med plastik  

 at gøre, men de har ikke tidligere arbejdet med plastik.
Før  

 købet fik han udleveret årsregnskab, men ikke  

 revisionsprotokollatet.
Hans far, der er statsautoriseret revisor, gennemgik  

 regnskabet og deltog i et møde med sælger.
I november/december besigtigede han virksomheden 2-3  

 gange.
Varelageret bestod af sammenrullede profiler.
Det kunne ikke ses, om  

 det var kurant.
Han gik ud fra, at det var kurante varer.
Uden for ejendommen  

 lå en masse ting, som han opfattede som affald.
Det har  

 efterfølgende vist sig, at disse effekter var talt med  i  det  

 varelager, der fremgik af regnskabet.
Efter overtagelsen af virksomheden blev  

 der kørt 13 tons affald væk.
Det forhandlingsoplæg, der er fremlagt under denne  

 sag, er afskrevet fra et stykke papir, som sælger, Knud Rasmussen,  

 havde udarbejdet.
Oplægget er skrevet af en medarbejder i faderens  

 revisionsvirksomhed.
Det er således Knud Rasmussen, der har ansat  

 varelageret til kr. 350.000 efter fradrag af 50%.
 Køberne købte selskabet til en pris, der var  

 beregnet ud fra angivelserne i det regnskab, indklagede havde påtegnet.  

 Købet fandt sted den 5. februar 1999.
 Den af køberne til brug for denne sag udarbejdede  

 lagerliste er et udtryk for færdigvarelageret.
Roland Petersen har forklaret, at han er  

 indklagedes partner.
Indklagede blev i efteråret 1997 valgt til revisor  

 i det pågældende selskab.
Indklagedes revisionspåtegning er baseret på  

 analytisk revision.
Ved stikprøver viste det sig, at  

 nøgletallene passede i forhold til det regnskab, der var udarbejdet af  

 selskabets tidligere revisor.
Det fremgik af enten det tidligere regnskab  

 eller revisionsprotokollatet, at den pågældende revisor havde  

 deltaget i en fysisk varelageroptælling pr. 30. juni 1997. Der var  

 således for indklagede ingen indikation af, at varelageret var optalt  

 forkert.
Indklagede var adskillige gange på virksomheden og  

 konstaterede varelagerets fysiske tilstedeværelse, men det er korrekt,  

 at indklagede ikke selv deltog i en optælling af varelageret.
En  

 sådan ville i øvrigt have været utrolig vanskelig at  

 foretage.
Han ved ikke, hvornår indklagede fik kendskab til  

 det forhandlingsoplæg, der er fremlagt under sagen.
Indklagede var ikke  

 involveret i de beregninger, der resulterede i de tal, der er anført i  

 forhandlingsoplægget.
 Parternes argumenter:
Klageren har gjort gældende, at  

 indklagede har tilsidesat god revisorskik.
Når indklagede ikke deltog i  

 varelageroptællingen og således ikke har konstateret varelagerets  

 fysiske tilstedeværelse, burde hun have taget forbehold i sin  

 revisionspåtegning.
Varelageret udgør en væsentlig del af  

 den samlede aktivmasse.
Peter Stern og Mogens Agersted er som købere  

 af anpartskapitalen først efter overtagelsen blevet gjort bekendt med,  

 at der forelå en revisionsprotokol.
Revisionsprotokollen var ikke  

 vedlagt regnskabet.
 Indklagede hævder at have eftertalt lagerlisten  

 100%. Det kan imidlertid konstateres, at varer, der ikke findes i selskabets  

 prisliste  er medtaget.
Indklagede burde endvidere selvstændigt have  

 vurderet, om varelageret var kurant.
Et konstant ukurant varelager ville ikke  

 give anledning til ændring i dækningsgraden.
Om varelageret er  

 kurant, kan kun konstateres ved opmåling af profilernes tværsnit.  

 Klagerne vil skønne ukuransen til 40%.
 Varelagerets bogførte værdi de 4  

 forudgående år burde have givet indklagede anledning til at  

 foretage en mere selvstændig undersøgelse for at konstatere, i  

 hvilket omfang der har været afgang på varelageret.
 Indklagede burde endelig have kontrolleret den  

 bruttoavanceprocent, der er benyttet ved Knud Rasmussens beregning af  

 varelagerets værdi.
 Indklagede har bestridt, at hun har handlet i strid  

 med god revisorskik.
 Det er anført i revisionsprotokollatet, at  

 indklagede ikke deltog i den fysiske optælling af varelageret.  

 Revisionsprotokollen befandt sig i virksomheden, og Peter Stern og Mogens  

 Agersted havde således adgang til den efter overtagelsen 5. februar  

 1999.
I forbindelse med udarbejdelsen af årsregnskabet har  

 indklagede imidlertid eftertalt lagerlisterne 100% og stikprøvevis  

 efterregnet ud for de enkelte varenumre.
De enkelte prisfastsættelser  

 er stikprøvevis kontrolleret, både for så vidt angår  

 udsalgs- og indkøbspriser.
Varer er optaget til billigste udsalgspris,  

 idet der er tale om metervarer.
Herefter er der foretaget nedskrivning med  

 25%, som er den forventede gennemsnitlige bruttoavance på metervarer.  

 Alle varer er optaget til prisen på standardfarven sort, uanset at  

 nogle varer lå i farvede emner, der havde en højere værdi.  

 Der er endelig foretaget nøgletalsberegning på  

 dækningsbidraget.
Afvigelsen var 1,7% i forhold til det tidligere  

 regnskabsår, hvilket ikke gav anledning til yderligere  

 undersøgelse.
Direktør Knud Rasmussen bekræftede på  

 indklagedes forespørgsel, at varelageret var kurant.
Varelageret har i  

 tidligere regnskabsår været fysisk kontrolleret af en registreret  

 og en statsautoriseret revisor, uden at det har givet anledning til  

 bemærkninger i årsregnskaberne.
Når klagerne betegner  

 varelageret som delvis ukurant, skyldes det formentlig manglende viden om  

 anvendelsen.
Den opgørelse, klageren har udarbejdet, bestrides.  

 Peter Stern og Mogens Agersted bad ikke som led i købet om en  

 lageroptælling, hvilket ville have været naturligt.
De blev  

 tilbudt en sådan gennemgang af direktør Knud Rasmussen, men  

 afslog.
Køberne besøgte virksomheden flere gange, inden handlen  

 blev afsluttet.
Under ingen af besøgene blev der gjort indsigelser mod  

 ukurant varelager.
 Disciplinærnævnet skal udtale:
Efter § 11, stk. 4, i lov om registrerede revisorer er  

 det en betingelse for nævnets adgang til at behandle en klage, at  

 klageren har retlig interesse i det forhold, som klagen angår.
Klagen  

 vedrører det af indklagede påtegnede årsregnskab for  

 1997/98 for selskabet Plastco ApS.
Den fornødne retlige interesse vil  

 normalt altid være til stede hos den, der har aflagt regnskabet, mens  

 dette ikke uden videre vil være tilfældet for andre.
Klagen  

 må formelt anses for rejst af det pågældende selskab selv  

 og ikke af selskabets nye ejere på egne vegne.
Nævnet kan derfor  

 tage klagen under behandling, uden at det bliver afgørende for  

 nævnets kompetence, om de nuværende ejere af selskabet -  

 således som de selv har anført - har truffet beslutningen om  

 køb af anparterne i tillid til rigtigheden af det påklagede  

 regnskab eller ej.
 Klagen angår nærmere opgørelsen af  

 posten "varebeholdninger", der ifølge regnskabet var opgjort til  

 729.132 kr. pr. 30. juni 1998 efter de under "anvendt regnskabspraksis"  

 anførte værdiansættelsesprincipper.
Efter det oplyste hidrørte denne opgørelse  

 fra en lageroptælling foretaget af selskabets daværende ejer.
Det  

 fremgår af revisionsprotokollatet og indklagedes oplysninger, at  

 indklagede har eftertalt og efterregnet denne opgørelse  

 stikprøvevis, men ikke har deltaget i den fysiske optælling.
Nævnet lægger vægt på, at  

 indklagede var nytiltrådt som revisor for selskabet, hvis regnskaber  

 hun således ikke tidligere havde revideret.
Nævnet lægger  

 endvidere vægt på, at den opgjorte lagerværdi var betydelig  

 i forhold til omsætning og egenkapital.
Endvidere viste regnskabet kun  

 et mindre overskud sammenholdt med, at de tidligere regnskaber viste  

 større underskud.
Under disse omstændigheder har indklagede under  

 hensyn til væsentlighed og risiko ikke kunnet begrænse sine  

 revisionshandlinger til en stikprøvevis efterregning af den  

 foreliggende opgørelse.
Der har tillige påhvilet indklagede  

 pligt til ved fysisk kontrol i virksomheden at have overbevist sig om  

 varelagerets fysiske tilstedeværelse og omfang samt  

 værdiansættelsens rigtighed, herunder lagerets kurans.
Ved at have undladt dette har indklagede ikke levet op til  

 god revisorskik på et punkt af central betydning for regnskabets  

 rigtighed.
Nævnet finder derfor, at indklagede i medfør af §  

 11a, stk. 1, i lov om registrerede revisorer har forskyldt en bøde,  

 der passende kan fastsættes til 15.000 kr.
Nævnet finder herved anledning til at  

 tilføje, at selv om varelageret måtte have haft en mindre  

 værdi end anført i regnskabet, da selskabet blev solgt til de  

 nuværende ejere 7-8 måneder senere, er dette ikke i sig selv  

 ensbetydende med, at opgørelsen i regnskabet pr. 30. juni 1998 var  

 urigtig.
Nævnet har derfor ikke grundlag for at fastslå, at  

 indklagedes utilstrækkelige revisionshandlinger vedrørende  

 revisionen af varebeholdningerne førte til, at regnskabet rent faktisk  

 blev fejlagtig på det pågældende punkt.
 Thi bestemmes:
 Registreret revisor Lene Kildegaard pålægges  

 en bøde på 15.000 kr.
 Gebyr kr. 500 tilbagebetales klageren.
 Afgørelsen offentliggøres, jf. § 11a, stk.  

 6, i lov om registrerede revisorer.
 Kendelsen kan inden 3 måneder fra dens meddelelse  

 indbringes for Revisornævnet, Kampmannsgade 1, 1780 København V.  

 Indbringelse af sagen for Revisornævnet har opsættende  

 virkning.
