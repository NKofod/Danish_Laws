Fremsat den 4. juni 2021 af beskæftigelsesministeren (Peter Hummelgaard) Forslag til Lov om ændring af lov om arbejdsløshedsforsikring m.v. og lov om sygedagpenge (Dagpengeret til selvstændige erhvervsdrivende uden forudgående medlemskab af en arbejdsløshedskasse, midlertidigt ophør af selvstændig virksomhed og forlængelse af den midlertidige periode med ret til sygedagpenge for lønmodtagere, der er i øget risiko ved smitte med covid-19, og for lønmodtagere, der er pårørende til personer, der er i øget risiko ved smitte med covid-19) § 1 I lov om arbejdsløshedsforsikring m.v., jf. lovbekendtgørelse nr. 215 af 12. februar 2021, som ændret ved § 1 i lov nr. 467 af 20. marts 2021, § 10 i lov nr. 876 af 12. maj 2021 og § 1 i lov nr. 877 af 12. maj 2021, foretages følgende ændringer:
 1. I § 53 indsættes som stk. 26:
»Stk. 26. Uanset stk. 1 kan en person opnå ret til dagpenge, hvis personen modtager eller har modtaget kompensation via en af Erhvervsministeriets kompensationsordninger for selvstændige og freelancere m.v., Kulturministeriets midlertidig kunststøtteordning for kunstnere med kombinationsindkomster eller Kulturministeriets midlertidig kompensationsordning til særligt sæsonafhængige kunstnere inden for de sidste 3 måneder før disse ordningers udløb.
Personen skal anmode om optagelse i en anerkendt arbejdsløshedskasse, jf. § 41, senest den 31. juli 2021 og skal betale et bidrag til arbejdsløshedsforsikringen svarende til 1 års medlemskab, jf. § 77, stk. 2. Stk. 20, 2.-5. pkt., og stk. 21 og 23 finder tilsvarende anvendelse.
Uanset stk. 15 og 2. pkt. kan medlemmet vælge, at overskud af selvstændig virksomhed for indkomstårene 2019 og 2020 kan indgå i opgørelsen efter stk. 2 eller 8 og i opgørelsen efter § 49, jf. § 48, i forhold til opgørelsen af ret til dagpenge og beregning af dagpengesatsen efter nærværende stykke. 4. pkt. finder tilsvarende anvendelse for indberettede løntimer og indberettet indkomst i samme periode.
Det er en betingelse, at medlemmet ikke samtidig modtager kompensation for tabt omsætning eller indkomst under en kompensationsordning for selvstændige m.v., som er relateret til covid-19, via en af Erhvervs- eller Kulturministeriets kompensationsordninger.« 2. I § 57 indsættes som stk. 8 og 9:
 »Stk. 8. Uanset stk. 3 kan følgende medlemmer, som driver selvstændig virksomhed efter § 57 a, stk. 1 og 5, frem til og med den 30. september 2021 ophøre midlertidigt med drift af selvstændig virksomhed og modtage dagpenge i denne periode:
 1) Medlemmer, som har optjent ret til dagpenge efter § 53, stk. 2 eller 8, og som modtager eller har modtaget kompensation via en af Erhvervsministeriets kompensationsordninger for selvstændige og freelancere m.v., Kulturministeriets midlertidig kunststøtteordning for kunstnere med kombinationsindkomster eller Kulturministeriets midlertidig kompensationsordning til særligt sæsonafhængige kunstnere inden for de sidste 3 måneder før disse ordningers udløb.
 2) Medlemmer, som er omfattet af § 53, stk. 26.
Stk. 9. For medlemmer omfattet af stk. 8 er det en betingelse, at medlemmet ikke samtidig modtager kompensation for tabt omsætning eller indkomst under en kompensationsordning for selvstændige m.v., som er relateret til covid-19 via en af Erhvervs- eller Kulturministeriets kompensationsordninger.
Uanset § 63, stk. 2, kan medlemmet modtage dagpenge fra tidspunktet for det midlertidige ophør.
Stk. 7 finder tilsvarende anvendelse.« § 2 I lov om sygedagpenge, jf. lovbekendtgørelse nr. 223 af 12. februar 2021, som ændret ved § 4 i lov nr. 339 af 2. april 2019, § 2 i lov nr. 467 af 20. marts 2021, § 1 i lov nr. 527 af 27. marts 2021 og § 2 i lov nr. 877 af 12. maj 2021, foretages følgende ændring:
 1. I § 58 b, stk. 1, 1. pkt., § 58 c, stk. 1, 1. pkt., to steder i § 58 d, stk. 2, to steder i § 58 f, stk. 1, 1. pkt., to steder i § 58 f, stk. 1, 2. pkt., og i § 58 f, stk. 3, 1. pkt., ændres »den 30. juni 2021« til: »den 31. august 2021«.
§ 3 Loven træder i kraft den 1. juli 2021.
Bemærkninger til lovforslaget 1. Indledning Regeringen (Socialdemokratiet) har den 19. maj 2021 indgået en rammeaftale med Venstre, Dansk Folkeparti, Socialistisk Folkeparti, Radikale Venstre, Enhedslisten og Det Konservative Folkeparti om en sommer- og erhvervspakke samt udfasning af hjælpepakker.
Selv om der generelt er udsigt til en økonomisk genopretning i takt med den gradvise genåbning af samfundet, er der dog stadig sektorer i samfundet, som har været hårdere ramt af nedlukning end andre, og som kan imødese en langsommere normalisering af aktiviteten end andre.
Det gælder bl.a. turisme- og oplevelseserhverv, herunder hoteller, restauranter mv.
I takt med udfasning af de generelle hjælpepakker, er der behov for en særlig indsats for særligt hårdt ramte sektorer.
 Regeringen og aftalepartierne er derfor enige om en samlet sommer- og erhvervspakke til 1,65 mia. kr., der skal stimulere aktiviteten i de særligt hårdt ramte brancher.
 Den økonomiske ekspertgruppe anbefaler, at de generelle hjælpepakker ophører pr. 1. juli 2021. Anbefalingen skal ses i lyset af, at genåbningen af samfundet er godt i gang, vaccinerne er ved at blive rullet ud, og der sker en gradvis normalisering af den økonomiske aktivitet.
På den baggrund er regeringen og aftalepartierne enige om, at de generelle hjælpepakker ophører pr. 1. juli 2021. Regeringen og aftalepartierne er enige om at følge ekspertgruppens anbefalinger om at erstatte de generelle kompensationsordninger med nye, tilpassede ordninger, som er særligt fokuserede på udsatte virksomheder.
Regeringen og aftalepartierne er endvidere enige om, at særordninger på bl.a.
Kulturministeriets, Beskæftigelsesministeriets og Erhvervsministeriets område i udgangspunktet afskaffes.
 Aftalepartierne er således enige om tiltag fra og med 1. juli 2021 som beskrevet i bilag 1 til aftalen.
Det fremgår af bilag 1 til aftalen, at aftalepartierne bl.a. er enige om at indføre en lempeligere adgang til dagpengesystemet for personer, der er eller var på en midlertidig kompensationsordning for selvstændige mv. inden for de seneste tre måneder, inden kompensationsordningen udløber.
Det sker for at understøtte de selvstændige mv. i forbindelse med udfasningen af kompensationsordningerne.
 Det gælder følgende midlertidige kompensationsordninger:
 Kompensationsordningen for selvstændige  Kompensationsordningen for freelancere med B-indkomst  Kompensationsordningen for freelancere med blandet indkomst  Den midlertidige kunststøtteordning.
 Konkret åbnes der mulighed for, at målgruppen kan indmelde sig i dagpengesystemet uden forudgående a-kassemedlemskab i juli måned 2021.
Det fremgår videre af bilag 2 til aftalen, at personer i målgruppen vil blive medlem med tilbagevirkende kraft 12 måneder tilbage i tid og skal betale kontingent for denne periode.
Derudover vil der gælde en forpligtelse til medlemskab af a-kassen et år fremadrettet.
Derudover vil de almindelige krav i dagpengesystemet gælde, herunder beskæftigelseskravet.
For selvstændige vil seneste regnskabsår (2019) kunne medtages til opfyldelse af beskæftigelseskravet og perioden for beregningen af dagpengesatsen, idet de ellers ikke vil have indkomst fra virksomheden i 12 måneder.
På tilsvarende vis vil indkomst fra 2019 kunne medtages til opfyldelse af beskæftigelseskravet for den resterende gruppe af personer omfattet af kompensationsordningerne.
Endvidere fremgår af bilag 2, at det også gøres muligt for de selvstændige, som gør brug af dagpengeamnestiordningen, at ophøre midlertidigt i juli, august og september 2021, så de kan få dagpenge uden at skulle lukke deres virksomhed og CVR-nummer.
Det samme gælder for de selvstændige, der er eller var på en af de midlertidige kompensationsordninger inden for de seneste to måneder før kompensationsordningens udløb, og som har optjent dagpengeretten på almindelig vis.
Efterfølgende er forligspartierne blevet enige om at fastsætte perioden til 3 måneder.
 Endelig fremgår det af bilag 1, at aftalepartierne desuden er enige om at forlænge ordningen med ret til sygedagpenge for lønmodtagere i øget risiko ved smitte med covid-19 og for lønmodtagere, der er pårørende til personer i øget risiko til 31. august 2021.
 Dette lovforslag udmønter ovenstående elementer.
2. Lovforslagets hovedpunkter 2.1. Dagpengeret til selvstændige erhvervsdrivende uden forudgående medlemskab af en arbejdsløshedskasse 2.1.1. Gældende ret Efter gældende regler i § 53, stk. 1, i lov om arbejdsløshedsforsikring m.v., jf. lovbekendtgørelse nr. 215 af 12. februar 2021, opnås der ret til arbejdsløshedsdagpenge efter 1 års medlemskab af en anerkendt arbejdsløshedskasse, jf. dog § 54 i loven.
 Efter gældende regler i § 41, stk. 1, nr. 1, i loven har en person ret til optagelse som medlem af en arbejdsløshedskasse, hvis personen har bopæl og ophold her i riget bortset fra Færøerne og Grønland.
 Efter gældende regler i § 41, stk. 1, nr. 2, i loven er det videre en betingelse for optagelse i en arbejdsløshedskasse, at personen er mellem 18 år og 2 år under folkepensionsalderen, således som denne er defineret i lov om socialpension.
Efter gældende regler § 41, stk. 2, i lov om arbejdsløshedsforsikring m.v. har personer, som endnu ikke er fyldt 18 år dog ret til optagelse i en a-kasse, hvis pågældende har gennemført en erhvervsmæssig uddannelse af mindst 18 måneders varighed eller en erhvervsgrunduddannelse på højeste niveau i henhold til lov om forberedende grunduddannelse.
Dagpengeretten for disse personer følger af lovens § 54 om ret til dagpenge som dimittend, jf. nedenfor.
 Efter gældende regler i § 41, stk. 3, i loven skal optagelse ske i en arbejdsløshedskasse, hvis faglige område personen har tilknytning til, herunder en tværfaglig arbejdsløshedskasse.
Efter gældende regler i § 41, stk. 4, i loven kan medlemmet vælge mellem om optagelse skal ske som fuldtids- eller deltidsforsikret.
Ved fuldtidsforsikring forstås fuld arbejdstid på 37 timer pr. uge, og ved deltidsforsikring forstås arbejdstid på højst 30 timer pr. uge.
 Det følger af § 2 i bekendtgørelse nr. 1180 af 26. september 2018 om medlemskab af en a-kasse, at en person tidligst kan blive optaget fra den dato, hvor arbejdsløshedskassen har modtaget skriftlig ansøgning om optagelse, jf. dog nedenfor om optagelse som dimittend.
 Det følger videre af § 53, stk. 15, i lov om arbejdsløshedsforsikring m.v., at retten til dagpenge ved opfyldelse af et indkomst- eller et beskæftigelseskrav, jf. § 53, stk. 2 og 8, kun kan opnås på grundlag af løntimer, indberettet indkomst og drift af selvstændig virksomhed i medlemsperioder.
 Det betyder, at hvis indkomsten, løntimerne eller overskud af selvstændig virksomhed ikke er erhvervet i en medlemsperiode, så kan det ikke medregnes til opgørelsen af ret til arbejdsløshedsdagpenge.
 Hvis et medlem ikke har været medlem i 1 år, er der som udgangspunkt ikke ret til dagpenge.
Efter gældende regler i § 53, stk. 20, i loven kan en person, som har drevet selvstændig virksomhed som hovedbeskæftigelse, jf. § 57 a i loven, opnå ret til dagpenge, hvis personen i perioden fra og med den 9. juli 2020 til og med den 8. august 2020 anmoder om optagelse i en anerkendt arbejdsløshedskasse, jf. § 41 i loven, og betaler et medlemsbidrag svarende til 1 års medlemskab, jf. § 77, stk. 2, i loven.
Betalingen af medlemsbidraget sidestilles med 1 års medlemskab fra optagelsestidspunktet.
 Tilsvarende gælder efter § 53, stk. 21, i loven, at medlemmer af en arbejdsløshedskasse, som driver selvstændig virksomhed, og som endnu ikke har opnået 1 års medlemskab af en anerkendt arbejdsløshedskasse, kan opnå ret til dagpenge dog således, at den hidtidige betaling af medlemsbidrag indgår i opgørelsen af medlemskabsperioden.
Det er en betingelse, at medlemmet derudover bevarer sit medlemskab i mindst 1 år efter optagelsestidspunktet.
Hvis medlemskabet afbrydes inden 1 år efter optagelsestidspunktet, jf. 3. pkt., skal medlemmet betale et beløb til arbejdsløshedskassen svarende til forskellen mellem 1 års medlemskab, jf. § 77, stk. 2, i loven og allerede indbetalte medlemsbidrag efter optagelsen.
Beløbet kan uden yderligere inddrives af restanceinddrivelsesmyndigheden.
Efter gældende regler i § 53, stk. 22, i loven skal den seneste del af overskud af selvstændig virksomhed erhvervet uden for en medlemsperiode medregnes ved opgørelse af indkomstkravet eller beskæftigelseskravet for personen, der i perioden fra og med den 9. juli 2020 til og med den 8. august 2020 anmoder om optagelse i en anerkendt arbejdsløshedskasse, jf. § 41 i loven, og betaler et medlemsbidrag svarende til 1 års medlemskab, jf. § 77, stk. 2, i loven.
Det er en betingelse, at virksomhedens skattemæssige overskud for denne periode fremgår af en årsopgørelse, som anses for afsluttet i en medlemsperiode.
Efter gældende regler i § 53, stk. 23, i loven finder § 53, stk. 22, i loven tilsvarende anvendelse for et medlem af en arbejdsløshedskasse, som driver selvstændig virksomhed, og som opfylder kravet om 1 års medlemskab af en anerkendt arbejdsløshedskasse.
Bestemmelserne i § 53, stk. 20, 3.-5. pkt., i loven finder tilsvarende anvendelse, dog således at den hidtidige betaling af medlemsbidrag ud over 1-årskravet i stk. 1 indgår i opgørelsen af medlemskabsperioden efter § 53, stk. 20, 3. pkt., i loven.
 Ved lov nr. 1337 af 11. september 2020 blev der i § 53, stk. 24, i loven indført umiddelbar ret til arbejdsløshedsdagpenge for personer, som havde modtaget kompensation efter Erhvervsministeriets kompensationsordning eller Kulturministeriets midlertidige kunststøtteordning som følge af covid-19 indenfor de sidste 2 måneder før de respektive ordningers udløb, hvis personen til og med den 31. oktober 2020 havde anmodet om optagelse i en anerkendt arbejdsløshedskasse, jf. § 41 i loven, og betalte et medlemsbidrag svarende til 1 års medlemskab, jf. § 77, stk. 2, i loven.
 Retten til dagpenge kunne tidligst udbetales fra det tidspunkt, hvor personen havde anmodet om optagelse i arbejdsløshedskassen.
 Der kunne ikke udbetales dagpenge, hvis personen modtog kompensation for tabt omsætning eller indkomst efter de videreførte kompensationsordninger under Erhvervsministeriets regi som følge af restriktioner på grund af covid-19 herunder forbud mod at holde åbent.
 Der var tale om en midlertidig ordning begrænset til den nævnte periode.
2.1.2. Beskæftigelsesministeriets overvejelser og den foreslåede ordning Regeringen (Socialdemokratiet) har den 19. maj 2021 indgået en rammeaftale med Venstre, Dansk Folkeparti, Socialistisk Folkeparti, Radikale Venstre, Enhedslisten og Det Konservative Folkeparti om en sommer- og erhvervspakke samt udfasning af hjælpepakker.
Det fremgår af bilag 1 til aftalen, at aftalepartierne bl.a. er enige om at indføre en lempeligere adgang til dagpengesystemet for personer, der er eller var på en midlertidig kompensationsordning for selvstændige mv. inden for de seneste tre måneder, inden kompensationsordningen udløber.
Det sker for at understøtte de selvstændige mv. i forbindelse med udfasningen af kompensationsordningerne.
 Det gælder følgende midlertidige kompensationsordninger:
 Kompensationsordningen for selvstændige  Kompensationsordningen for freelancere med B-indkomst  Kompensationsordningen for freelancere med blandet indkomst  Den midlertidige kunststøtteordning.
 Konkret åbnes der mulighed for, at målgruppen kan indmelde sig i dagpengesystemet uden forudgående a-kassemedlemskab i juli måned 2021.
Det fremgår videre af bilag 2 til aftalen, at personer i målgruppen vil blive medlem med tilbagevirkende kraft 12 måneder tilbage i tid og skal betale kontingent for denne periode.
Derudover vil der gælde en forpligtelse til medlemskab af a-kassen et år fremadrettet.
Derudover vil de almindelige krav i dagpengesystemet gælde, herunder beskæftigelseskravet.
For selvstændige vil seneste regnskabsår (2019) kunne medtages til opfyldelse af beskæftigelseskravet og perioden for beregningen af dagpengesatsen, idet de ellers ikke vil have indkomst fra virksomheden i 12 måneder.
På tilsvarende vis vil indkomst fra 2019 kunne medtages til opfyldelse af beskæftigelseskravet for den resterende gruppe af personer omfattet af kompensationsordningerne.
 Det foreslås derfor, at en person, som har modtaget kompensation via en af Erhvervsministeriets kompensationsordninger for selvstændige og freelancere m.v. eller Kulturministeriets midlertidige kunststøtteordning m.v. indenfor de sidste 3 måneder før de respektive ordningers udløb, vil kunne opnå ret til dagpenge, hvis personen til og med den 31. juli 2021 vil anmode om optagelse i en anerkendt arbejdsløshedskasse, jf. § 41 i loven, og betale et medlemsbidrag svarende til 1 års medlemskab, jf. § 77, stk. 2, i loven.
 Det gælder følgende ordninger:
 Midlertidig kompensationsordning fra og med den 1. marts 2021 for freelancere mv. i økonomisk krise som følge af covid-19  Midlertidig kompensationsordning fra og med den 1. marts 2021 for selvstændige i økonomisk krise som følge covid-19  Midlertidig kunststøtteordning for kunstnere med kombinationsindkomster.
  Midlertidig kompensationsordning til særligt sæsonafhængige kunstnere.
 Modtagerne af kompensation fra Erhvervsstyrelsen har modtaget enten et orienteringsbrev (såfremt ansøger er en virksomhed) eller et udbetalingsbrev (såfremt ansøger er en person). Tilsvarende har ansøgere, som har modtaget kompensation via ordningerne på Kulturministeriets område modtaget et tilsagnsbrev, som sendes til alle tilskudsmodtagere.
 Disse breve vil kunne blive anvendt som gyldig dokumentation for modtagelse af kompensation fra en af Erhvervsstyrelsens eller Kulturministeriets kompensationsordninger og dermed i forhold til arbejdsløshedskassernes administration af den foreslåede ordning.
 Retten til dagpenge vil tidligst kunne gælde fra det tidspunkt, hvor personen har anmodet om optagelse i arbejdsløshedskassen, dog senest den 31. juli 2021. Der er således tale om en midlertidig ordning.
 Forslaget betyder videre, at personen vil skulle betale et medlemsbidrag svarende til 1 års medlemskab svarende til 4.284 kr. i 2021-niveau for fuldtidsforsikrede og 2.856 kr. for deltidsforsikrede, jf. straks nedenfor.
 Det foreslås videre, at der gives adgang til, at et medlem vil kunne vælge, at overskud af selvstændig virksomhed for indkomstårene 2019 og 2020 vil kunne indgå i opgørelsen af retten til dagpenge efter 53, stk. 2 og 8, i loven, og vil kunne indgå i opgørelsen af beregning af dagpengesatsen efter § 49, jf. § 48 i loven.
 Baggrunden for, at indkomst for ikke-medlemsperioder vil kunne medregnes er, at der ellers ikke vil være en indkomst for den selvstændige virksomhed inden for medlemskabsperioden på 12 måneder, som ville kunne medregnes ved opgørelsen af dagpengeretten og beregningen af en dagpengesats.
 Det bemærkes i den sammenhæng, at der ved lov nr. 877 af 12. maj 2021 om ændring af bl.a. lov om arbejdsløshedsforsikring m.v. i § 49, stk. 8, i loven er indført mulighed for, at et medlem kan vælge at forlænge beregningsperioden på 24 måneder med 12 måneder, hvis der i beregningsperioden forekommer indkomst fra selvstændig virksomhed efter § 48, stk. 1, nr. 3, for indkomståret 2020. Dette finder også anvendelse, hvis den selvstændige erhvervsdrivende kommer ud med et underskud for indkomståret 2020.
 Den i nærværende lovforslag foreslåede ændring betragtes i forhold til reglen i § 49, stk. 8, som en særlig udvidelse af opgørelsen af optjeningsperioden for ret til dagpenge og beregningsperioden for personer, som tidligere har modtaget støtte efter Erhvervsministeriets og Kulturministeriets støtteordninger som følge af covid-19.
 Det foreslås videre, at indberettede løntimer og indberettet indkomst i samme periode som ovenfor nævnt vil kunne indgå i opgørelsen af dagpengeretten og ved beregningen af dagpengesatsen.
 Det foreslås videre, at de gældende regler i § 53, stk. 20, 2.-5. pkt. og stk. 21 og 23 finder tilsvarende anvendelse.
 Det foreslås, at der ikke vil kunne udbetales dagpenge, hvis personen samtidig modtager kompensation for tabt omsætning eller indkomst efter kompensationsordningerne under Erhvervs- eller Kulturministeriets regi som følge af restriktioner på grund af covid-19.
2.2. Midlertidigt ophør med drift af selvstændig virksomhed 2.2.1. Gældende ret Efter gældende regler i § 57 b, stk. 1, i lov om arbejdsløshedsforsikring m.v.  kan dagpenge kun udbetales til et medlem, der har drevet selvstændig virksomhed omfattet af § 57 a, stk. 5, hvis medlemmet er ophørt med at drive virksomhed.
 Efter § 57 b, stk. 2, i loven anses et medlem for ophørt med en virksomhed, jf. § 57 a, stk. 1, når et af følgende forhold er opfyldt:
1) Virksomhedens ophør er registreret hos Erhvervsstyrelsen, og de skattemæssige forpligtelser er dermed overdraget eller afsluttet.
Det skal være dokumenteret, at driftsmidler og varelager er afskrevet, solgt, overdraget eller hjemtaget.
 2) Medlemmet erklærer på tro og love ikke at drive virksomheden, ud over hvad der kan anses for afvikling, og medlemmet er inden for 6 måneder fra tidspunktet for det erklærede ophør registreret som ophørt hos Erhvervsstyrelsen.
 3) Medlemmet udtræder som medejer af en virksomhed, og det er registreret hos Erhvervsstyrelsen, at medlemmet ikke længere er ejer.
 4) Medlemmet udtræder af et selskab med flere ejere, ændringerne i ejerforholdene er registreret hos Erhvervsstyrelsen, og medlemmet har ikke længere afgørende indflydelse i selskabet, jf. § 57 a, stk. 1, nr. 3, 2. pkt.
 5) Medlemmet omdanner et selskab til et holdingselskab (kapitalselskab) ved at dokumentere, at formålsparagraffen for selskabet er ændret til formueforvaltning.
 6) Virksomheden er gået konkurs eller solgt på tvangsauktion.
 7) Virksomheden er bortforpagtet eller udlejet ved en skriftlig og gensidigt uopsigelig kontrakt i mindst 3 år.
 8) Medlemmet erklærer som medarbejdende ægtefælle på tro og love at være udtrådt af ægtefællens virksomhed.
 9) Medlemmet har som medejende ægtefælle dokumenteret, at medlemmet ikke længere er registreret som ejer, jf. nr. 3.
Efter gældende regler i § 63, stk. 2, 2. pkt., i lov om arbejdsløshedsforsikring m.v. har dagpengeberettigede medlemmer af en arbejdsløshedskasse, som ophører med drift af selvstændig virksomhed, en venteperiode på 3 uger for hvilke, der ikke kan udbetales dagpenge.
Ved konkurs eller tvangsauktion er venteperioden dog 1 uge.
 Ved § 1, nr. 3, i lov nr. 960 af 26. juni 2020 om indførelse af § 57, stk. 6 og 7, i lov om arbejdsløshedsforsikring m.v. blev der indført regler om mulighed for, at medlemmer af en arbejdsløshedskasse, der driver selvstændig virksomhed, og som er omfattet af myndighedernes forbud om drift af selvstændig virksomhed som følge af covid-19 situationen, i perioden fra og med den 9. juli 2020 til og med den 8. september 2020, midlertidigt kan ophøre med deres virksomhed og få dagpenge i denne periode.
Medlemmet kan kun ophøre én gang inden for perioden.
Ved genopstart af virksomheden bortfalder retten til dagpenge, medmindre medlemmet ophører efter lovens almindelige regler i § 57 b.
Det midlertidige ophør medregnes ikke ved efterfølgende ophør efter lovens almindelige regler.
 Dagpengereglerne for selvstændigt erhvervsdrivende, der er direkte omfattet af et egentlig forbud mod drift af selvstændig virksomhed som følge af covid-19-situationen, er dermed mere fleksible end lovens udgangspunkt, idet der er et krav om egentligt ophør med drift af selvstændig virksomhed for at kunne få ret til arbejdsløshedsdagpenge.
 Retten til dagpenge ved midlertidigt ophør af selvstændig virksomhed er betinget af, at medlemmet i øvrigt opfylder de almindelige betingelser for ret til dagpenge.
 Retten til dagpenge ved midlertidigt ophør med selvstændig virksomhed er i øvrigt betinget af følgende forhold:
 1) At virksomheden er omfattet af myndighedernes forbud om drift af selvstændig virksomhed.
 2) At medlemmet på tro og love oplyser, at ophøret skyldes påbuddet mod at holde åbent som følge af covid-19-udbruddet, og at virksomhedens væsentligste indtægtsgrundlag derved er bortfaldet.
 3) At der ikke stilles krav om varigheden af driften af den selvstændige virksomhed.
4) At medlemmet som udgangspunkt ikke må arbejde i virksomheden.
Medlemmet må dog udføre almindeligt tilsyn med virksomheden, småreparationer, oprydning, forberedelser til genåbning foranlediget af anbefalinger fra sundhedsmyndighederne og administrativt arbejde i forbindelse med udbetaling af løn, indbetaling og udbetaling af tilgodehavende og forfaldne regninger.
Medgåede timer herved medfører fradrag i dagpengene efter reglerne i § 57 og regler udstedt i medfør heraf.
 5) At medlemmet på tro og love oplyser, at medlemmet ikke modtager støtte efter Erhvervsministeriets kompensationsordning for selvstændige eller andre offentlige ordninger, der ikke er iværksat som følge af covid-19-situationen eller private ordninger, f.eks. driftstabserstatning.
 6) At de almindelige fradragsregler i øvrigt finder anvendelse, f.eks. fradrag for manglende rådighed forud for det midlertidige ophør og fradrag for lønarbejde.
 7) At den selvstændige kun kan ophøre midlertidigt én gang inden for perioden fra og med den 9. juli 2020 til og med den 8. september 2020. Ved genopstart af virksomheden bortfalder retten til dagpenge, medmindre medlemmet ophører efter § 57 b.
Indplacering i dagpengeperioden og forbrug heraf sker efter § 55 i loven.
Det betyder, at medlemmer, som er overgået til dagpenge som følge af midlertidigt ophør med selvstændig virksomhed, efter periodens udløb vil kunne fortsætte med at modtage dagpenge inden for pågældendes dagpengeperiode, hvis pågældende i øvrigt opfylder de almindelige regler om ophør med drift af selvstændig virksomhed.
Perioden med dagpenge som følge af midlertidigt ophør, kan således ikke danne selvstændigt grundlag for dagpenge efter den 8. september 2020.
 Der blev endvidere fastsat regler om, at bestemmelsen om venteperiode ved ophør, konkurs eller tvangsauktion blev suspenderet i perioden fra og med den 9. juli 2020 til og med den 8. september 2020. Denne periode var sammenfaldende med perioden med ret til midlertidigt ophør med selvstændig virksomhed.
Ved § 1, nr. 9, i lov nr. 1337 af 11. september 2020, i lov om arbejdsløshedsforsikring m.v., blev reglerne i § 57, stk. 6 og 7 om midlertidigt ophør af drift af selvstændig hovedbeskæftigelse videreført.
Reglen i § 57, stk. 6 blev nyaffattet, så der blev mulighed for, at medlemmer af en arbejdsløshedskasse, der driver selvstændig virksomhed som hovedbeskæftigelse, og som er omfattet af myndighedernes forbud om drift af selvstændig virksomhed som følge af covid-19 situationen, frem til og med den 31. oktober 2020, midlertidigt kunne ophøre med deres virksomhed og få dagpenge i denne periode.
 Betingelserne fra lov nr. 960 af 26. juni 2020 blev videreført.
 Der var tale om en midlertidig ordning begrænset til den nævnte periode.
2.2.2. Beskæftigelsesministeriets overvejelser og den foreslåede ordning Regeringen (Socialdemokratiet) har den 19. maj 2021 indgået en rammeaftale med Venstre, Dansk Folkeparti, Socialistisk Folkeparti, Radikale Venstre, Enhedslisten og Det Konservative Folkeparti om en sommer- og erhvervspakke samt udfasning af hjælpepakker.
 Det fremgår af bilag 2 til aftalen, at aftalepartierne er enige om, at det skal være muligt for de selvstændige, som gør brug af den lempeligere adgang til dagpengesystemet, hvis de modtager eller har modtaget kompensation via en af Erhvervs- eller Kulturministeriets midlertidige kompensationsordninger for selvstændige mv. i løbet af de seneste tre måneder inden ordningens udløb, at ophøre midlertidigt i juli, august og september 2021, så de kan få dagpenge uden at skulle lukke deres virksomhed og CVR-nummer.
Det fremgår videre af bilag 2 til aftalen, den samme mulighed for midlertidigt ophør af selvstændig virksomhed i juli, august og september 2021, også skal gælde for de selvstændige, der har optjent ret til dagpenge på almindelig vis, og som modtager eller har modtaget kompensation via en af Erhvervs- eller Kulturministeriets midlertidige kompensationsordninger i løbet af de seneste 2 måneder inden de respektive ordningers udløb.
Efterfølgende er forligspartierne blevet enige om at fastsætte perioden til 3 måneder.
 Det foreslås derfor, at personer, der driver selvstændig virksomhed som hovedbeskæftigelse, og som gør brug af den lempeligere adgang til dagpengesystemet vil kunne få mulighed for at ophøre midlertidigt med drift af selvstændig virksomhed og modtage dagpenge i perioden fra og med den 1. juli 2021 til og med den 30. september 2021. Det er en betingelse, at de modtager eller har modtaget kompensation via en af Erhvervs- eller Kulturministeriets midlertidige kompensationsordninger for selvstændige mv. inden for de seneste 3 måneder inden ordningens udløb.
 Det foreslås endvidere, at medlemmer, som driver selvstændig virksomhed som hovedbeskæftigelse, og som har optjent ret til dagpenge på almindelig vis, vil kunne få mulighed for at ophøre midlertidigt med drift af selvstændig virksomhed og modtage dagpenge i perioden fra den 1. juli 2021 til og med den 30. september 2021. Det er betingelse, at de modtager eller har modtaget kompensation via en af Erhvervs- eller Kulturministeriets midlertidige kompensationsordninger for selvstændige mv. inden for de seneste 3 måneder inden ordningens udløb.
Det bemærkes i forhold til begrebet bibeskæftigelse, at for honorarmodtagere og freelancere kan deres aktiviteter være omfattet af enten reglerne for lønmodtagere eller reglerne for selvstændige.
Vurderingen af, om aktiviteten er lønmodtagerbeskæftigelse eller selvstændig virksomhed beror på, hvorledes aktiviteten defineres rent skattemæssigt.
Hvis aktiviteten kategoriseres som lønmodtageraktivitet eller selvstændig virksomhed, der drives som bibeskæftigelse, er retten til dagpenge ikke betinget af ophør af virksomheden.
Disse persongrupper vil derfor ikke være omfattet af reglerne om midlertidigt ophør og den deri nævnte tidsbegrænsning på 3 måneder.
Det skyldes, at der for denne gruppe ikke er et krav om ophør.
Derimod kan de blive omfattet af reglerne om supplerende dagpenge med en tidsbegrænsning på 30 uger inden for de sidste 104 uger.
 Selvom virksomheden er midlertidigt ophørt, vil det fortsat være muligt at søge en række øvrige kompensationsordninger, herunder lønkompensation til ansatte i virksomheden, kompensation for faste omkostninger samt anvende garantiordninger og ordninger på skatteområdet.
 Det foreslås, at det vil være en betingelse, at personen ikke samtidig vil kunne modtage kompensation for tabt omsætning eller indkomst under en kompensationsordning for selvstændige mv., som er relateret til covid-19- kompensation via en af Erhvervs- eller Kulturministeriets kompensationsordninger.
 Forslaget betyder således, at det ikke vil være muligt at modtage indkomsterstattende ydelser efter både reglerne om midlertidigt ophør med drift af selvstændig hovedbeskæftigelse, og efter reglerne om kompensation for tabt omsætning eller indkomst efter Erhvervs- eller Kulturministeriets kompensationsordninger.
 Det foreslås, at medlemmet tidligst kan modtage dagpenge fra tidspunktet for det midlertidige ophør, og at reglerne i gældende lov om venteperiode ved ophør, konkurs eller tvangsauktion vil blive suspenderet i perioden nævnt ovenfor i forbindelse med et midlertidigt ophør for drift af selvstændig virksomhed.
 Det foreslås, at den ovenfor nævnte persongruppe kun vil kunne ophøre midlertidigt med drift af selvstændig virksomhed én gang i perioden fra og med 1. juli 2021 til og med 30. september 2021.
 Forslaget betyder videre, at hvis medlemmet genoptager drift af selvstændig virksomhed i perioden, så vil personen ikke længere have ret til dagpenge på grundlag af et midlertidigt ophør med drift af selvstændig virksomhed. Ønsker pågældende herefter at overgå til dagpenge igen, skal personen opfylde de almindelige regler, herunder kravet om ophør med drift af selvstændig virksomhed.
Forslaget betyder videre, at medlemmet ikke må arbejde i virksomheden ud over almindeligt tilsyn med virksomheden, småreparationer, oprydning, forberedelser til genåbning foranlediget af anbefalinger fra sundhedsmyndighederne og administrativt arbejde i forbindelse med udbetaling af løn, indbetaling og udbetaling af tilgodehavende og forfaldne regninger.
Det betyder videre, at medgåede timer herved vil medføre fradrag i dagpengene og vil ikke indgå i opgørelsen af tidsbegrænsningen for supplerende dagpenge efter § 60 i loven.
Indplacering i dagpengeperioden vil ske efter de gældende regler i § 55 i loven.
Det betyder, at medlemmet, som er overgået til dagpenge som følge af midlertidigt ophør med selvstændig virksomhed efter periodens udløb, vil kunne fortsætte med at modtage dagpenge inden for pågældendes dagpengeperiode, hvis pågældende i øvrigt opfylder de almindelige regler om ophør med drift af den selvstændig virksomhed.
2.3. Midlertidig periode med ret til sygedagpenge for lønmodtagere, der er i øget risiko ved smitte med covid-19, og for lønmodtagere, der er pårørende til personer, der er i øget risiko ved smitte med covid-19 2.3.1. Gældende ret Efter § 7 i lov om sygedagpenge, jf. lovbekendtgørelse nr. 223 af 12. februar 2021 med senere ændringer (sygedagpengeloven), er retten til sygedagpenge betinget af, at en person er uarbejdsdygtig på grund af egen sygdom.
 Efter den gældende § 58 b, stk. 1, i sygedagpengeloven har en lønmodtager, der er i ansættelse og i øvrigt opfylder lovens betingelser, uanset at lønmodtageren ikke er uarbejdsdygtig efter § 7, til og med den 30. juni 2021 ret til sygedagpenge fra kommunen, hvis lønmodtageren ikke kan varetage sit arbejde, fordi lønmodtageren er i øget risiko ved smitte med covid-19.
 Efter § 58 c, stk. 1, har en lønmodtager, der er i ansættelse og i øvrigt opfylder lovens betingelser, uanset at lønmodtageren ikke er uarbejdsdygtig efter § 7, til og med den 30. juni 2021 ret til sygedagpenge fra kommunen, hvis lønmodtageren ikke kan varetage sit arbejde, fordi lønmodtageren er pårørende til en person, der er i øget risiko for et alvorligt sygdomsforløb ved smitte med covid-19.
Det er en forudsætning for at få sygedagpenge efter §§ 58 b eller 58 c, at lønmodtageren overfor kommunen fremlægger lægelig dokumentation for, at lønmodtageren eller den, som lønmodtageren er pårørende til, er i øget risiko for et alvorligt sygdomsforløb ved smitte med covid-19. Denne vurdering sker med udgangspunkt i Sundhedsstyrelsens gældende retningslinjer for hvilke personer, der er i øget risiko for et alvorligt sygdomsforløb med covid-19. Desuden skal lønmodtageren fremlægge erklæring fra sin arbejdsgiver, hvori denne erklærer, at det ikke er muligt at indrette arbejdspladsen eller at ændre lønmodtagerens arbejdsopgaver på en sådan måde, at arbejdet kan udføres i overensstemmelse med Sundhedsstyrelsens gældende retningslinjer for pårørende til personer, der er i øget risiko for et alvorligt sygdomsforløb ved smitte med covid-19. Arbejdsgiveren skal desuden erklære, at lønmodtageren fritages helt fra sin arbejdsforpligtelse.
Disse regler fremgår af § 58 b, stk. 2, og § 58 c, stk. 3.
 Efter § 58 d, stk. 1, ansøges, beregnes og udbetales sygedagpengene efter kapitel 21 a til lønmodtagere efter lovens almindelige regler.
Efter § 58 e er en arbejdsgiver, der udbetaler løn til en lønmodtager, der har ret til sygedagpenge efter kapitel 21 a, berettiget til at få udbetalt de sygedagpenge, som lønmodtageren ellers ville have ret til fra kommunen vedrørende samme arbejdsforhold, dog højst med et beløb svarende til den udbetalte løn for samme tidsrum.
Refusionen beregnes efter lovens almindelige regler.
Arbejdsgiveren skal anmelde fraværet og anmode om refusion efter lovens almindelige regler.
Der er i bekendtgørelse om opgørelse af beskæftigelseskrav og beregning af sygedagpenge m.v. aktuelt fastsat regler om, at til personer, der ikke er uarbejdsdygtige på grund af sygdom, og som modtager sygedagpenge efter sygedagpengelovens §§ 58 b-58 e, kan der til og med den 30. juni 2021 ydes sygedagpenge under deltagelse i uddannelse, som er aftalt med arbejdsgiveren.
Hvis personen er omfattet af § 58 b, er det en betingelse, at uddannelsen kan gennemføres i overensstemmelse med Sundhedsstyrelsens anbefalinger for personer, der er i øget risiko for et alvorligt sygdomsforløb ved smitte med covid-19. Hvis personen er omfattet af § 58 c, er det en betingelse, at uddannelsen kan gennemføres i overensstemmelse med Sundhedsstyrelsens anbefalinger for pårørende til personer, der er i øget risiko for et alvorligt sygdomsforløb ved smitte med covid-19.
2.3.2. Beskæftigelsesministeriets overvejelser og den foreslåede ordning Regeringen (Socialdemokratiet) har den 19. maj 2021 indgået en rammeaftale med Venstre, Dansk Folkeparti, Socialistisk Folkeparti, Radikale Venstre, Enhedslisten og Det Konservative Folkeparti om en sommer- og erhvervspakke samt udfasning af hjælpepakker.
 Aftalepartierne er enige om at forlænge ordningen med ret til sygedagpenge for lønmodtagere i øget risiko ved smitte med covid-19 og for lønmodtagere, der er pårørende til personer i øget risiko til 31. august 2021.
 Det foreslås derfor at forlænge den midlertidige periode med ret til sygedagpenge for lønmodtagere, der er i øget risiko ved smitte med covid-19, eller er pårørende til personer, der er i øget risiko ved smitte med covid-19, til og med den 31. august 2021.
 Forslaget betyder, at personer, der pr. den 30. juni 2021 modtager sygedagpenge (herunder som refusion til arbejdsgiver) efter ordningen, fortsat frem til og med den 31. august 2021 kan modtage sygedagpenge efter ordningen uden at skulle søge på ny eller afgive ny arbejdsgivererklæring eller lægeerklæring, og uden at der er krav om, at de stadig er i ansættelse.
 Forslaget betyder også, at nye personer, der ansøger om at modtage sygedagpenge efter ordningen den 1. juli 2021 eller senere, skal opfylde betingelserne om lægeerklæring og arbejdsgivererklæring samt være i ansættelse på ansøgningstidspunktet for at få ret til sygedagpenge frem til og med den 31. august 2021.
 Da der ikke vil være hjemmel til at udbetale sygedagpenge efter ordningen for perioder efter den 31. august 2021, og da det i øvrigt forudsættes, at kommunerne orienterer de personer, som allerede er omfattet af reglerne, samt evt. personer, som bliver omfattet af ordningen efter den 30. juni 2021, om udløb af ordningen, vil der ikke være behov for f.eks. at partshøre de omfattede personer om, at udbetalingen af sygedagpenge ophører den 31. august 2021.
 Hvis lovforslaget vedtages, er det hensigten at forlænge perioden i bekendtgørelse om opgørelse af beskæftigelseskrav og beregning af sygedagpenge m.v., så en person, der er omfattet af ordningen, kan modtage sygedagpenge under deltagelse i uddannelse frem til den 31. august 2021.
 For at kunne følge omfanget af personer omfattet af ordningen vil der også i den forlængede periode være behov for, at kommunerne som hidtil er behjælpelige med at oplyse om antallet af sager, der bliver omfattet af ordningen.
3. Økonomiske konsekvenser og implementeringskonsekvenser for det offentlige 3.1. Dagpengeret til selvstændige erhvervsdrivende uden forudgående medlemskab af en arbejdsløshedskasse samt midlertidigt ophør med drift af selvstændig virksomhed Det foreslås at indføre en lempeligere adgang til dagpengesystemet for personer, der er eller var på en af Erhvervs- eller Kulturministeriets midlertidige kompensationsordninger for selvstændige mv. inden for de seneste tre måneder inden kompensationsordningens udløb.
Målgruppen kan indmelde sig i dagpengesystemet uden forudgående a-kassemedlemskab i juli måned 2021, og vil blive medlem med tilbagevirkende kraft 12 måneder tilbage i tid og skal betale kontingent for denne periode.
Der vil gælde en forpligtigelse til medlemskab af a-kassen et år fremadrettet.
 For personer, der driver selvstændig virksomhed som hovedbeskæftigelse, og som gør brug af den lempeligere adgang til dagpengesystemet, eller har optjent ret til dagpenge på almindelig vis, foreslås det endvidere, at de vil kunne få mulighed for at ophøre midlertidigt med drift af selvstændig virksomhed og modtage dagpenge i perioden fra og med den 1. juli 2021 til og med den 30. september 2021. Denne mulighed gælder, såfremt de modtager eller har modtaget kompensation via en af Erhvervs- eller Kulturministeriets midlertidige kompensationsordninger for selvstændige mv. inden for de seneste tre måneder inden ordningens udløb.
 Samlet set skønnes forslaget med betydelig usikkerhed at medføre offentlige merudgifter på i alt ca. 42 mio. kr. i perioden 2021-25 før skat og tilbageløb svarende til ca. 36 mio. kr. efter skat og tilbageløb, jf. tabel 1.
 Forslagene medfører merindtægter fra medlemsbidrag, merudgifter til dagpenge og aktivering af dagpengemodtagere og delvist imødegået af mindreudgifter til kontanthjælp og aktivering af kontanthjælpsmodtagere.
 Det er med betydelig usikkerhed skønnet, at forslagene medfører en midlertidig reduktion i beskæftigelsen på ca. 35 fuldtidspersoner i 2021, ca. 30 fuldtidspersoner i 2022, 15 fuldtidspersoner i 2023, ca. 5 fuldtidspersoner i 2024 og 1 fuldtidsperson i 2025.
 Merudgifterne i 2021 som følge af lovforslaget på 20,3 mio. kr. (før skat og tilbageløb) bliver indarbejdet på lov om tillægsbevilling for 2021. Tilsvarende reduceres § 35.11.06. (Reserve til håndtering af udfordringer i lyset af covid-19 mv.) uden for udgiftsloft med i alt 14,3 mio. kr. i 2021, svarende til merudgifterne efter skat og tilbageløb.
 De økonomiske konsekvenser for 2022-2025 indarbejdes på forslag til finansloven for 2022.
3.2. Forlængelse af den midlertidige periode med ret til sygedagpenge for lønmodtagere, der er i øget risiko ved smitte med covid-19, og for lønmodtagere, der er pårørende til personer, der er i øget risiko ved smitte med covid-19 Det foreslås at forlænge den midlertidige periode med ret til sygedagpenge for lønmodtagere, der er i øget risiko for et alvorligt sygdomsforløb ved smitte med covid-19 eller er pårørende til en person, der er i øget risiko for et alvorligt sygdomsforløb ved smitte med covid-19, frem til og med den 31. august 2021. De økonomiske konsekvenser af forlængelsen afhænger af antallet af personer samt deres pårørende, der efter en konkret lægelig vurdering er i øget risiko for smitte med covid-19, og som ikke har mulighed for at arbejde hjemmefra m.v.
 Forlængelsen skønnes med betydelig usikkerhed at komme til at berøre ca. 50 personer i 2021. Aktivitetsskønnet er baseret på forventningen om, at hovedparten af personerne i den særlige risikogruppe samt deres pårørende vil være færdigvaccineret før d. 30 juni 2021. Der vil dog potentielt kunne være nogle enkelte ny-diagnosticerede personer i den særlige risikogruppe, som f.eks. mellem deres 1. og 2. vaccinationsstik kan blive omfattet af ordningen.
 Samlet set skønnes forslaget med betydelig usikkerhed at medføre offentlige merudgifter på ca. 2 mio. kr. i 2021 før skat og tilbageløb, svarende til ca. 1 mio. kr. i 2021 efter skat og tilbageløb, jf. tabel 2.
Forslaget skønnes med betydelig usikkerhed at medføre offentlige merudgifter til sygedagpengeydelse på ca. 1,8 mio. kr.
Merudgifterne til sygedagpenge fordeler sig med ca. 1,0 mio. kr. vedrørende staten og ca. 0,8 mio. kr. vedrørende kommunerne.
Endelig skønnes der at være administrative udgifter på 0,1 mio. kr. i 2021 til lægeattester samt sagsbehandling i kommunerne.
 Merudgifterne i 2021 som følge af lovforslaget på 1,9 mio. kr. (før skat og tilbageløb) bliver indarbejdet på lov om tillægsbevilling for 2021. Tilsvarende reduceres § 35.11.07. Reserve til håndtering af udfordringer i lyset af covid-19 mv. med i alt 0,9 mio. kr. i 2021, svarende til merudgifterne efter skat og tilbageløb.
3.3. Lovforslagets samlede økonomiske konsekvenser Lovforslaget skønnes samlet set at medføre merudgifter for det offentlige (før skat og tilbageløb) på 22,2 mio. kr. i 2021, 11,8 mio. kr. i 2022, 6,2 mio. kr. i 2023, 2,3 mio. kr. i 2024 og 1,1 mio. kr. i 2025. For fordeling af de økonomiske konsekvenser mellem stat og kommune henvises til tabellerne under de enkelte delforslag.
I nedenstående tabel 3 fremgår lovforslagets samlede økonomiske konsekvenser fordelt på henholdsvis før og efter skat og tilbageløb.
Alle beløb er angivet i 2021-pl.
 Lovforslagets øvrige elementer vurderes ikke at have økonomiske konsekvenser.
 De økonomiske og administrative konsekvenser af forslaget skal forhandles med de kommunale parter.
3.4. Implementeringskonsekvenser Lovforslaget følger de syv principper for digitaliseringsklar lovgivning, idet lovforslaget understøtter, at administrationen så vidt muligt kan ske digitalt og under hensyntagen til borgernes retssikkerhed og ved brug af de it-systemer, som arbejdsløshedskasserne allerede har i anvendelse.
 Der benyttes allerede gældende regler ved administrationen af optagelse i en arbejdsløshedskasse, indsamling af oplysninger om indkomst og eventuel tildeling og udbetaling af dagpenge.
 Anvendelse af fællesoffentlig infrastruktur er ikke relevant i dette lovforslag.
 4. Økonomiske og administrative konsekvenser for erhvervslivet m.v.
4.1. Dagpengeret til selvstændige erhvervsdrivende uden forudgående medlemskab af en arbejdsløshedskasse og midlertidigt ophør af selvstændig virksomhed Forslaget vurderes ikke at have økonomiske eller administrative konsekvenser for erhvervslivet.
Principperne for agil erhvervsrettet regulering vurderes ikke at være relevante for ændringerne i lovforslaget.
4.2. Forlængelse af den midlertidige periode med ret til sygedagpenge for lønmodtagere, der er i øget risiko ved smitte med covid-19, og for lønmodtagere, der er pårørende til personer, der er i øget risiko ved smitte med covid-19 Forslaget forventes fortsat at medføre økonomiske lettelser for erhvervslivet i det omfang, arbejdsgivere udbetaler løn under fraværet.
Dette skyldes, at arbejdsgiveren som en afledt ret vil få udbetalt refusion for de sygedagpenge, som lønmodtageren ellers ville have ret til, hvis arbejdsgiveren ikke udbetalte løn under sygefraværet.
 Forslaget vil have administrative konsekvenser for erhvervslivet, idet arbejdsgiverne skal anmode om refusion fra kommunerne for de lønmodtagere, som allerede er i ordningen, og som fortsætter i ordningen efter den 1. juli 2021, samt for de lønmodtagere, som ikke i forvejen er omfattet af ordningen, men som omfattes efter den 30. juni 2021.
Forslaget medfører desuden, at virksomhederne også i den forlængede periode skal udarbejde erklæring om, at arbejdspladsen ikke kan indrettes i overensstemmelse med Sundhedsstyrelsens anbefalinger, herunder ved omplacering/hjemmearbejde, og at lønmodtageren helt fritages for sin arbejdsforpligtelse.
Herudover skal arbejdsgiver anmelde lønmodtagers fravær til kommunen via Nemrefusion.
Dette vil dog kun være tilfældet for nye lønmodtagere, som omfattes af ordningen efter den 30. juni 2021.
5. Administrative konsekvenser for borgerne Forslagene i § 2 om forlængelse af perioden med ret til sygedagpenge vil betyde, at borgere, der er i målgruppen for ordningen, og som ikke har været omfattet af ordningen før den 1. juli 2021, skal indhente lægelig dokumentation for, at de selv eller deres pårørende er i øget risiko for et alvorligt sygdomsforløb ved smitte med covid-19 samt erklæring fra arbejdsgiveren om, at arbejdspladsen ikke kan indrettes i overensstemmelse med Sundhedsstyrelsens anbefalinger, herunder ved omplacering/hjemmearbejde, og at lønmodtageren helt fritages for sin arbejdsforpligtelse.
6. Klima- og miljømæssige konsekvenser Forslaget har ingen klima- og miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 27. maj 2021 til den 3. juni 2021 været sendt i høring hos følgende myndigheder og organisationer m.v.:
 Advokatrådet, Akademikerne, Ankestyrelsen, Arbejdsløshedskassen ASE, Arbejdsmarkedets Tillægspension, BDO Danmark, Beskæftigelsesrådets Ydelsesudvalg, Centralorganisationernes Fællesudvalg, Det Faglige Hus, Dansk Arbejdsgiverforening, Dansk Erhverv, Dansk Industri, Dansk Retspolitisk Forening, Dansk Socialrådgiverforening, Danske Advokater, Danske A-kasser, Danske Handicaporganisationer, Datatilsynet, Den Uvildige Konsulentforening på Handicapområdet, Erhvervsstyrelsen, Fagbevægelsens Hovedorganisation, Finanssektorens Arbejdsgiverforening, Finanstilsynet, Foreningen Danske revisorer, Foreningen af kommunale sociale-, sundheds- og arbejdsmarkedschefer i Danmark, Frie Funktionærer, FSR  Danske Revisorer, Institut for Menneskerettigheder, Kommunernes Landsforening, Kristelig Arbejdsgiverforening, Kristelig Fagbevægelse, Landsforeningen af Fleks- og skånejobbere, Lederne, SMV Danmark, Rigsrevisionen og Udbetaling Danmark.
Bemærkninger til lovforslagets enkelte bestemmelser Til § 1 Til nr. 1 Efter gældende regler i § 53, stk. 1, i lov om arbejdsløshedsforsikring m.v. opnås der ret til arbejdsløshedsdagpenge efter 1 års medlemskab af en anerkendt arbejdsløshedskasse, jf. dog § 54 i loven.
 Efter gældende regler i § 41, stk. 1, nr. 1, i loven har en person ret til optagelse som medlem af en arbejdsløshedskasse, hvis personen har bopæl og ophold her i riget bortset fra Færøerne og Grønland.
Det følger videre af § 53, stk. 15, i loven, at retten til dagpenge opnås ved opfyldelse af et indkomst- eller et beskæftigelseskrav, jf. § 53, stk. 2 og 8, og kun kan opnås på grundlag af løntimer, indberettet indkomst og drift af selvstændig virksomhed i medlemsperioder.
Ved opgørelsen medregnes A- og B-indkomst, hvoraf der skal betales arbejdsmarkedsbidrag samt overskud af selvstændig virksomhed.
Til opfyldelse af indkomstkravet skal medlemmet inden for de sidste 3 år have haft en indkomst på mindst 243.996 kr. (2021-niveau). Medlemmet kan højst medregne 20.333 kr. pr. måned.
For deltidsforsikrede er beløbene 162.660 kr. henholdsvis 13.555 kr. pr. måned (2021-niveau).
 Hvis et medlem ikke har været medlem i 1 år, er der som udgangspunkt ikke ret til dagpenge.
Efter gældende regler i § 53, stk. 20, i loven kan en person, som har drevet selvstændig virksomhed efter § 57 a, som hovedbeskæftigelse, opnå ret til dagpenge, hvis personen i perioden fra og med den 9. juli 2020 til og med den 8. august 2020 anmoder om optagelse i en anerkendt arbejdsløshedskasse, jf. § 41 i loven, og betaler et medlemsbidrag svarende til 1 års medlemskab, jf. § 77, stk. 2, i loven.
Betalingen af medlemsbidraget sidestilles med 1 års medlemskab fra optagelsestidspunktet.
Reglerne omfatter kun personer, som er omfattet af definitionen for selvstændig hovedbeskæftigelse efter reglerne i § 57 a, stk. 1, jf. stk. 5, i loven Tilsvarende gælder efter § 53, stk. 21, i loven, at medlemmer af en arbejdsløshedskasse, som driver selvstændig virksomhed, og som endnu ikke har opnået 1 års medlemskab af en anerkendt arbejdsløshedskasse, kan opnå ret til dagpenge dog således, at den hidtidige betaling af medlemsbidrag indgår i opgørelsen af medlemskabsperioden.
Det er en betingelse, at medlemmet derudover bevarer sit medlemskab i mindst 1 år efter optagelsestidspunktet.
Hvis medlemskabet afbrydes inden 1 år efter optagelsestidspunktet, jf. stk. 20, 3. pkt., skal medlemmet betale et beløb til arbejdsløshedskassen svarende til forskellen mellem 1 års medlemskab, jf. § 77, stk. 2, i loven og allerede indbetalte medlemsbidrag efter optagelsen.
Beløbet kan uden yderligere inddrives af restanceinddrivelsesmyndigheden.
Efter gældende regler i § 53, stk. 22, i loven skal den del af det seneste overskud af selvstændig virksomhed erhvervet uden for en medlemsperiode medregnes ved opgørelse af indkomst- eller beskæftigelseskravet, for personen, der i perioden fra og med den 9. juli 2020 til og med den 8. august 2020 anmoder om optagelse i en anerkendt arbejdsløshedskasse, jf. § 41, og betaler et medlemsbidrag svarende til 1 års medlemskab, jf. § 77, stk. 2 i loven.
Det er en betingelse, at virksomhedens skattemæssige overskud for denne periode fremgår af en årsopgørelse, som anses for afsluttet i en medlemsperiode.
 Efter gældende regler i § 53, stk. 23, i loven finder stk. 22 tilsvarende anvendelse for et medlem af en arbejdsløshedskasse, som driver selvstændig virksomhed, og som opfylder kravet om 1 års medlemskab af en anerkendt arbejdsløshedskasse, jf. stk. 1. Bestemmelserne i stk. 20, 3.-5. pkt., finder tilsvarende anvendelse, dog således at den hidtidige betaling af medlemsbidrag ud over 1-årskravet i stk. 1 indgår i opgørelsen af medlemskabsperioden efter stk. 20, 3. pkt.
 For en nærmere gennemgang af gældende ret henvises til pkt. 2.1.1. i lovforslagets almindelige bemærkninger.
 Det foreslås, at der i § 53, som stk. 26, 1. pkt., indsættes, at uanset stk. 1 vil en person kunne opnå ret til dagpenge, hvis personen modtager eller har modtaget kompensation via en af Erhvervsministeriets kompensationsordninger for selvstændige og freelancere m.v., Kulturministeriets midlertidig kunststøtteordning for kunstnere med kombinationsindkomster eller Kulturministeriets midlertidig kompensationsordning til særligt sæsonafhængige kunstnere inden for de sidste 3 måneder før disse ordningers udløb.
 Forslaget betyder, at selvstændig erhvervsdrivende, freelancere m.v., der modtager eller har modtaget de i forslaget til bestemmelsen forskellige kompensationsordninger i Erhvervs- og Kulturministeriets regi i anledning af covid-19-situationen inden for de sidste 3 måneder før ordningernes udløb, vil kunne få umiddelbar ret til arbejdsløshedsdagpenge uden forudgående medlemskab i mindst 12 måneder, jf. § 53, stk. 1, i loven.
 Forslaget følger de gældende regler om selvstændig erhvervsdrivendes umiddelbare ret til dagpenge og medlemskab, jf. beskrivelsen under gældende ret.
 Det foreslås, at der i § 53, som stk. 26, 2. pkt., indsættes, at personen vil skulle anmode om optagelse i en anerkendt arbejdsløshedskasse, jf. § 41, senest den 31. juli 2021 og vil skulle betale et bidrag til arbejdsløshedsforsikringen svarende til 1 års medlemskab, jf. § 77, stk. 2.
 Forslaget betyder, at det vil blive en betingelse, at medlemmet skal anmode om at blive optaget som medlem i en arbejdsløshedskasse, svarende til andre, som har ret til at få udbetalt dagpenge.
 Forslaget betyder, at anmodningen om optagelse vil kunne ske til og med den 31. juli 2021.
Retten til dagpenge vil tidligst indtræde fra det tidspunkt, hvor personen har anmodet om optagelse i arbejdsløshedskassen.
Der er tale om en midlertidig ordning begrænset til den nævnte periode.
Forslaget relatere sig alene til optagelse i en arbejdsløshedskasse.
Det er således intet krav om, at personen udnytter selve retten til dagpenge på dette tidspunkt.
Ledigmeldelse og anmodning om dagpenge kan ske på et hvilket som helst tidspunkt herefter.
 Modtagerne af kompensation fra Erhvervsstyrelsen og Kulturministeriet (Slots og Kulturstyrelsen) har modtaget enten et orienteringsbrev (såfremt ansøger er en virksomhed) eller et udbetalingsbrev (såfremt ansøger er en person). Disse breve vil kunne blive anvendt som gyldig dokumentation for modtagelse af kompensation fra en af Erhvervsstyrelsens eller Kulturministeriets kompensationsordninger og dermed i forhold til arbejdsløshedskassernes administration af den foreslåede ordning.
 Forslaget betyder videre, at personen vil skulle betale et medlemsbidrag svarende til 1 års medlemskab svarende til 4.284 kr. i 2021-niveau for fuldtidsforsikrede og 2.856 kr. for deltidsforsikrede, jf. straks nedenfor.
 Det foreslås, at der i § 53, som stk. 26, 3. pkt., indsættes, at stk. 20, 2.-5. pkt., og stk. 21 og 23 finder tilsvarende anvendelse.
Forslaget betyder, at medlemmet ekstraordinært vil blive tildelt et medlemskab, som strækker 1 år bagud i tid regnet fra optagelsestidspunktet.
Formålet hermed er delvist at sikre, at den indkomst, løntimer eller overskud af selvstændig virksomhed, som danner grundlag for en dagpengeret og en beregning af en dagpengesats, jf. § 53, stk. 2 og 8, samt § 47, stk. 1, i loven, så vidt muligt vil komme til at ligge i en medlemsperiode, jf. § 53, stk. 15.
Dette vil på grund af sammenfald af tidspunktet for lovens ikrafttræden den 1. juli 2021, tidspunktet for den endelige årsopgørelse for 2019 for selvstændige erhvervsdrivende den 2. juli 2020 og tidspunktet for den enkelte persons tilslutning i løbet af juli 2021 til den foreslåede amnestiordning imidlertid ikke altid kunne være tilfældet.
Der er derfor i forslaget til § 53, stk. 26, 3. pkt., jf. nedenfor, indsat en bestemmelse om, at perioder forud for en medlemsperiode, vil kunne medregnes.
Forslaget betyder videre, at medlemmet efter optagelsestidspunktet principielt vil skulle være medlem i mindst ét år efter optagelsestidspunktet, men at medlemmet vil kunne melde sig ud af arbejdsløshedskassen inden et års medlemskab, uden at dette vil kunne få betydning for allerede udbetalte dagpenge, medlemmet vil få som følge af forslaget til § 53, stk. 24, 1. pkt.
I stedet vil medlemmet blive opkrævet restbeløbet op til et års medlemskab.
Medlemsbidraget betales med det beløb, som gælder for 2021, selvom bidragsperioden strækker sig ind i 2022. Medlemmet vil i givet fald ikke have ret til dagpenge i perioden, da personen er udmeldt af arbejdsløshedskassen.
Sker udmeldelsen først i 2022 betales der med det beløb, som gælder for 2022.
 I de tilfælde, hvor medlemmet vil blive slettet som medlem som følge af kontingentrestance, vil medlemmet ligeledes skulle betale et beløb svarende til forskellen mellem 1 års medlemskab, jf. 77, stk. 2, og det allerede indbetalte medlemsbidrag efter optagelsen.
Forslaget betyder videre, at beløbet uden yderligere vil kunne inddrives af restanceinddrivelsesmyndigheden.
Der tilskrives ikke renter til beløbet.
 De medlemsbidrag, som opkræves af arbejdsløshedskassen, skal kassen indbetale til staten.
Det følger af artikel 11-13 i EF-forordning nr. 883/2004 om koordinering af de sociale sikringsordninger, at et medlem, som bliver omfattet af et andet EU/EØS-lands arbejdsløshedsforsikringslovgivning, og dermed ikke længere kan være omfattet af den danske arbejdsløshedsforsikring, ikke vil blive opkrævet restbeløb efter ovennævnte regler.
Tilsvarende gælder, hvis et medlem bliver omfattet af den færøske arbejdsløshedsforsikring.
Forslaget betyder videre, at den ekstraordinære ret til dagpenge ikke kun kommer til at omfatte personer, som slet ikke er medlem af en arbejdsløshedskasse, men at muligheden også vil omfatte personer, som allerede er medlem af en arbejdsløshedskasse, men som endnu ikke har opnået et helt års medlemskab.
Disse medlemmer vil skulle betale et samlet medlemsbidrag svarende til 1 års medlemskab fratrukket det medlemsbidrag, medlemmet allerede har indbetalt svarende til kravet til ikke-medlemmer.
Tilsvarende vil medlemmet også skulle være medlem i mindst 1 år herefter.
Forslaget betyder videre, at hvis medlemmet har drevet selvstændig virksomhed og opfylder kravet om 1 års medlemskab, vil ekstraordinært kunne medregne overskud af selvstændig virksomhed, som ikke er bedrevet i en medlemsperiode, jf. § 53, stk. 15, i loven.
Uden nærværende forslag ville det således ikke være muligt at kunne medregne drift af selvstændig virksomhed, da denne opgøres på grundlag af årsopgørelsen, som typisk tidsmæssigt er forskudt med op til ½ år i forhold til virksomhedens regnskabsår.
Forslaget er begrænset til kun at gælde personer, som vil blive omfattet af nærværende forslag.
Det foreslås, at der i § 53, som stk. 26, 4. pkt., indsættes, at uanset stk. 15 og 2. pkt. vil et medlem kunne vælge, at overskud af selvstændig virksomhed for indkomstårene 2019 og 2020 vil kunne indgå i opgørelsen efter stk. 2 eller 8 og i opgørelsen efter § 49, jf. § 48, i forhold til opgørelsen af ret til dagpenge og beregning af dagpengesatsen efter nærværende bestemmelse Forslaget betyder, at der gives adgang til, at overskud af selvstændig virksomhed for indkomstårene 2019 og 2020, og dermed uden for en medlemsperiode, vil kunne indgå i opgørelsen af retten til dagpenge efter § 53, stk. 2 og 8, i loven, og vil kunne indgå i opgørelsen af beregningen af dagpengesatsen efter § 49, jf. § 48 i loven.
 Baggrunden for, at indkomst for ikke-medlemsperioder vil kunne medregnes er, at der ellers ikke vil være en indkomst for den selvstændige virksomhed inden for medlemskabsperioden på 12 måneder, som ville kunne medregnes ved opgørelsen af dagpengeretten og beregningen af en dagpengesats.
 Der henvises i den forbindelse til bemærkningerne oven for til forslaget til § 53, stk. 26, 3. pkt.
 Det bemærkes, at der ved lov nr. 877 af 12. maj 2021 om ændring af bl.a. lov om arbejdsløshedsforsikring m.v. i § 49, stk. 8, i loven er indført mulighed for, at et medlem kan vælge at forlænge beregningsperioden på 24 måneder med 12 måneder, hvis der i beregningsperioden forekommer indkomst fra selvstændig virksomhed efter § 48, stk. 1, nr. 3, for indkomståret 2020. Dette finder også anvendelse, hvis den selvstændige erhvervsdrivende kommer ud med et underskud for indkomståret 2020.
 Den i nærværende lovforslag foreslåede ændring betragtes i forhold til reglen i § 49, stk. 8, som en særlig udvidelse af opgørelsen af optjeningsperioden for ret til dagpenge og beregningsperioden for personer, som tidligere har modtaget støtte efter Erhvervsministeriets og Kulturministeriets støtteordninger som følge af covid-19.
 Det foreslås, at der i § 53, som stk. 26, 5. pkt., indsættes, at 4. pkt., vil finde tilsvarende anvendelse for indberettede løntimer og indberettet indkomst i samme periode.
 Forslaget betyder, at indberettede løntimer og indberettet indkomst i 2019 og 2020 i ikke-medlemsperioder helt undtagelsesvist vil kunne benyttes til brug for opgørelsen af indkomst- eller beskæftigelseskravet samt ved fastlæggelsen af beregningsgrundlaget ved opgørelsen af dagpengenes størrelse.
 Forslaget er begrænset således, at der højst kan medregnes ikke-medlemsperioder for 2019 og 2020.
 Forslaget sikrer, at personer omfattet af kompensationsordninger kan opnå et dagpengegrundlag og en beregnet sats, idet de kan have vanskeligt ved at opfylde dette via en 12 måneders efterbetalt medlemsperiode, jf. forslaget til 2. pkt., idet de har været på kompensationsordninger, hvor indtægten ikke kan tælle med til optjening af dagpengeretten eller beregningen af dagpengesatsen.
 Det foreslås, at der i § 53, som stk. 26, 6. pkt., indsættes, at det vil blive en betingelse, at medlemmet ikke samtidig modtager kompensation for tabt omsætning eller indkomst under en kompensationsordning for selvstændige m.v., som er relateret til covid-19 via en af Erhvervs- eller Kulturministeriets kompensationsordninger.
 Forslaget betyder, at der ikke vil kunne udbetales dagpenge, hvis medlemmet samtidig modtager kompensation for tabt omsætning eller indkomst efter kompensationsordningerne under Erhvervs- eller Kulturministeriets regi som følge af restriktioner på grund af covid-19.
 Lovens øvrige regler finder tilsvarende anvendelse, herunder regler om opfyldelse af et indkomst- eller beskæftigelseskrav.
 Der henvises i øvrigt til pkt. 2.1.2. i lovforslagets almindelige bemærkninger.
Til nr. 2 Efter gældende regler i § 57 b, stk. 1, i lov om arbejdsløshedsforsikring m.v. kan dagpenge kun udbetales til et medlem, der har drevet selvstændig virksomhed omfattet af § 57 a, stk. 5, hvis medlemmet er ophørt med at drive virksomhed.
 Efter § 57 b, stk. 2, i loven anses et medlem for ophørt med en virksomhed, jf. § 57 a, stk. 1, når et af følgende forhold er opfyldt:
1) Virksomhedens ophør er registreret hos Erhvervsstyrelsen, og de skattemæssige forpligtelser er dermed overdraget eller afsluttet.
Det skal være dokumenteret, at driftsmidler og varelager er afskrevet, solgt, overdraget eller hjemtaget.
 2) Medlemmet erklærer på tro og love ikke at drive virksomheden, ud over hvad der kan anses for afvikling, og medlemmet er inden for 6 måneder fra tidspunktet for det erklærede ophør registreret som ophørt hos Erhvervsstyrelsen.
 3) Medlemmet udtræder som medejer af en virksomhed, og det er registreret hos Erhvervsstyrelsen, at medlemmet ikke længere er ejer.
 4) Medlemmet udtræder af et selskab med flere ejere, ændringerne i ejerforholdene er registreret hos Erhvervsstyrelsen, og medlemmet har ikke længere afgørende indflydelse i selskabet, jf. § 57 a, stk. 1, nr. 3, 2. pkt.
 5) Medlemmet omdanner et selskab til et holdingselskab (kapitalselskab) ved at dokumentere, at formålsparagraffen for selskabet er ændret til formueforvaltning.
 6) Virksomheden er gået konkurs eller solgt på tvangsauktion.
 7) Virksomheden er bortforpagtet eller udlejet ved en skriftlig og gensidigt uopsigelig kontrakt i mindst 3 år.
 8) Medlemmet erklærer som medarbejdende ægtefælle på tro og love at være udtrådt af ægtefællens virksomhed.
 9) Medlemmet har som medejende ægtefælle dokumenteret, at medlemmet ikke længere er registreret som ejer, jf. nr. 3.
Efter gældende regler i § 63, stk. 2, 2. pkt., i loven har dagpengeberettigede medlemmer af en arbejdsløshedskasse, som ophører med drift af selvstændig virksomhed, en venteperiode på 3 uger for hvilke, der ikke kan udbetales dagpenge.
Ved konkurs eller tvangsauktion er venteperioden dog 1 uge.
 For en nærmere gennemgang af gældende ret om ophør med drift af selvstændig virksomhed og ret til dagpenge som følge af midlertidigt ophør med drift af selvstændig virksomhed henvises til pkt. 2.2.1. i de almindelige bemærkninger til lovforslaget.
 Det foreslås, at der i § 57, som stk. 8, stk. 1, nr. 1, indsættes, at uanset stk. 3 kan medlemmer, som driver selvstændig virksomhed efter § 57 a, stk. 1 og 5, frem til og med den 30. september 2021 ophøre midlertidigt med drift af selvstændig virksomhed og modtage dagpenge i denne periode, hvis de har optjent ret til dagpenge efter § 53, stk. 2 eller 8, og modtager eller har modtaget kompensation via en af Erhvervsministeriets kompensationsordninger for selvstændige og freelancere m.v., Kulturministeriets midlertidig kunststøtteordning for kunstnere med kombinationsindkomster eller Kulturministeriets midlertidig kompensationsordning til særligt sæsonafhængige kunstnere inden for de sidste 3 måneder før disse ordningers udløb.
Forslaget betyder, at medlemmer af en arbejdsløshedskasse, som driver selvstændig virksomhed som hovedbeskæftigelse, frem til den 30. september 2021 vil kunne ophøre midlertidigt med drift af den selvstændige virksomhed og modtage dagpenge i denne periode.
Det er en betingelse, at de har en dagpengeret efter de gældende regler i forhold til opfyldelse af indkomst- eller beskæftigelseskravet, og at den selvstændige erhvervsdrivende modtager eller har modtaget kompensation fra en af de i forslaget til bestemmelsen forskellige kompensationsordninger i Erhvervs- eller Kulturministeriets regi inden for de seneste 3 måneder før ordningens udløb.
 Det foreslås, at der i § 57, som stk. 8, stk. 1, nr. 2, indsættes, at uanset stk. 3 kan medlemmer, som driver selvstændig virksomhed efter § 57 a, stk. 1 og 5, frem til og med den 30. september 2021 ophøre midlertidigt med drift af selvstændig virksomhed og modtage dagpenge, såfremt medlemmet er omfattet af den foreslåede bestemmelse i § 53, stk. 26, som indebærer, at selvstændige erhvervsdrivende mv., der har været omfattet af de i forslaget til bestemmelsen forskellige kompensationsordninger i Erhvervs- og Kulturministeriets regi i anledning af covid-19 situationen inden for de sidste 3 måneder før ordningernes udløb, vil kunne få umiddelbar ret til arbejdsløshedsdagpenge uden forudgående medlemskab i mindst 12 måneder, jf. § 53, stk. 1, i loven.
Forslaget betyder, at medlemmer af en arbejdsløshedskasse, som driver selvstændig virksomhed som hovedbeskæftigelse, frem til den 30. september 2021 vil kunne ophøre midlertidigt med drift af den selvstændige virksomhed og modtage dagpenge i denne periode.
Det vil være en betingelse, at den selvstændige erhvervsdrivende vil være omfattet af den foreslåede bestemmelse i lovforslagets § 1, nr. 1, til § 53, stk. 26, om mulighed for straksoptagelse og dagpengeret under forudsætning af, at den selvstændige erhvervsdrivende modtager eller har modtaget kompensation fra en af de i forslaget til bestemmelsen forskellige kompensationsordninger i Erhvervs- eller Kulturministeriets regi inden for de seneste 3 måneder før ordningens udløb.
 Det foreslås, at der i § 57, som stk. 9, 1. pkt., indsættes, at for medlemmer, som vil være omfattet af stk. 8, vil det være en betingelse, at personen ikke samtidig modtager kompensation for tabt omsætning eller indkomst under en kompensationsordning for selvstændige m.v., som vil være relateret til covid-19 via en af Erhvervs- eller Kulturministeriets kompensationsordninger.
 Forslaget betyder således, at det ikke vil være muligt at modtage indkomsterstattende ydelser efter både reglerne om midlertidigt ophør med drift af selvstændig hovedbeskæftigelse og efter reglerne om kompensation for tabt omsætning eller indkomst efter Erhvervs- eller Kulturministeriet kompensationsordninger.
 Det foreslås, at der i § 57, som stk. 9, 2. pkt., indsættes, at uanset § 63, stk. 2, kan medlemmet modtage dagpenge fra tidspunktet for det midlertidige ophør.
 Forslaget betyder, at bestemmelsen i § 63, stk. 2, i loven om venteperiode ved ophør, konkurs eller tvangsauktion vil blive suspenderet frem til 30. september 2021 i forbindelse med et midlertidigt ophør for drift af selvstændig virksomhed.
 Det foreslås, at der i § 57, som stk. 9, 3. pkt., indsættes, at stk. 7 finder tilsvarende anvendelse.
 Forslaget betyder, at personer omfattet af den ovenfor nævnte persongruppe kun vil kunne ophøre midlertidigt én gang inden for den angivne periode.
 Forslaget betyder, at hvis medlemmet genoptager drift af selvstændig virksomhed i perioden, så vil personen ikke længere have ret til dagpenge på grundlag af et midlertidigt ophør med drift af selvstændig virksomhed. Ønsker pågældende herefter at overgå til dagpenge igen, skal personen opfylde de almindelige regler, herunder kravet om ophør med drift af selvstændig virksomhed.
Forslaget betyder videre, at medlemmet ikke må arbejde i virksomheden ud over almindeligt tilsyn med virksomheden, småreparationer, oprydning, forberedelser til genåbning foranlediget af anbefalinger fra sundhedsmyndighederne og administrativt arbejde i forbindelse med udbetaling af løn, indbetaling og udbetaling af tilgodehavende og forfaldne regninger.
Det betyder videre, at medgåede timer herved vil medføre fradrag i dagpengene og vil ikke indgå i opgørelsen af supplerende dagpenge efter § 60 i loven.
Indplacering i dagpengeperioden vil ske efter de gældende regler i § 55 i loven.
Det betyder, at medlemmer, som er overgået til dagpenge som følge af midlertidigt ophør, vil kunne fortsætte med at modtage dagpenge inden for pågældendes dagpengeperiode, hvis pågældende i øvrigt opfylder de almindelige regler om ophør med drift af selvstændig virksomhed.
Perioden med dagpenge som følge af midlertidigt ophør kan således ikke danne selvstændigt grundlag for dagpenge efter den 30. september 2021.
 Der henvises i øvrigt til pkt. 2.2.2. i lovforslagets almindelige bemærkninger.
Til § 2 Det fremgår af de gældende regler i § 58 b, stk. 1, 1. pkt., i sygedagpengeloven, at en lønmodtager, der er i ansættelse og i øvrigt opfylder lovens betingelser, uanset at lønmodtageren ikke er uarbejdsdygtig efter § 7, til og med den 30. juni 2021 har ret til sygedagpenge fra kommunen, hvis lønmodtageren ikke kan varetage sit arbejde, fordi lønmodtageren er i øget risiko ved smitte med covid-19, jf. stk. 2.
 Det fremgår af de gældende regler i § 58 c, stk. 1, 1. pkt., at en lønmodtager, der er i ansættelse og i øvrigt opfylder lovens betingelser, uanset at lønmodtageren ikke er uarbejdsdygtig efter § 7, til og med den 30. juni 2021 har ret til sygedagpenge fra kommunen, hvis lønmodtageren ikke kan varetage sit arbejde, fordi lønmodtageren er pårørende til en person, der er i øget risiko for et alvorligt sygdomsforløb ved smitte med covid-19, jf. stk. 2 og 3.
Det fremgår af de gældende regler i § 58 d, stk. 1, at sygedagpenge efter kapitel 21 a til lønmodtagere ansøges, beregnes og udbetales efter lovens almindelige regler.
Det fremgår af § 58 d, stk. 2, at uanset § 24, § 25, stk. 1, § 27, stk. 1, og § 29, stk. 1, træffer kommunen afgørelse om at forlænge sygedagpengeperioden til og med den 30. juni 2021 for en person, der efter §§ 58 b og 58 c har ret til sygedagpenge, og som inden den 30. juni 2021 når det tidspunkt, hvor der efter § 24, stk. 1, er udbetalt sygedagpenge, herunder nedsatte sygedagpenge eller løn under sygdom, i mere end 22 uger i de 9 forudgående kalendermåneder eller efter § 25, stk. 1, er udbetalt sygedagpenge, herunder nedsatte sygedagpenge eller løn under sygdom, i mere end 26 uger i de 12 forudgående kalendermåneder.
Det fremgår af de gældende regler i § 58 f, stk. 1, at en person, der modtager sygedagpenge efter §§ 58 b-58 d, og som bliver uarbejdsdygtig på grund af egen sygdom, har ret til udbetaling af sygedagpenge til og med den 30. juni 2021, uanset om personen inden den 30. juni 2021 når det tidspunkt, hvor der efter § 24, stk. 1, er udbetalt sygedagpenge, herunder nedsatte sygedagpenge eller løn under sygdom, i mere end 22 uger i de 9 forudgående kalendermåneder, eller efter § 25, stk. 1, er udbetalt sygedagpenge, herunder nedsatte sygedagpenge eller løn under sygdom, i mere end 26 uger i de 12 forudgående kalendermåneder.
Hvis personen inden den 30. juni 2021 ikke længere er uarbejdsdygtig på grund af egen sygdom, vil personen til og med den 30. juni 2021 have ret til udbetaling af sygedagpenge efter §§ 58 b-58 d.
 Det fremgår af de gældende regler i § 58 f, stk. 3, 1. pkt., at for en person, der er omfattet af stk. 1, og som fortsat er uarbejdsdygtig på grund af egen sygdom og har nået det tidspunkt, hvor der efter § 24, stk. 1, er udbetalt sygedagpenge, herunder nedsatte sygedagpenge eller løn under sygdom, i mere end 22 uger i de 9 forudgående kalendermåneder, træffer kommunen inden den 30. juni 2021 afgørelse om, hvorvidt sygedagpengeperioden kan forlænges efter en af bestemmelserne i § 27, stk. 1, eller personen har ret til at få et jobafklaringsforløb med ressourceforløbsydelse efter § 27, stk. 3.
 Det foreslås, at i § 58 b, stk. 1, 1. pkt., § 58 c, stk. 1, 1. pkt., to steder i § 58 d, stk. 2, to steder i § 58 f, stk. 1, 1. pkt., to steder i § 58 f, stk. 1, 2. pkt., og i § 58 f, stk. 3, 1. pkt., ændres den 30. juni 2021 til den 31. august 2021.
 Ændringen i § 58 b, stk. 1, 1. pkt., vil betyde, at en lønmodtager, der er i ansættelse og i øvrigt opfylder lovens betingelser, uanset at lønmodtageren ikke er uarbejdsdygtig efter § 7, frem til og med den 31. august 2021 vil have ret til sygedagpenge fra kommunen, hvis lønmodtageren ikke kan varetage sit arbejde, fordi lønmodtageren er i øget risiko ved smitte med covid-19.
 Ordningen stiller krav om erklæring fra egen læge og erklæring fra arbejdsgiveren, jf. § 58 b, stk. 2. For personer, som allerede har fået tilkendt sygedagpenge efter § 58 b, vil udbetalingen af sygedagpenge dog kunne fortsætte efter den 30. juni 2021 uden krav om ny ansøgning, ny lægeerklæring eller ny arbejdsgivererklæring, da de allerede er omfattet af ordningen.
 Ændringen i § 58 c, stk. 1, 1. pkt., vil betyde, at en lønmodtager, der er i ansættelse og i øvrigt opfylder lovens betingelser, uanset at lønmodtageren ikke er uarbejdsdygtig efter § 7, til og med den 31. august 2021 vil have ret til sygedagpenge fra kommunen, hvis lønmodtageren ikke kan varetage sit arbejde, fordi lønmodtageren er pårørende til en person, der er i øget risiko for et alvorligt sygdomsforløb ved smitte med covid-19, jf. stk. 2 og 3.
 Ordningen stiller krav om erklæring fra egen læge og erklæring fra arbejdsgiveren, jf. § 58 c, stk. 3. For personer, som allerede har fået tilkendt sygedagpenge efter § 58 c, vil udbetalingen af sygedagpenge dog kunne fortsætte efter den 30. juni 2021 uden krav om ny ansøgning, ny lægeerklæring eller ny arbejdsgivererklæring, da de allerede er omfattet af ordningen.
 Ændringerne i § 58 d, stk. 2, vil betyde, at såfremt lønmodtageren i forløbet når revurderingstidspunktet efter § 24, stk. 1, eller § 25, stk. 1, vil kommunen automatisk træffe afgørelse om forlængelse frem til ordningens udløb den 31. august 2021, uden at betingelserne i forlængelsesreglerne i § 27, stk. 1, eller § 29, stk. 1, vil skulle være opfyldt.
Ændringen i § 58 f, stk. 1, vil betyde, at for en person, der modtager sygedagpenge efter §§ 58 b-58 d, og som bliver uarbejdsdygtig på grund af egen sygdom, vil der være ret til udbetaling af sygedagpenge frem til og med den 31. august 2021, også selvom personen når revurderingstidspunktet, hvor kommunen efter lovens øvrige regler vil skulle tage stilling til, om udbetalingen af sygedagpengene kan forlænges.
Det vil sige, at hvis en person f.eks.  fordi personen har modtaget sygedagpenge efter kapitel 21 a  egentlig umiddelbart efter sin første rigtige sygedag har modtaget sygedagpenge i mere end 22 uger, og dermed egentlig har brugt sin sygedagpengeperiode, vil personen få ret til at modtage sygedagpenge frem til og med den 31. august 2021, uanset om personen måtte opfylde betingelserne for forlængelse i § 27, stk. 1, eller § 29, stk. 1.
Ændringen i § 58 f, stk. 3, vil betyde, at hvis personen fortsat er uarbejdsdygtig på grund af egen sygdom, når den midlertidige ordning for personer i øget risiko for et alvorligt sygdomsforløb ved smitte med covid-19 er ved at udløbe, vil kommunen skulle tage stilling til, om personens udbetaling af sygedagpenge kan forlænges efter lovens almindelige forlængelsesregler.
Det gælder også, selvom personen evt. allerede på det tidspunkt, hvor kommunen vil skulle tage stilling til, om en af forlængelsesreglerne kan anvendes, har modtaget sygedagpenge i f.eks. 30 uger.
Kommunen må behandle sagen, som om revurderingstidspunktet blev nået i august 2021, og tage stilling til en eventuel forlængelse.
 Herved sikres de lønmodtagere, som omfattes af ordningen, en ydelse frem til og med den 31. august 2021, hvis betingelserne er opfyldt i perioden.
Til § 3 Det foreslås, at loven skal træde i kraft den 1. juli 2021 Loven gælder ikke for Færøerne og Grønland, idet det bemærkes, at lov om arbejdsløshedsforsikring m.v. og lov om sygedagpenge i øvrigt ikke finder anvendelse for Færøerne og Grønland, jf. § 105 i lov om arbejdsløshedsforsikring m.v. og § 83 i lov om sygedagpenge.
