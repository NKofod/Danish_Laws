Nr LSF 15 Forslag til Lov om ændring af lov om valg til Folketinget (Ændring  

 vedrørende partianmeldelse) Fremsat af Keld Albrechtsen (EL) Jette Gottlieb (EL) den 25. oktober 1994 I lov om valg til Folketinget, jf. lovbekendtgørelse nr. 759 af 19.
 august 1994, foretages følgende ændring:
 § 12, stk. 4, ophæves.
Bemærkninger til lovforslaget Der findes i folketingsvalgloven mange urimelige hindringer, som gør det  

 svært for nye partier at opstille til folketingsvalg.
Efter Enhedslistens  

 opfattelse bør adgangen til at opstille være rimelig nem, således at der -  

 hvis vælgerne ønsker det - kan sikres fornyelse i Folketinget.
I ganske  

 særlig grad urimelig er den bureaukratiske regel i folketingsvalglovens § 12,  

 stk. 4.
 Reglen indebærer, at folkeregistret efter at have attesteret en  

 vælgererklæring sender den til vælgeren, som derefter selv skal sende  

 erklæringen til partiet.
 Denne regel var formentlig afgørende for, at der ved valget den 21.  

 september 1994 ud over de daværende folketingspartier kun opstillede  

 yderligere eet parti, nemlig Enhedslisten - De Rød-Grønne.
Reglen i § 12, stk. 4, gør det næsten umuligt at sikre en fornyelse af  

 repræsentationen i Folketinget.
Der skal indsamles et meget stort antal  

 ekstra underskrifter, og det hele er meget dyrt.
Enhedslisten brugte i  

 1990-91 omkring 200.000 kr. på underskriftsindsamlingen, der gjorde  

 Enhedslisten opstillingsberettiget til valget i september 1994.
Blandt de nuværende partier uden for Folketinget har kun få en chance for  

 at opnå opstillingsret.
Dette kan f.eks. ramme Kristeligt Folkeparti, som ved  

 valget den 21. september 1994 opnåede 1,9 pct. af stemmerne.
Enhedslisten - De Rød-Grønne finder, at folketingsvalgloven allerede uden  

 § 12, stk. 4, er overordentlig restriktiv.
Derfor bør § 12, stk. 4, ophæves.
Det skal for god ordens skyld bemærkes, at forslagsstillerne på en række  

 andre punkter finder, at folketingsvalgloven burde ændres.
F.eks. burde den  

 udemokratiske 2 pct.-spærregrænse ophæves.
Men forslagsstillerne vil med  

 dette lovforslag forsøge hurtigt at få fjernet den værste af  

 folketingsvalglovens indskrænkninger af demokratiet.
Og dette gøres nok bedst  

 ved at undlade at inddrage andre elementer i lovforslaget.
