Cirkulære om obligatorisk opsparing i staten for 2008 § 1. Med virkning for finansåret 2008 gennemføres en obligatorisk opsparing på ministeriernes driftsrammer, jf. anmærkningerne til § 05.11.79. - § 29.11.79. på finanslovens ministerområdeparagraffer.
 § 2. Opsparingen skal udmøntes som mindreforbrug på ministerområdets konti under driftsrammen på forslag til lov om tillægsbevilling for 2008. Fordelingen af den samlede opsparing på de enkelte konti under driftsrammen fastlægges af ministerierne.
 § 3. Udmøntningen af mindreforbruget i 2008 skal i TB-oversigterne kategoriseres under Dispositionsbegrænsninger med følgende tekst: Udmøntning af obligatorisk opsparing i 2008.
§ 4. Grundet opsparingen kan der under ét ikke foretages et nettoforbrug af overført overskud og videreførselsbeholdninger i 2008 på ministerområdernes driftsrammer.
Overført overskud og videreførselsbeholdninger primo 2009 (opgjort efter bevillingsafregningen for 2008)  fratrukket det budgetterede forbrug af overskud i 2008 på finanslovforslaget for 2008  skal for ministerområdets driftsrammer under ét mindst svare til overført overskud og videreførselsbeholdninger primo 2008 (opgjort efter bevillingsafregningen for 2007).
 § 5. Reserveret bevilling er ikke omfattet af bestemmelsen i § 4.
 § 6. Finansministeriet kan dispensere fra bestemmelsen i § 4.
