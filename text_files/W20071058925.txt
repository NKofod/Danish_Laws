Erstatningsansvarslovens § 26a - godtgørelse til efterladte, nævnets j. nr. 07-520-07042/07043 N. j. nr. 07-520-07042/07043 Tiltalte blev i Vestre Landsret dømt for overtrædelse af straffelovens § 246, jf. § 245, stk. 1, jf. § 247, stk. 1, for med stump vold mod hoved og krop at have tilføjet moderen til de to ansøgere blandt andet svære kvæstelser i brystkassen og bugen, som medførte, at hun afgik ved døden.
Angrebet stod på i en time.
De to ansøgere, som var 8 og 14 år på hændelsestidspunktet, søgte hver om godtgørelse til efterladte på 85.000 kr.
Nævnet tilkendte godtgørelse i overensstemmelse hermed.
Nævnet lagde ved afgørelsen vægt på den voldsomme måde, moderen var afgået ved døden på, samt at der var tale om to mindreårige børn, der var blevet påført stor lidelse.
Børnene havde dog ikke været til stede ved volden.
