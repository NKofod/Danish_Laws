 I medfør af § 54 og § 149, stk. 10, i lov om luftfart, jf.  

 lovbekendtgørelse nr. 408 af 11. september 1985, fastsætter Statens  

 Luftfartsvæsen herved efter bemyndigelse fra Trafikministeriet, herunder i  

 bekendtgørelse nr. 93 af 8. marts 1982 om flyvesikringstjeneste,  

 luftrumsorganisation, lufttrafikregler og luftfartsinformationstjeneste (BL  

 7-02), § 7 og § 8, følgende:
1. Referencedokumenter 1.1 BL 3-18, Flyvepladsledelse på godkendte flyvepladser, seneste udgave,  

 for tiden 1. udgave af 6. november 1987.
 1.2 BL 3-24, Etablering af lufttrafiktjeneste, seneste udgave, for tiden  

 2. udgave af 1. marts 1987.
 1.3 BL 3-34, Etablering af vejrobservationstjeneste, seneste udgave, for  

 tiden 1. udgave af 18. juli 1988.
 1.4 BL 7-2, Drift af vejrobservationstjeneste, seneste udgave, for tiden  

 2. udgave af 18. juli 1988.
 1.5 BL 7-19, Drift af meteorologisk tjeneste, seneste udgave, for tiden 1.  

 udgave af 6. juni 1989.
2. Definitioner Flyvevejrtjenestekontor:
 Et kontor, der er bemandet med flyvemeteorolog(er), er beliggende på en  

 flyveplads og er udpeget til at udstede udsigter og yde anden form for  

 meteorologisk tjeneste, der kræves for at dække flyveoperationelle behov.
 Formidlingstjeneste:
 En tjeneste, der omfatter indhentning af meteorologiske oplysninger og  

 videregivelse af disse til luftfartsforetagender, flyvebesætningsmedlemmer,  

 lufttrafiktjenesteenheder, lufthavnsadministrationer og andre, der er  

 beskæftiget med luftfart.
 Meteorologisk melding:
 En beskrivelse af observerede meteorologiske forhold på et bestemt  

 tidspunkt og sted.
 Meteorologisk overvågningskontor:
 Et kontor, der er bemandet med flyvemeteorolog(er), og som har til opgave  

 inden for grænserne af en flyveinformationsregion at opretholde overvågning  

 af vejrforholdene og at udfærdige, afgive og udsende oplysninger og varsler  

 om en route-vejrfænomener, som kan indvirke på flyveoperationers sikkerhed.
 Meteorologiske oplysninger:
 Meteorologiske meldinger, analyser, udsigter og enhver anden beskrivelse,  

 der vedrører eksisterende eller forventede meteorologiske forhold.
 Meteorologisk tjeneste:
 Fællesbetegnelse for de forskellige former for tjenester, der udøves af  

 meteorologiske overvågnings- og flyvevejrtjenestekontorer samt af  

 formidlingstjeneste- og vejrobservationstjenesteenheder.
 Vejrobservationstjeneste:
 En tjeneste, der har til opgave at observere flyvepladsens aktuelle  

 vejrforhold og at udfærdige meteorologiske meldinger til brug for luftfarten.
3. Anvendelsesområde Denne BL fastsætter bestemmelser for etablering af meteorologisk tjeneste,  

 bortset fra vejrobservationstjeneste, for luftfarten inden for dansk område  

 samt inden for områder, for hvilke Danmark i henhold til international  

 overenskomst er forpligtet til at yde en sådan tjeneste.
 Anm. 1: Bestemmelser for drift af meteorologisk tjeneste findes i BL 7-19.
 Anm. 2: Bestemmelser for etablering og drift af vejrobservationstjeneste  

 findes i henholdsvis BL 3-34 og BL 7-2.
4. Generelt 4.1 I det omfang Statens Luftfartsvæsen af hensyn til flyvesikkerheden  

 finder det påkrævet, skal der etableres meteorologiske overvågningskontorer  

 og flyvevejrtjenestekontorer for udøvelse af meteorologisk tjeneste til  

 imødekommelse af de flyveoperationelle behov.
 4.1.1 Uanset bestemmelsen i pkt. 4.1 kan Statens Luftfartsvæsen i særlige  

 tilfælde tillade etablering af en sådan tjeneste.
4.1.2 Statens Luftfartsvæsen kan i tilfælde, hvor en bruger har særlige  

 behov for, at et flyvevejrtjenestekontor udsteder udsigter, jf.
BL 7-19, pkt.  

 4.4, for et område, hvorfra der ikke foreligger fornødne meteorologiske  

 observationsdata, pålægge den, der har behov for denne tjeneste, at  

 tilvejebringe sådanne data.
4.2 Det påhviler den, der har tilladelse til at indrette og drive en  

 flyveplads eller et civilt område på en militær flyvestation med  

 flyvepladsflyveinformationstjeneste eller tårnkontroltjeneste, jf.
BL 3-24, i  

 det følgende kaldet koncessionshaveren, at etablere en formidlingstjeneste på  

 flyvepladsen i overensstemmelse med denne BL.
 5. Udstyr m.v.
 Statens Luftfartsvæsen fastsætter for hver enkelt flyveplads de tekniske  

 krav til det kommunikationsudstyr, der skal anskaffes til pladsen, samt  

 fastsætter, hvilke metoder der skal anvendes.
6. Godkendelse 6.1 Etablering af meteorologisk tjeneste med tilhørende udstyr m.v. skal  

 godkendes af Statens Luftfartsvæsen.
 6.2 Ansøgning om godkendelse skal være Statens Luftfartsvæsen i hænde  

 senest 3 måneder, før godkendelsen ønskes udnyttet, og være vedlagt de  

 oplysninger, der er nævnt i afsnit 7.
7. Driftshåndbog Afsnittet om meteorologisk tjeneste i driftshåndbogen, jf.
BL 3-18, skal  

 mindst indeholde følgende:
a.
Tjenestens organisation, herunder daglig leder og placering.
b.
Lokale forskrifter for indhentning og formidling af meteorologiske  

 oplysninger.
c.
Beskrivelse af hjælpemidler, herunder kommunikationsudstyr, og  

 forskrifter for vedligeholdelse heraf.
8. Tilbagekaldelse Statens Luftfartsvæsen kan tilbagekalde en godkendelse, der er meddelt  

 efter afsnit 6, hvis de vilkår, der er indeholdt i godkendelsen,  

 bestemmelserne i denne BL, bestemmelserne i BL 7-19 eller øvrige gældende  

 forskrifter ikke overholdes.
9. Dispensation Statens Luftfartsvæsen kan i særlige tilfælde dispensere fra  

 bestemmelserne fra denne BL.
10. Klageadgang Afgørelser truffet af Statens Luftfartsvæsen efter bestemmelser i denne BL  

 kan påklages til Trafikministeriet.
11. Straf 11.1 Overtrædelse af bestemmelserne i afsnit 4, 5, 6 og 7 i denne BL  

 straffes med bøde.
 11.2 Er overtrædelsen begået af et aktieselskab, anpartsselskab,  

 andelsselskab eller lignende, kan der pålægges selskabet som sådant  

 bødeansvar.
12. Ikrafttræden Denne BL træder i kraft den 1. august 1989.
