Fremsat den 18. november 2020 af Per Larsen (KF), Katarina Ammitzbøll (KF), Birgitte Bergman (KF), Niels Flemming Hansen (KF), Brigitte Klintskov Jerkel (KF) og Søren Pape Poulsen (KF) Forslag til folketingsbeslutning om at fremrykke afgifterne på cigaretter, så færre børn og unge starter med at ryge Regeringen pålægges at fremsætte et lovforslag, der fremrykker de planlagte afgiftsstigninger på cigaretter fra den 1. januar 2022 til den 1. januar 2021, således at en pakke cigaretter koster 60 kr. ved årsskiftet.
Yderligere skal det i lovforslaget fremgå, at detailhandlen maksimalt må sælge cigaretter med gamle afgiftstempler indtil den 1. februar 2021.
Bemærkninger til forslaget Den 1. april 2020 blev afgifterne på cigaretter hævet, bl.a. som følge af vedtagelsen af B 3 (folketingsåret 2019-20) for at sikre, at færre børn skulle starte med at ryge.
Flere medier har efterfølgende kunnet dokumentere, at der forsat flere måneder efter afgiftsstigningen florerer et hav af cigaretter til gamle afgiftstempler i detailhandlen (»Fire måneder efter afgiftsstigning: Man kan stadig købe smøger til den gamle pris«, Politiken, den 13. august 2020). Dertil er der blevet sendt ulovlige billige cigaretter på markedet, og der er opstået en priskrig heraf, hvor førende tobaksproducenter dumper prisen for at beholde markedsandele (»Billigere end loven tillader: Tobaksgigant sender millioner af ulovlige cigaretter på markedet«, DR, den 28. september 2020. »Regeringen klar med plan mod »usmagelig« tobaksinsdustri  men den virker først fra 2022«, DR, den 27. oktober 2020). Det er alt sammen imod den politiske intention om at hæve priserne på cigaretter.
Priskrigen betyder, at cigaretter, der skulle have kostet 55 kr. i dag, fortsat er at finde i detailhandlen til ca. 40 kr. (»Regeringen klar med plan mod »usmagelig« tobaksinsdustri  men den virker først fra 2022«, DR, den 27. oktober 2020). Regeringen har lanceret tiltag for at stoppe priskrigen, men Kræftens Bekæmpelse har til disse tiltag udtalt: »Nogle af forslagene er gode, men de kommer først til at virke, når afgiften på tobak stiger igen i 2022. De løser ikke de udfordringer, vi har haft med billig tobak det sidste halve år.
Det næste lange stykke tid vil man stadig kunne købe cigaretter til børnevenlige priser.« (»Ministerens nye tiltag mod billig tobak løser ikke problemet her og nu«, Kræftens Bekæmpelse, den 27. oktober 2020) Derfor foreslås det med dette beslutningsforslag at fremrykke den planlagte afgiftsstigning 1 år frem, således at prisen på cigaretter stiger fra den 1. januar 2021. Yderligere foreslås det, at detailhandlen maksimalt må sælge cigaretter med gamle afgiftstempler i 1 måned, således at der fra den 1. februar 2021 kun sælges cigaretter med nye afgiftsstempler.
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fremrykke afgifterne på cigaretter, så færre børn og unge starter med at ryge.
(Beslutningsforslag nr.
B 90) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
