Skriftlig fremsættelse (13. december  

 2001) Skatteministeren Herved tillader jeg mig for Folketinget at  

 fremsætte:
 Forslag til lov om ændring af toldloven.
(Lovforslag nr.
L 30).
 Lovforslaget om ændring af toldloven er et af  

 elementerne i regeringens forslag med henblik på at styrke  

 bekæmpelsen af terrorisme (anti-terrorpakken). Lovforslaget skal ses i  

 sammenhæng med de lovforslag, der fremsættes af  

 justitsministeren, økonomi- og erhvervsministeren samt ministeren for  

 flygtninge, indvandrere og integration samtidig med dette forslag.
Formålet med forslaget er at give de  

 statslige told- og skattemyndigheder mulighed for at kontrollere og  

 tilbageholde penge m.v., der overstiger modværdien af 15.000 euro, og  

 som findes i forbindelse med personers indrejse i eller udrejse fra Danmark,  

 og som må befrygtes at stamme fra en overtrædelse af straffeloven  

 eller skulle bruges til en overtrædelse af straffeloven, herunder til  

 finansiering af terrorisme.
De statslige told- og skattemyndigheder skal  

 straks overdrage sagen til politiet, der således også tager  

 stilling til, om der er grundlag for at anholde den pågældende.  

 Det foreslås desuden, at retsplejelovens kapitel 74 om  

 beslaglæggelse i øvrigt finder anvendelse ved  

 iværksættelse af tilbageholdelsen.
I dag har de statslige told- og skattemyndigheder ikke  

 mulighed for at kontrollere og tilbageholde  penge m.v., der medtages af  

 rejsende.
En sådan tilbageholdelse kan alene foretages af politiet og  

 kræver en retskendelse efter reglerne i retsplejeloven.
Efter hvidvaskningsloven, der trådte i kraft den 1.  

 juli 1993, skal banker og andre finansieringsinstitutter m.v. foretage  

 indberetning til Hvidvaskningssekretariatet, statsadvokaten for  

 økonomisk kriminalitet, såfremt, der opstår mistanke om  

 pengetransaktioner, hvor der kan være risiko for hvidvaskning.
Dette  

 har medført, at det er blevet mere almindeligt, at personer ved  

 indrejse og især ved udrejse medtager store beløb i penge m.v.,  

 som bl.a. kan hidrøre fra overtrædelser af straffeloven, og hvor  

 der i øvrigt kan være en ikke uvæsentlig risiko for, at de  

 kan blive anvendt til finansiering af terrorisme.
 Beløbsgrænsen på 15.000 euro svarer til  

 den beløbsgrænse, der gælder i henhold til lov om  

 forebyggende foranstaltninger mod hvidvaskning for bl.a. kredit- og  

 finansieringsinstittuters krav til kunders legitimering, når der skal  

 optages forrretningsmæssige forbindelser.
 Forslaget indebærer restriktioner på  

 EF-bestemmelserne om de fri kapitalbevægelser, men EF-Domstolen har i  

 en tidligere dom udtalt, at Traktaten ikke er til hinder for nationale  

 bestemmelser, hvorefter udførsel af mønter, pengesedler m.v.  

 kan gøres betinget af en forudgående anmeldelse.
