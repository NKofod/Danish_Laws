Planlægning og opgaver for amtskommunernes civile beredskab Amtsrådet skal udarbejde en samlet plan for amtskommunens civile  

 beredskab.
(Beredskabslovens § 25, stk. 2) Det civile beredskabs opgave er at planlægge og træffe foranstaltninger  

 med henblik på under krise eller krig at videreføre samfundets funktioner  

 samt at yde støtte til landets samlede forsvar.
(Beredskabslovens § 2) Amtsrådet udarbejder en samlet plan for amtskommunens civile beredskab,  

 der omfatter amtskommunens opgaver inden for sundheds- og socialområdet,  

 herunder sygehusberedskabet, beredskabet i den primære sundhedstjeneste og  

 lægemiddelberedskabet.
Planen skal endvidere omfatte områder såsom vejvæsen,  

 transport, vandforsyning (vandindvinding), miljø m.v.
Planen for  

 amtskommunens civile beredskab bør udarbejdes således, at den også kan  

 anvendes ved katastrofer i fredstid.
(Bemærkningerne til forslaget til beredskabslovens § 25) Indholdsfortegnelse Bilag Eksempel på standardberedskabsplan for en amtskommune 1. Indledning Amtskommunerne skal efter beredskabsloven planlægge for deres civile  

 beredskab med henblik på at kunne varetage samfundsvigtige opgaver under  

 krise eller krig.
Med beredskabslovens ikrafttræden den 1. januar 1993 har amtskommunernes  

 forpligtelse til at udarbejde en plan for det civile beredskab fået fornyet  

 aktualitet.
Bl.a. er der som noget nyt - i forhold til den tidligere  

 lovgivning på området - i bemærkningerne til beredskabsloven medtaget en  

 anbefaling af, at amtskommunens civile beredskabsplan bør udarbejdes således,  

 at den også kan anvendes ved katastrofer i fredstid.
 Beredskabsloven pålægger i øvrigt ikke amtskommunerne nye opgaver i  

 forhold til den nu ophævede lov om det civile beredskab.
Der skal udarbejdes en samlet plan for amtskommunens civile beredskab, der  

 omfatter amtskommunens opgaver inden for sundheds- og socialområdet, herunder  

 sygehusberedskabet, beredskabet i den primære sundhedstjeneste og  

 lægemiddelberedskabet.
Planen skal endvidere omfatte amtskommunens øvrige  

 områder såsom vejvæsen, transport, vandforsyning (vand-indvinding), miljø,  

 kultur og undervisning.
 Planen udarbejdes på grundlag af den eksisterende fredsmæssige planlægning  

 inden for de nævnte områder og bør som nævnt udarbejdes således, at den også  

 kan anvendes ved katastrofer i fredstid.
 Formålet med at samle alle civile beredskabsområder i en plan er at skabe  

 overblik over den civile beredskabsplanlægning i amtskommunen samt at sikre  

 en samlet koordineret planlæg- ning især med hensyn til anvendelsen af  

 amtskommunens ressourcer.
 Amtskommunens samlede plan for det civile beredskab skal revideres i det  

 omfang udviklingen gør det nødvendigt, dog mindst en gang i hver kommunal  

 valgperiode.
Et eksemplar af planen og efterfølgende revisioner heraf indsendes til  

 civilregionen, hvor planen opbevares.
Beredskabsstyrelsen vil fra  

 civilregionen modtage den første plan, der udarbejdes i henhold til  

 beredskabsloven, til gennemsyn.
Herefter vil civilregionen en gang i hver  

 kommunal valgperiode indsende den reviderede plan til styrelsen.
Der henvises  

 nærmere til afsnit 6.2.
2. Planlægningsgrundlaget 2.1. Generelt Grundlaget for udarbejdelsen af den samlede plan for amtskommunens civile  

 beredskab er:
 - Tidligere udsendte vejledninger og retningslinier samt hidtidige planer  

 m.v. inden for amtskommunens civile beredskabsområder (forvaltningsområder).
 - En vurdering af Danmarks sikkerhedspolitiske situation, jf. den nærmere  

 omtale i afsnit 2.3.
 2.2. Bestemmelser, vejledninger, hidtidige planer m.v.
 Ifølge beredskabslovens §§ 26 og 27 fastsætter indenrigsministeren de  

 generelle vejledende retningslinier for udarbejdelsen af en samlet plan for  

 amtskommunens civile beredskab, og de enkelte ministre fastsætter - som  

 hidtil - hver inden for deres område vejledende retningslinier for  

 planlægning af amtskommunens civile beredskab.
Denne vejledning om amtskommunernes civile beredskabsplanlægning med  

 tilhørende standardplan er udarbejdet af Beredskabsstyrelsen i medfør af § 5  

 i bekendtgørelse nr. 27 af 14. januar 1994 om tilsynet med det kommunale  

 redningsberedskab og om henlæggelse af visse opgaver og beføjelser til  

 Beredskabsstyrelsen.
Efter bekendtgørelsens § 5 fastsætter styrelsen  

 vejledende retningslinier for udarbejdelsen af den plan, der er nævnt i  

 beredskabslovens § 25, stk. 2, jf. beredskabslovens § 26.
 Vejledningen erstatter den tidligere udsendte vejledning om planlægning af  

 civilt beredskab i kommuner og amtskommuner, der indgår som kapitel 1 i den  

 kommunale beredskabshåndbog (Vejledning i planlægning af kommunalt civilt  

 beredskab).
 Indtil videre indgår vejledningen som en integreret del af denne håndbog,  

 der sammen med den udsendte håndbog om sundhedsberedskabet er grundlaget for  

 planlægningen af amtskommunens civile beredskab, herunder  

 sundhedsberedskabet.
 Der må endvidere i planlægningen tages hensyn til de gældende  

 beredskabsforanstaltninger for amtskommunen, især inden for  

 sygehusberedskabet, indeholdt i Civilforsvarets beredskabsbestemmelser.  

 Bestemmelserne, som gælder indtil videre, vil senere blive erstattet af en ny  

 samling af beredskabsbestemmelser for redningsberedskabet, herunder  

 sygehusberedskabet.
For det civile beredskab foreligger der i visse regioner  

 beredskabsforanstaltninger i form af vejledende regionalt aftalte  

 beredskabsbestemmelser udsendt af civilregionen.
I vejledningens afsnit 5.2.  

 er nærmere beskrevet, hvorledes de centrale og regionale  

 beredskabsbestemmelser kan indarbejdes i den civile beredskabsplan.
 Den samlede plan for amtskommunens civile beredskab udarbejdes på grundlag  

 af de eksisterende civile beredskabsplaner for de enkelte forvaltninger, der  

 indgår som delplaner i den samlede plan, jf. nærmere nedenfor afsnit 5.1. og  

 5.3.
2.3. Den sikkerhedspolitiske situation Der er i Danmark bred politisk enighed om, at det er nødvendigt at  

 opretholde et totalforsvarsberedskab.
Totalforsvaret er den samlede og  

 koordinerede indsats på alle områder med henblik på at opretholde  

 forsvarsviljen og sikre den bedst mulige udnyttelse af alle militære og  

 civile ressourcer for at forebygge krig, forsvare landet og opretholde et  

 organiseret og fungerende samfund, herunder beskytte befolkningens liv og  

 ejendom.
 Det militære forsvar, redningsberedskabet, det civile beredskab og  

 politiet udgør de 4 elementer i totalforsvaret.
Inden for totalforsvaret planlægges beredskabet på grundlag af en  

 vurdering af de sikkerhedspolitiske forhold af betydning for Danmark.
Denne  

 vurdering tilvejebringes af forsvaret.
Den sikkerhedspolitiske udvikling har medført, at det i den nuværende  

 situation ikke er særlig sandsynligt, at der i en overskuelig fremtid vil  

 opstå en decideret militær trussel mod Danmark.
Muligheden for, at Danmark på  

 længere sigt kan stå over for truslen om en større militær aggression kan dog  

 ikke udelukkes. Ændringerne i den sikkerhedspolitiske situation har således  

 ikke ændret ved det forhold, at dimensioneringen af det militære forsvar og  

 af totalforsvaret som helhed fortsat skal baseres på muligheden for en større  

 militær aggression imod landet, idet det er den farligste og sværeste opgave  

 nationen kan komme ud for.
Det er således fortsat nødvendigt at foretage en beredskabsplanlægning med  

 henblik på krise eller krig.
Under en krise - hvorved forstås truende udsigt  

 til krig - vil det ikke være muligt at etablere et tilstrækkeligt beredskab  

 uden forudgående planlægning, navnlig for så vidt angår uddannelse af ledere  

 og tilvejebringelse af ressourcer 3. Amtskommunens civile beredskabsopgaver 3.1. Generelt Det civile beredskabs opgave er at planlægge og træffe foranstaltninger  

 med henblik på under krise eller krig at videreføre samfundets funktioner  

 samt at yde støtte til landets samlede forsvar, jf. beredskabslovens § 2.
 Arbejdet med det civile beredskab består navnlig i at planlægge for,  

 hvordan de normale administrative procedurer vil kunne tilpasses, samt  

 hvorledes forvaltningerne i givet fald omstilles til at kunne løse såvel  

 normale som ekstraordinære opgaver, når vilkårene for opgaveløsningen ændres  

 under krise eller krig.
Det er i denne forbindelse vigtigt at sørge for, at der tages  

 beredskabsmæssige hensyn i det daglige arbejde, så der eksisterer et reelt  

 civilt beredskab i amtskommunen.
Det er især vigtigt i de forvaltninger, der  

 ikke normalt arbejder med konkrete beredskabsopgaver.
At tage beredskabsmæssige hensyn kan f.eks. være, at der ved nybyggeri  

 eller modernisering af institutioner sørges for, at der kan tilsluttes  

 nødanlæg, således at institutionen kan fungere uden ekstern varme-, vand- og  

 elforsyning i kortere eller længere tid.
Endvidere bør der i forbindelse med  

 uddannelse af nøglepersoner i fredstid tages hensyn til de pågældendes  

 opgaver under krise eller krig.
På visse områder består opgaven i at planlægge for en videreførelse af  

 amtskommunens fredstidsberedskab under krise eller krig.
Dette gælder f.eks.  

 på miljøområdet, hvor der i fredstid er etableret et miljøberedskab, som  

 indebærer et aftalt samarbejde mellem amtskommunen, kommuner og politi om  

 deres respektive opgaver vedrørende forebyggelse og bekæmpelse af større  

 miljøuheld.
Endvidere kan nævnes tilrettelæggelse og sikring af procedurer for  

 information og tekniske forhold for radio- og anden kommunikation.
Desuden  

 bør amtskommunen være opmærksom på behovet for udveksling af væsentlige data,  

 f.eks. om nøglepersoner, kontaktadresser og ressourcer, herunder oversigter  

 over entreprenørmateriel.
Amtskommunens beredskabsopgaver beskrives nærmere nedenfor.
De nævnte  

 opgaver er ikke nødvendigvis de eneste væsentlige.
Men de er eksempler på  

 opgaver, hvis løsning er baseret på forvaltningernes evne til at kunne  

 omstille sig til ændrede vilkår.
Ligeledes skal det understreges, at den  

 valgte beskrivelse af strukturen med fire forvaltninger er et eksempel.
3.2. Central- og økonomiforvaltningen Der skal sørges for, at borgerne er velinformerede - uanset situationen -  

 og har mulighed for at få svar på forespørgsler inden for amtskommunens  

 ansvarsområde.
At være forberedt på at løse en langt større  

 informationsopgave er en del af beredskabsplanlægningen.
Manglende eller  

 utilstrækkelig information skaber utryghed og usikkerhed og kan i sig selv  

 være med til at forværre situationen.
Amtskommunen må være opmærksom på, at  

 planlægningen af informationsvirksomheden må koordineres med kommunerne,  

 politikredsene/politiregionen, civilregionen og eventuelle andre myndigheder,  

 der har informationsopgaver, som berører amtskommunens områder.
 En opgave, der bør prioriteres højt ved planlægningen af det civile  

 beredskab, er ansvaret for forvaltningernes videreførelse ved strømsvigt,  

 herunder hvordan amtskommunens edb-systemer videreføres uden den almindelige  

 strømforsyning og uden forbindelse til centrale edb-registre.
Opgørelse af behovet for sikrede telefoner, opgørelse og registrering af  

 udpegede lokaliteter samt omfordeling af amtskommunens personale er også  

 forvaltningens ansvar.
Opretholdelse af - og eventuelt udvidelse af -  

 kontakten med kommunerne i amtet og med naboamter og andre myndigheder er  

 ligeledes væsentlig.
Central- og økonomiforvaltningen må endvidere forberede sig på at skulle  

 løse nye opgaver under krise eller krig.
Det kan f.eks. være fremskaffelse og  

 fordeling af arbejdskraft til amtskommunens opgaver i det omfang, de  

 eksisterende personalemæssige ressourcer ikke er tilstrækkelige.
Dette kan  

 gøres i samarbejde med arbejdsformidlingen.
 Endelig bør central- og økonomiforvaltningen have det overordnede ansvar  

 for den samlede plans udarbejdelse, herunder koordinering af de øvrige  

 forvaltningers delplaner.
3.3. Teknik- og miljøforvaltningen En væsentlig beredskabsmæssig opgave for teknik- og miljøforvaltningen er  

 at planlægge for, at almindelige forsyningsopgaver m.v. også kan udføres  

 under krise eller krig.
Eksempelvis har amtskommunen ansvaret for vandindvinding og fastlægger,  

 hvor indvinding af vand kan tillades, samt endvidere i hvilke mængder der kan  

 indvindes vand til forskellige formål.
Vand kan blive en knap ressource under  

 krise eller krig, og sikring af vandforsyningen til udpegede forbrugere kan  

 blive nødvendig.
Der bør derfor udarbejdes en plan for amtskommunens ændrede  

 vandprioritering i tilfælde af krise eller krig, herunder for eventuel  

 inddragelse/udvidelse af vandindvindingstilladelser.
 Der må i planlægningen tages højde for risikoen for forurening af  

 grundvandet, samt for at vandværker og kommunale rensningsanlæg kan blive  

 udsat for driftsforstyrrelser, eventuelt som følge af sabotage.
Amtskommunen har ligeledes ansvaret for planlægning og administration af  

 tilladelser til indvinding af visse råstoffer såsom sten, grus, sand, ler,  

 mergel og kalk.
Indvindingen varetages ofte af private firmaer efter  

 tilladelse fra amtskommunen.
Der bør sikres en tilstrækkelig forsyning under  

 krise eller krig.
Det kan ske i forbindelse med udstedelse af fremtidige  

 indvindingstilladelser eller ved særskilt aftale med de pågældende firmaer.
Amtskommunen er i væsentligt omfang involveret i overvågningen af miljøets  

 tilstand med hensyn til fast, flydende, luftformig og lydmæssig forurening,  

 og produktionsvirksomhed m.v. skal varetages under videst muligt hensyn til  

 miljøet.
Det bør fremgå af planen, dels i hvilket omfang miljøet vil blive  

 påvirket af en eventuelt øget produktion på miljøbelastende virksomheder, der  

 har særlig betydning under krise eller krig, dels hvilke foranstaltninger,  

 der kan iværksættes for at nedbringe miljøeffekten.
 Forvaltningen må endvidere planlægge for udførelsen af beredskabsopgaver  

 med hensyn til overvågning og iværksættelse af eventuelle foranstaltninger  

 vedrørende forurening af overfladevandet i vandløb og søer, havneområder og  

 kyststrækninger.
 Endvidere bør forvaltningens civile beredskab omfatte planlægning for  

 anvendelse og vedligeholdelse af kollektiv personbefordring,  

 brændstofbeholdninger, vejvedligeholdelse, snerydning, stormflodsberedskab  

 samt vedligeholdelse af vigtige arbejdsredskaber, køretøjer m.v.
3.4. Kultur-, undervisnings- og socialforvaltningen Amtskommunen må forberede sig på, at der kan ske store forandringer som  

 følge af ændrede vilkår under krise eller krig.
Eksempelvis må nogle af  

 amtskommunens institutioner på det sociale område - ligesom kommunernes  

 institutioner - udpeges til at skulle tage sig af langt flere patienter og  

 klienter end under normale forhold.
Dette skyldes, at der må påregnes en stor  

 førtidsudskrivning af patienter fra sygehusene i forbindelse med forøgelse af  

 behandlingskapaciteten.
Der vil ikke være mulighed for, at alle  

 førtidsudskrevne patienter kan passes i eget hjem.
Endvidere må der i planlægningen tages hensyn til, at der eventuelt ved  

 mobilisering vil være et reduceret antal læger og andet personale inden for  

 sundheds- og socialsektoren til rådighed i amtet.
Det må endvidere forventes,  

 at amtskommunens institutioner inden for socialsektoren med sundhedsfagligt  

 personale skal stille behandlingskapacitet til rådighed for såvel personer,  

 hvis behandlingsbehov sygehusene normalt dækker, som personer, hvor  

 behandlingen under normale omstændigheder ville være foretaget hos den  

 praktiserende læge.
Yderligere må der i planlægningen tages hensyn til, at en række af  

 amtskommunens institutioner vil kunne blive benyttet til andre formål i en  

 beredskabssituation.
Herunder bør der blandt andet ved planlægningen af  

 undervisningen tages hensyn til, at amtskommunens gymnasieskoler,  

 voksenuddannelsescentre og andre undervisningsinstitutioner vil kunne blive  

 benyttet til andre formål, eksempelvis indkvartering og forplejning.
 Endelig kan nævnes planlægning for sikring af kulturelle værdier og  

 særlige arkivalier.
3.5. Sundheds- og sygehusforvaltningen Sundheds- og sygehusforvaltningens opgaver er primært planlægning og  

 administration inden for sundhedsberedskabet, som omfatter  

 sygehusberedskabet, lægemiddelberedskabet og beredskabet i den primære  

 sundhedstjeneste.
For sundhedsberedskabet gælder, at planlægningen heraf indgår i den  

 samlede sundhedsplanlægning for amtskommunen, som varetages i henhold til  

 bestemmelserne i sygesikringsloven.
Der henvises nærmere til  

 Beredskabsstyrelsens håndbog om sundhedsberedskabet.
 For at undgå overlapning mellem sundhedsberedskabsplanlægningen efter  

 sygesikringsloven og den civile beredskabsplanlægning efter beredskabsloven  

 anbefales det, at amtskommunens civile beredskabsplan på  

 sundhedsberedskabsområdet alene indeholder en henvisning til amtskommunens  

 sundhedsplan.
Der må dog være den fornødne sammenhæng mellem de to plankomplekser.
Det  

 må således af den civile beredskabsplan fremgå, hvorvidt sundheds- og  

 sygehusforvaltningens personale under krise eller krig skal varetage særlige  

 opgaver.
Endvidere må der være den fornødne sammenhæng i alarmeringsplanerne  

 for henholdsvis sundheds- og sygehusforvaltningen og sygehusberedskabet.
4. Planlægningens indhold og tilrettelæggelse 4.1. Generelt Under krise eller krig skal de normale samfundsfunktioner så vidt muligt  

 opretholdes.
Men under ændrede vilkår kan det blive nødvendigt at prioritere  

 opgaverne anderledes end sædvanligt.
Beredskabsplanlægning består i høj grad i at indføre beredskabsmæssige  

 hensyn i den daglige planlægning.
Endvidere gælder det grundlæggende princip,  

 at beredskabsplanlægningen og varetagelsen af opgaverne under krise eller  

 krig i videst muligt omfang skal udføres af de forvaltninger, der varetager  

 opgaverne i fredstid.
Herved skabes det fornødne grundlag for, at forvaltningerne kan  

 videreføres under krise eller krig, og at de kan omstilles og improvisere  

 hensigtsmæssigt under disse forhold.
Endvidere skabes der grundlag for, at  

 der kan ske en fleksibel udbygning af amtskommunens beredskab.
 Det er også vigtigt, at der jævnligt afholdes planspil og øvelser m.v. til  

 implementering, afprøvning og levendegørelse af planen.
Som nævnt i afsnit 2.3. bør der uanset den ændrede sikkerhedspolitiske  

 situation foretages en planlægning af beredskabet for en krise- eller  

 krigssituation.
Enkelte dele af planlægningen vil dog kunne udskydes, indtil  

 der foreligger et konkret behov.
Hver forvaltning udarbejder en delplan for sit eget civile beredskab, som  

 omfatter en opstilling af målsætning og tidsplan for beredskabets eventuelle  

 udbygning i fredstid, herunder navnlig tilvejebringelse og uddannelse af  

 yderligere personale samt anskaffelse af materiel og køretøjer m.v.
Endvidere  

 skal det fremgå af delplanen, hvorledes det daglige beredskab udbygges, hvis  

 der opstår behov herfor.
Hvis der eksempelvis skal tilvejebringes ekstraordinære ressourcer inden  

 for et bestemt forvaltningsområde, må planlægningen i fredstid omfatte en  

 opgørelse af det ekstraordinære behov, herunder hvilke personalekategorier og  

 materieltyper der vil være brug for, samt hvorfra de ekstraordinære  

 ressourcer kan tilvejebringes.
Endvidere bør der planlægges for, hvorledes de  

 forvaltninger, der skal afgive ressourcer, kan fortsætte deres virksomhed  

 under krise eller krig med en eventuelt reduceret bemanding.
Der må endvidere være udarbejdet alarmeringsoversigter og lign. for  

 nøglepersoner, hvorimod den mere detaljerede udarbejdelse af bemandingsplaner  

 m.v. for det øvrige personale med henblik på krise eller krig kan udskydes,  

 til situationen kræver det.
Nøglepersoner bør være udpeget og uddannet i  

 fredstid, mens den supplerende uddannelse af det øvrige personale kan  

 udskydes som følge af den forlængede varslingstid.
 Der bør herefter ske en samlet bearbejdning og koordinering af delplanerne  

 for de enkelte forvaltninger, hvorved det påses, at amtskommunens samlede  

 ressourcer udnyttes optimalt, og at der i øvrigt er den fornødne koordinering  

 mellem de enkelte delplaner.
Amtskommunen bør være opmærksom på, at beredskabsplanen ikke bliver for  

 omfattende og uoverskuelig.
Det vil ofte være fyldestgørende med oversigt  

 over foreliggende detailplaner på en række områder, f.eks. for institutioner.
Det er vigtigt, at der er den størst mulige offentlighed omkring  

 beredskabsplanen.
Det må derfor ved udarbejdelsen af de enkelte afsnit  

 afgøres, hvilke dele af planen der ikke bør være offentligt tilgængelige,  

 f.eks. alarmeringsoversigter, således at disse dele af planen vil kunne  

 adskilles fra resten.
Planen kan f.eks. opdeles i to eller flere dele.
4.2. Ressourcer De beredskabsmæssige ressourcer, som skal indgå i planlægningen, omfatter  

 personale, materiel, køretøjer og lokaliteter m.v.
Det er vigtigt at  

 fastlægge, hvilke aktuelle ressourcer, der skal være til stede, hvilke  

 ressourcer, der eventuelt skal kunne tilvejebringes ved forhøjelse af  

 beredskabet, samt hvordan og hvorfra disse ressourcer tilvejebringes.
Ved planlægningen af amtskommunens samlede civile beredskab må der tages  

 stilling til, hvordan amtskommunens ressourcer mest hensigtsmæssigt kan  

 nyttiggøres inden for det civile beredskab.
Det må i den forbindelse sikres,  

 at der er den fornødne koordinering mellem de enkelte forvaltningers  

 anvendelse af amtskommunens ressourcer, både med hensyn til personale,  

 materiel, køretøjer og lokaliteter.
Hvis der i ekstraordinære situationer skal benyttes ressourcer fra andre  

 offentlige eller private virksomheder, der på aftalebasis varetager opgaver  

 for amtskommunen, må dette fremgå af planen.
Det skal i denne forbindelse  

 understreges, at amtskommunen også er ansvarlig for de beredskabsopgaver, der  

 på aftalebasis varetages af andre myndigheder eller virksomheder, herunder  

 private entreprenører, f.eks.
Falcks Redningskorps A/S.
Der må endvidere tages hensyn til, at enkelte af amtskommunens ansatte i  

 et vist omfang kan forventes udpeget som rådgivere for regionsamtmanden under  

 krise eller krig og derved indgår i civilregionens krigsmæssige organisation.  

 De pågældende vil - i det omfang, de skal varetage denne funktion - ikke  

 umiddelbart være til rådighed for amtskommunen.
Der henvises nærmere til de  

 gældende bestemmelser om civilregionernes sammensætning og opgaver.
 I forbindelse med tilvejebringelse af personalemæssige ressourcer til  

 amtskommunens beredskab henledes opmærksomheden på, at offentligt ansatte  

 efter beredskabslovens § 57 har pligt til at løse de beredskabsopgaver, der  

 pålægges dem.
 Personer, der ved ekstraordinær indkaldelse eller mobilisering skal møde  

 ved det militære forsvar eller ved redningsberedskabet, kan ikke indgå i  

 amtskommunens civile beredskab, medmindre de pågældende ved designering  

 fritages for denne mødepligt.
Hvis en person skal udføre et samfundsvigtigt arbejde ved etablering af  

 amtskommunens civile beredskab og ikke inden for en rimelig tid vil kunne  

 erstattes, bør amtskommunen tage initiativ til at få den pågældende  

 designeret til denne særlige funktion.
Dette sker ved, at amtskommunen  

 indsender en ansøgning herom til Beredskabsstyrelsen.
Hvis ansøgningen  

 imødekommes, udstedes et designeringsbevis til den pågældende, som herefter i  

 tilfælde af mobilisering er fritaget for mødepligten ved det militære forsvar  

 eller redningsberedskabet, så længe personen varetager den særlige funktion  

 inden for det civile beredskab.
 Det er vigtigt, at det allerede i fredstid er fastlagt, hvilke  

 nøglepersoner, der skal varetage videreførelsen af de samfundsvigtige  

 funktioner under krise eller krig.
 I øvrigt henvises til de gældende bestemmelser om fritagelse for mødepligt  

 ved redningsberedskabet og forsvaret under krise eller krig (designering).
5. Beredskabsplanens opbygning i hovedtræk 5.1. Generelt Alle amtskommuner skal i henhold til beredskabslovens § 25, stk. 2,  

 udarbejde en samlet plan for amtskommunens civile beredskab.
Ved planens udarbejdelse skal der tages hensyn til, at visse af det civile  

 beredskabs opgaver eventuelt skal løses i samarbejde med naboamter, kommuner  

 eller andre myndigheder.
Derfor kan det være en fordel, at amtskommunernes  

 planer er ensartet opbygget.
 Beredskabsstyrelsen anbefaler, at den samlede plan opbygges som en plan  

 med et generelt afsnit og en delplan for hver af amtskommunens forvaltninger.
5.2. Planens generelle del Planens generelle del bør indeholde en beskrivelse, der er fælles for alle  

 forvaltningsområder.
 Planen bør indledes med et afsnit, der beskriver formålet med og  

 grundlaget for beredskabsplanlægningen samt indeholder faktiske oplysninger  

 om amtskommunen, herunder beliggenhed, særlige forhold m.v.
Dernæst bør planen indeholde en beskrivelse af og oversigt over  

 amtskommunens organisation omfattende den politiske og administrative  

 ledelse, de forskellige sektorer inden for amtets forvaltning samt  

 forvaltningscheferne og øvrige nøglepersoner.
Det er vigtigt, at  

 ledelsesforholdene beskrives entydigt.
Planen bør indeholde direktiver for  

 amtskommunens forvaltning, der beskriver de særlige administrative  

 procedurer, som på visse områder skal følges under krise eller krig.
Det skal bl.a. fremgå, hvorledes foranstaltninger fra Civilforsvarets  

 beredskabsbestemmelser, der berører amtskommunens forvaltninger og  

 sygehusberedskabet, iværksættes.
Eventuelt kan direktivet herom suppleres med  

 en oversigt bagest i planen over disse foranstaltningers iværksættelse.
 Endvidere kan omtales proceduren for iværksættelse af regionalt aftalte  

 beredskabsbestemmelser for det civile beredskab udsendt af civilregionen,  

 eller disse foranstaltninger kan indgå i den nævnte oversigt.
 Desuden bør der i det indledende afsnit være henvisninger til andre  

 relevante planer, beskrivelse af forholdet til andre myndigheder med  

 beredskabsmæssigt ansvar m.v., og der bør redegøres for den procedure, der  

 skal følges i amtskommunen ved den administrative udarbejdelse og revision af  

 planen og ved den administrative og politiske godkendelse.
5.3. Delplaner for de enkelte forvaltninger Hver delplan bør indledes med et afsnit, som beskriver målsætningen for  

 planlægningen af det civile beredskab inden for forvaltningen.
I afsnittet  

 nævnes planlagte initiativer vedrørende det civile beredskab i fredstid i  

 overensstemmelse med amtskommunens vedtagne budget.
Endvidere nævnes de  

 initiativer, som forvaltningen skal iværksætte ved forøgelse af beredskabet.
 Dernæst bør planen indeholde en organisationsplan og en alarmeringsplan  

 for den pågældende forvaltning samt om nødvendigt en plan for omstilling af  

 den eksisterende organisation til at kunne varetage opgaver under krise eller  

 krig.
 Endvidere bør hver delplan indeholde et afsnit om særlige forholdsregler i  

 en beredskabssituation, oversigter over forvaltningens aktuelle ressourcer  

 samt tilvejebringelse af eventuelle ekstraordinære ressourcer.
 5.4. Instrukser, aftaler og oversigter over andre planer m.v.
Særlige instrukser, aftaler og oversigter over andre relevante  

 beredskabsplaner bør for overskuelighedens skyld samles til sidst i den  

 pågældende delplan, eventuelt i en særlig bilagsdel til hele planen.
Som  

 eksempler herpå kan nævnes:
 - Aftaler om samarbejde og koordinering med andre amtskommuner og kommuner  

 eller med civilregionen og beredskabscentret/beredskabsregionen samt aftaler  

 med virksomheder i amtskommunen.
 - Oversigt over foranstaltninger fra Civilforsvarets  

 beredskabsbestemmelser og disses iværksættelse samt eventuelt regionalt  

 aftalte beredskabsbestemmelser, jf. ovenfor afsnit 5.2.
- Oversigter over detaljerede alarmerings- og mødeplaner og planer for  

 evakuering og omstilling af udpegede institutioner til brug ved forhøjelse af  

 beredskabet.
For så vidt angår evakueringsplaner for institutioner henvises  

 til Beredskabsstyrelsens vejledning herom.
 6. Inddragelse af andre myndigheder ved  

 planudarbejdelsen m.v.
6.1. Hvilke myndigheder ? Inden planen forelægges til endelig godkendelse i amtsrådet bør der være  

 indhentet udtalelser eller rådgivning fra andre relevante  

 beredskabsmyndigheder som nedenfor anført.
Civilregionerne koordinerer planlægningen af det civile beredskab i  

 regionen og inddrager i relation hertil i fornødent omfang militærregionen,  

 beredskabscentret (beredskabsregionen) og politiregionen, amtsråd og  

 kommunalbestyrelser, andre offentlige myndigheder samt offentlige og private  

 virksomheder.
Civilregionen vil som led i varetagelsen af den koordinerende  

 funktion kunne yde amtskommunen bistand i forbindelse med den civile  

 beredskabsplanlægning.
Der henvises i øvrigt til de gældende bestemmelser om  

 civilregionernes sammensætning og opgaver.
 Amtskommunen må endvidere være opmærksomme på, at det ved  

 planudarbejdelsen vil kunne være relevant at inddrage ministerielt udpegede  

 repræsentanter, der under krise eller krig indgår i civilregionens  

 organisation.
I denne forbindelse kan særligt nævnes regionstransportcheferne, som er  

 udpeget af Trafikministeriet, og som varetager planlægningen for og  

 prioriteringen af f.eks. vejtransporter og vedligeholdelse af det overordnede  

 vejnet og større trafikanlæg med henblik på at sikre, at samfundsvigtige  

 funktioner af betydning for totalforsvaret fortsat vil kunne udføres under  

 krise eller krig.
Herunder er det pålagt regionstransportcheferne bl.a. at  

 koordinere opgaver, der samtidig vedrører flere amtskommuner inden for en  

 civilregion.
 Statens regionale beredskabscentre (i region VI Beredskabsstyrelsens  

 Befalingsmandsskole) varetager den regionale planlægning og tilrettelæggelse  

 af redningsberedskabet og indgår - som beredskabsregion - i den  

 kommandoorganisation, der etableres under krise eller krig.
 Endvidere varetager beredskabscentrene lokalitetsregistreringen, og  

 amtskommunen kan således ved at inddrage beredskabscentret i planlægningen  

 sikre, at udpegede lokaliteter vil være til rådighed under krise eller krig.
 Civilregionen og beredskabscentret har indhentet oplysninger fra forsvaret  

 om dets lokale planlægning og kan derfor orientere amtskommunen om forhold,  

 som de bør have kendskab til i forbindelse med beredskabsplanlægningen.
Kommunernes og politiets beredskabsplaner har på visse områder berøring  

 med amtskommunens planlægning af det civile beredskab.
Det drejer sig især om  

 sygehusberedskabet, beredskabet i den primære sundhedstjeneste og  

 ambulancetjenesten.
Disse områder er en del af amtskommunens planlægning af  

 sundhedsberedskabet, jf. ovenfor afsnit 3.5. Om samarbejdet med andre  

 myndigheder inden for disse områder henvises derfor til Beredskabsstyrelsens  

 Håndbog om sundhedsberedskabet.
 Såfremt amtskommunens civile beredskabsplaner udarbejdes således, at de  

 også kan anvendes ved katastrofer i fredstid, vil det endvidere være relevant  

 at inddrage såvel politikredsene som vedkommende politiregion i  

 planlægningen.
 6.2. Planens godkendelse og revision m.v.
 Når myndighedsudtalelserne foreligger, og når eventuelle ændringer af  

 planen er foretaget, forelægges beredskabsplanen til endelig godkendelse i  

 amtsrådet.
 Amtskommunen skal ifølge beredskabslovens § 25, stk. 3, revidere planen i  

 det omfang, udviklingen gør dette nødvendigt, dog mindst en gang i hver  

 kommunal valgperiode.
 Ved planrevisionen bør det navnlig påses, at forvaltningerne overholder  

 den opstillede målsætning og tidsplan for planlægning af beredskabet.  

 Amtskommunen bør følge den ovenfor beskrevne procedure for planudarbejdelsen.  

 Dog kan det undlades at inddrage andre myndigheder i revisionsarbejdet, hvis  

 der kun er tale om mindre ændringer uden væsentlig betydning for disse  

 myndigheder.
 Den første beredskabsplan, der er udarbejdet i henhold til  

 beredskabsloven, sendes i 1 eksemplar til civilregionen.
Civilregionen videresender herefter planen til Beredskabsstyrelsen med  

 civilregionens eventuelle bemærkninger, bl.a. til brug ved styrelsens  

 revision af denne planvejledning.
Styrelsen vil i nødvendigt omfang inddrage  

 beredskabscentrene i plangennemsynet.
Efter Beredskabsstyrelsens gennemsyn af planen sendes den tilbage til  

 civilregionen, hvor den opbevares.
Efterfølgende planrevisioner bedes derfor  

 løbende sendt til civilregionen.
Civilregionen vil en gang i hver kommunal  

 valgperiode indsende den reviderede plan til Beredskabsstyrelsen.
Endvidere bør planen sendes til de øvrige berørte myndigheder.
Det samme  

 gælder planrevisioner i det omfang, der er behov herfor.
Den reviderede plan  

 bør dog sendes til de øvrige myndigheder mindst en gang i hver kommunal  

 valgperiode.
7. Standardplanens indhold og anvendelse Som bilag til denne vejledning er vedlagt et eksempel på en  

 standardberedskabsplan for en amtskommune.
Planens opbygning og indhold  

 svarer til vejledningens afsnit 5.
 Standardplanen skal betragtes som et vejledende eksempel, der navnlig vil  

 kunne benyttes af amtskommuner, som endnu ikke har udarbejdet eller påbegyndt  

 udarbejdelsen af en samlet plan for amtskommunens civile beredskab.
Planen angiver systematikken og - i stikordsform - hovedindholdet af de  

 enkelte delplaner og afsnit.
Ved planens anvendelse bør amtskommunen for  

 hvert enkelt afsnit overveje, om den foreslåede systematik og hovedindholdet  

 svarer til de lokale forhold og til amtskommunens hidtidige planlægning på  

 det pågældende område.
 I planen er anvendt en neutral model for en amtskommunes organisation  

 bestående af 4 forvaltninger: En central- og økonomiforvaltning, en teknik-  

 og miljøforvaltning, en kultur-, undervisnings- og socialforvaltning samt en  

 sundheds- og sygehusforvaltning.
 Amtskommuner, der allerede har udarbejdet deres beredskabsplaner eller  

 ikke ønsker at benytte den foreslåede systematik, vil kunne anvende  

 standardplanen som checkliste.
Anvendelse og formål Beredskabsplanen er en samlet plan, som skal anvendes af amtskommunens  

 forvaltninger ved løsning af de amtskommunale beredskabsmæssige opgaver under  

 krise eller krig.
 Endvidere skal planen kunne anvendes af andre myndigheder og instanser,  

 som i en beredskabssituation kan blive involveret i løsningen af  

 amtskommunens beredskabsopgaver.
 Formålet er at skabe grundlag for en koordineret beredskabsmæssig indsats  

 og en koordineret anvendelse af de beredskabsmæssige ressourcer.
Lovgrundlag Lovgrundlaget for beredskabsplanlægningen er beredskabs-loven.
 De amtskommunale civile beredskabsopgaver i henhold til beredskabsloven er  

 følgende:
Jævnfør afsnit 3.5 i Vejledning om planlægning af amtskommunernes civile  

 beredskab *) Lovområde:
