 Antaget, at et boligselskab ikke generelt kunne videregive oplysninger  

 om huslejerestancer til en kommune.
Fra et boligselskab modtog registertilsynet en forespørgsel om, hvorvidt  

 man hver måned kunne videregive oplysninger om lejerestancer til en kommune.  

 Under henvisning til boligstyrelsens cirkulære om individuel boligstøtte af  

 30. august 1982 ønskede kommunen at modtage en kopi af listen over restancer.  

 Restancelisten omfattede oplysninger om såvel lejere, der modtager  

 boligstøtte, som lejere, der ikke modtager boligstøtte.
Listen skulle  

 udskrives maskinelt, og det ville ikke være teknisk muligt at udskille  

 oplysninger om de lejere, der modtager boligstøtte.
Af en udtalelse indhentet  

 fra Boligministeriet fremgik, at bestemmelserne i det omtalte cirkulære ikke  

 giver en kommune adgang til generelt at udbede sig oplysninger om  

 lejerestancer, men alene en adgang til dels i forbindelse med en ansøgnings  

 indgivelse dels i forbindelse med senere opståede forhold, der kan tyde på,  

 at boligstøtten bør reguleres, at indhente oplysninger fra ejendommens ejer.  

 Endvidere fremgik det af cirkulæret, at udlejeren bør give kommunen  

 meddelelse, såfremt en lejer, der modtager boligstøtte, helt eller delvist  

 undlader betaling af leje i nærmere angivne tilfælde.
Registertilsynet udtalte herefter, at lovgivningen ikke indeholder en  

 generel adgang til, at boligselskaber kan afkræves oplysninger om lejeres  

 restancer, således at det kan antages, at adgang til videregivelse af disse  

 oplysninger følger af anden lovgivning.
Registertilsynet fandt endvidere, at  

 det ikke kan anses for at være et naturligt led i den normale drift af et  

 boligselskab generelt at videregive samlede oplysninger om restancer til en  

 kommune.
Man fandt således, at det ville indebære en overtrædelse af lov om  

 private registre m.v. § 4, stk. 2, hvis boligselskabet hver måned tilstillede  

 kommunen en restanceliste.
 Registertilsynets årsberetning 1985.
