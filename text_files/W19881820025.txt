 En tidligere stadfæstet ansættelse blev nedsat, således at den  

 pågældende klager fik godkendt fradrag for biludgifter efter ligningslovens §  

 9 B for hele strækningen til arbejdspladser i Århus, idet Vestre Landsret i  

 en anden sag havde tilkendegivet, at det var afstanden til Århus bygrænse,  

 der var afgørende ved bedømmelse af områdekørsel, og ikke den nærmeste  

 arbejdsplads i Århus-området.
 A anmodede om, at den af Landsskatteretten ved kendelse i januar måned  

 1987 stadfæstede ansættelse af hans skattepligtige indkomst for 1983 måtte  

 blive genoptaget.
Klageren havde i 1983 dagligt kørt frem og tilbage mellem hjemmet i X og  

 forskellige arbejdspladser i Århus-området.
Det nærmeste arbejdssted i dette  

 område var beliggende 22 km fra hans hjem.
Klageren havde fratrukket  

 udgifterne ved anvendelse af egen bil til den daglige transport med 23.595  

 kr.
Skattemyndighederne havde alene indrømmet klageren et fradrag på 13.951  

 kr., idet kørslen mellem hjemmet og den nærmeste arbejdsplads i Århus ikke  

 kunne anses for fuldt fradragsberettiget, idet afstanden var over 20 km.  

 Denne ansættelse havde Landsskatteretten stadfæstet.
Det var nu oplyst, at Vestre Landsret i en tilsvarende sag vedrørende en  

 anden skatteyder havde tilkendegivet, at Århus bygrænse - og ikke den  

 nærmeste arbejdsplads inden for Århus-området - ville blive lagt til grund  

 ved rettens afgørelse.
Kammeradvokaten havde herefter på ministeriets vegne  

 taget bekræftende til genmæle, og skatteyderen havde fået fuldt fradrag for  

 sine befordringsudgifter i egen vogn.
Som følge af udfaldet i den nævnte landsretssag fandt Landsskatteretten,  

 at klagerens fradrag for befordringsudgifter måtte beregnes på grundlag af  

 afstanden mellem hans hjem og Århus bygrænse.
Da denne afstand kun udgjorde  

 17 km, ville klageren følgelig være berettiget til at fradrage sine  

 befordringsudgifter til denne kørsel efter reglerne i ligningslovens § 9 B,  

 således at den foretagne forhøjelse på 9.604 kr. bortfaldt.
Den tidligere  

 stadfæstede ansættelse blev herefter nedsat med 9.604 kr.
 LV 1986, U. 3.5.
