Nr BTL 120 Betænkning over Forslag til lov om ændring af lov om buskørsel   

 Nr L 120 1989-90, 1. samling Afgivet af Trafikudvalget Afgivet: 19900518 Udvalget har behandlet lovforslaget i en række møder og har herunder stillet spørgsmål til trafikministeren, som denne har besvaret dels skriftligt, dels i samråd.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Bolig-, Motor- og Hjælpemiddeludvalget, Dansk Handicap Forbunds Bygge- og Trafikpolitiske Udvalg, Hovedstadsområdets Trafikselskab, HT, Landsforeningen Danmarks Bilruter, Turistvognmændenes Landsforening og Viborg Amts Fælleskommunale Trafikselskab.
 Der er af trafikministeren og af et mindretal stillet ændringsforslag,  

 hvorom der henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Venstres, Det radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med det af trafikministeren stillede ændringsforslag.
Flertallet fremhæver, at trafikministeren har givet udvalget tilsagn om,  

 at der vil blive afsat et beløb på 50 mio. kr. om året i en 5-årig periode og  

 første gang i 1991 til forbedring af fysisk handicappedes, gangbesværedes og  

 ældres mulighed for at benytte den kollektive bustrafik.
Ved udløbet af  

 perioden skal der gøres status vedrørende de opnåede forbedringer.
 Anvendelsen af dette beløb, der vil ske efter drøftelser med de kommunale  

 organisationer, Hovedstadsområdets Trafikselskab og handicaporganisationerne,  

 forudsætter flertallet vil resultere i forbedringer for de nævnte  

 brugergrupper i landet som helhed.
Flertallet lægger vægt på, at det ikke kun bliver den kollektive  

 bustrafik, som kan indrettes til handicapkørsel, men at der også bliver  

 adgang til etablering af mere individuelle kørselsordninger for handicappede  

 inden for det afsatte beløb.
Flertallet lægger endvidere vægt på, at der ved  

 fordeling af midlerne ikke sker en fordeling, der favoriserer de  

 trafikselskaber, som endnu ikke af egen drift har indført handicapvenlige  

 kørselsordninger.
 Flertallet forudsætter endelig, at forhandlingerne er afsluttet og  

 eventuelle nødvendige ændringer af lovgivningen gennemført, således at  

 forbedringerne vil kunne påbegyndes fra 1. januar 1991.
 Et mindretal (Fremskridtspartiets medlem af udvalget) vil redegøre  

 for sin stilling ved 2. behandling.
 Et andet mindretal (Centrum-Demokraternes medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
 Mindretallet ønsker samtidig at udtale:
 Den 12. maj 1987 vedtog Folketinget enstemmigt et af Socialdemokratiet  

 fremsat beslutningsforslag om forbedring af trafik- og adgangsforholdene for  

 handicappede, i hvilket punkt 4 lyder:
»4) Offentlige transportmidler, dvs. busser, tog, færger, fly og  

 hyrevogne, bør i videst mulig omfang være tilgængelige for  

 handicappede.« (Jf.
Folketingstidende 1986-87, 1. samling, tillæg C, sp. 599).
Der er minsandten gået 3 år siden da, og på busområdet er absolut intet  

 sket, som forbedrer handicappedes muligheder.
Det er derfor bydende  

 nødvendigt, at Folketinget nu ved lov (og ikke kun ved hensigtserklæring)  

 fastsætter krav om, at busser i kollektiv trafik fra indregistreringen er  

 adgangsegnede for handicappede - herunder kørestolsbrugere, der i øvrigt kan  

 benytte kollektiv trafik.
 De tekniske muligheder er klart til stede. Økonomiske forhold bør derfor  

 ikke kunne hindre en lovbestemmelse.
Mindretallet hilser trafikministerens tilsagn om 50 mio. kr. pr. år i 5 år  

 med stor glæde.
På denne baggrund er det endnu mere oplagt, at der i loven  

 indsættes krav om fast dato.
Valg af teknik kan derefter overlades til  

 teknikerne, trafikselskaberne og Trafikministeriet med den klare  

 forudsætning, at der arbejdes tæt sammen med de handicappedes organisationer.
 Mindretallet agter til efteråret at fremsætte lovforslag om, at samtlige  

 amtskommuner forpligtes til at indføre individuelle kørselsordninger for  

 svært handicappede i lighed med dem, der bl.a. findes i HT-området og i  

 Storstrøms Amt.
Ændringsforslag Til § 1 Af trafikministeren, tiltrådt af et flertal (udvalget med  

 undtagelse af FP og CD):
 1) Nr. 13 udgår.
 Af et mindretal (CD):
 2) Nr. 13 affattes således:
 »13. I § 20 indsættes efter stk. 1 som nyt stykke:
Stk. 2. De i § 1, stk. 1, nævnte køretøjer, der benyttes til  

 almindelig rutekørsel inden for landets grænser og registreres første gang  

 den 1. januar 1991 eller senere, skal være indrettet således, at de er  

 adgangsegnede for handicappede, herunder for kørestolsbrugere, der i øvrigt  

 kan benytte den kollektive trafik.« Bemærkninger Til nr. 1 Bestemmelsen i lovforslaget om, at busser, der benyttes til almindelig  

 rutekørsel og registreres første gang den 1. januar 1991 eller senere, skal  

 være forsynet med udstyr, herunder løfteanordning, således at køretøjet kan  

 benyttes af kørestolsbrugere, har mødt betydelig modstand hos udøverne af den  

 kollektive bustrafik.
Det er således bl.a. oplyst, at der vil blive tale om forringelser af  

 servicen for det store flertal af dagligt rejsende på grund af forøgelsen af  

 rejsetiden, når der i køreplanerne for det betydelige antal ruter, der har  

 tilslutning til tognettet, skal være tid til at optage og afsætte  

 kørestolsbrugere.
Dette vil forringe konkurrencesituationen for bustrafikken  

 i relation til den individuelle transport med personbil.
Der udfoldes i disse år betydelige bestræbelser på at udvikle nye  

 bustyper, der forbedrer adgangsforholdene for alle brugergrupper, således at  

 de negative effekter, der er knyttet til løsninger, der specielt tager sigte  

 på at sikre adgang for kørestolsbrugere, undgås.
Der er ligeledes foreslået  

 andre løsninger fra de berørte parters side.
 På denne baggrund findes det ikke rigtigt at fastholde bestemmelsen i  

 lovforslaget.
Forbedring af mulighederne for, at bevægelseshæmmede kan benytte den  

 kollektive bustrafik eller i visse tilfælde mere individuelle  

 kørselsordninger, nødvendiggør imidlertid en særlig indsats, og med henblik  

 herpå vil der blive afsat et beløb på 50 mio. kr. om året fra og med  

 finansåret 1991 og i en 5-årig periode, hvorefter der skal foretages en  

 status vedrørende de opnåede forbedringer.
Anvendelsen af dette beløb vil  

 blive drøftet med de berørte parter.
Beløbet svarer til de beregnede  

 merudgifter, der ville være en følge af det oprindelige forslag.
Til nr. 2 Der findes et antal egnede teknikker til løsning af denne opgave.
Der skal  

 blot vælges den mest hensigtsmæssige udformning.
 De af trafikselskaber og andre fremsendte indvendinger af økonomisk art er  

 blevet uden betydning, efter at regeringen har stillet 5 gange 50 mio. kroner  

 til rådighed for formålet.
