Beretning afgivet af Kommunaludvalget den 30. maj 2013 Beretning om Forslag til folketingsbeslutning om øget tilgængelighed i forbindelse med deltagelse i demokratiet.
 [af Stine Brix (EL) m.fl.]:
1. Udvalgsarbejdet Beslutningsforslaget blev fremsat den 12. marts 2013 og var til 1. behandling den 3. maj 2013. Beslutningsforslaget blev efter 1. behandling henvist til behandling i Kommunaludvalget.
Møder Udvalget har behandlet beslutningsforslaget på 1 møde.
Spørgsmål Udvalget har stillet 1 spørgsmål til klima-, energi- og bygningsministeren, som denne har besvaret.
2. Politiske bemærkninger Udvalget konstaterer, at FN's handicapkonventions artikel 29 bl.a. slår fast, at deltagerstaterne har forpligtet sig til at sikre borgere med handicap deres politiske rettigheder og muligheder for at gøre brug af dem på lige fod med andre borgere.
Deltagerstaterne skal bl.a. sørge for, at borgere med handicap kan afgive deres stemme og stille op til valg, at stemmeprocedurer, afstemningsfaciliteter og valgmateriale er passende, tilgængelige og lette at forstå og benytte, og at beskytte deres adgang til hemmelig stemmeafgivning og til at deltage effektivt og fuldt ud i det offentlige liv, herunder i politiske partier og organisationer, som beskæftiger sig med landets offentlige og politiske forhold m.v.
Udvalget konstaterer, at der stadig er mange muligheder for at forbedre vores demokrati, så det bliver mere tilgængeligt for borgere med handicap i overensstemmelse med FN's handicapkonvention.
Det gælder f.eks. i forhold til stemmehemmelighed og adgang til afstemningssteder.
Det gælder endvidere i forhold til adgang til valgmøder, tilgængeligt valgmateriale og hjemmesider om valg, demokrati og politik.
Og det gælder i forhold til valg til byråd, regionsråd og Folketinget.
Udvalget opfordrer på den baggrund regeringen til at arbejde videre for at forbedre tilgængeligheden til demokratiet i samarbejde med handicaporganisationerne.
Her bør regeringen inddrage kommunerne i bestræbelserne på at forbedre adgangen for borgere med handicap til fysisk tilgængelige afstemningssteder og muligheden for at få adgang til tilgængelige mødelokaler.
Udvalget opfordrer desuden regeringen til at arbejde for, at flere vælgere med handicap får mulighed for at stemme uden hjælp fra andre for derved at forbedre deres stemmehemmelighed.
Det bør i den forbindelse undersøges, om der kan ske en justering af stemmesedlens udformning, eller om der eksisterer eller kan udformes hjælpemidler, der kan gøre det muligt for mennesker med handicap, der i dag ikke kan afgive deres stemme uden hjælp fra andre, at gennemføre stemmeafgivningen uden hjælp.
Folketinget opfordrer i den forbindelse regeringen til at indgå i samarbejde med DemTech under IT-universitetet og andre relevante forskningsenheder m.v. for at fremme forskning i forbedret tilgængelighed og stemmehemmelighed for borgere med handicap, samtidig med at der sikres optimal sikkerhed ved valghandlingen.
 Udvalget opfordrer endvidere de politiske partier til at få udformet mere tilgængeligt materiale og tilgængelige hjemmesider, der kan forstås af personer med både fysiske og kognitive handicap, og at sikre bedre tilgængelighed i forbindelse med afholdelse af politiske møder, bl.a. ved at afholde politiske møder på steder, hvor borgere med handicap færdes i deres dagligdag.
 P.u.v.
Marlene Borst Hansen formand Bilag 1 Oversigt over bilag vedrørende B 74 Bilagsnr.
