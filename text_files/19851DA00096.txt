Nr BTB 96 Betænkning over Forslag til folketingsbeslutning om fleksible åbningstider  

  

 Nr B 96 1985-86, 1. samling Afgivet af erhvervsudvalget Afgivet: 19860522 Udvalget har behandlet beslutningsforslaget i flere møder og har herunder stillet spørgsmål til industriministeren, som denne har besvaret skriftligt og i samråd.
Udvalget har endvidere modtaget mundtlige og/ eller skriftlige henvendelser fra:
Andersen, Verner A.G., forfatter, København, Danmarks Turistråd, Dansk organisation af detailhandelskæder, Dansk Textil Union, De Danske Handelsforeningers Fælles-Organisation, De samvirkende Købmandsforeninger i Danmark, Munk, Helle, boghandler, Kolding, og Samvirkende Danske Turistforeninger.
Et flertal (socialdemokratiets, det konservative folkepartis, venstres, centrum-demokraternes og kristeligt folkepartis medlemmer af udvalget) kan tilslutte sig, at der som oplyst af industriministeren nedsættes et åbningstidsudvalg med nedenstående kommissorium og sammensætning, og indstiller derfor beslutningsforslaget til forkastelse ved 2. (sidste) behandling.
 Åbningstidsudvalgets kommissorium:
Udvalget har til opgave at foretage en bedømmelse af forbrugernes behov og indkøbsadfærd og at fremkomme med sådanne forslag til mere fleksible åbningstider, som udvalget måtte finde hensigtsmæssige.
Udvalget skal samtidig i sit arbejde inddrage åbningstidsproblemer inden for områder, hvor åbnings- og lukketidspunkter ikke er reguleret ved lov, herunder også for så vidt angår befolkningens adgang til at betjene sig af offentlige serviceydelser.
Det forudsættes, at udvalget i første række foretager sine vurderinger på basis af allerede foreliggende materiale, der belyser problemstillingerne, men at udvalget ikke vil være afskåret fra at tage initiativ til undersøgelser, der skønnes nødvendige for tilvejebringelse af et tilstrækkeligt beslutningsgrundlag.
 Udvalget skal afslutte sit arbejde inden udgangen af 1987.
 Åbningstidsudvalgets sammensætning:
 Formand:
 I øvrigt repræsentanter for:
Danmarks Turistråd, Statens Husholdningsråd, De samvirkende Købmandsforeninger i Danmark, Fællesrådet for danske Tjenestemands- og Funktionærorganisationer, Dansk Textil Union, De samvirkende danske Landboforeninger, Fællesforeningen for Danmarks Brugsforeninger, Handels- og Kontorfunktionærernes Forbund i Danmark, De samvirkende danske Andelsselskaber, Andelsudvalget, Forbrugerrådet, Arbejderbevægelsens Erhvervsråd, Håndværksrådet, Industrirådet, Butikshandelens Fællesråd, Dansk Organisation af Detailhandelskæder, Foreningen af Politimestre i Danmark, Danske Husmandsforeninger, Det kooperative Fællesforbund i Danmark, Grosserer-Societetet, handelshøjskolen i København, industriministeriet, administrationsdepartementet, Den Danske Bankforening, Danmarks Sparekasseforening, Danske Sparekassefunktionærers Landsforening, Danske Bankfunktionærers Landsforening, generaldirektoratet for post- og telegrafvæsenet, borgerrepræsentationen i København, Frederiksberg kommunalbestyrelse, Kommunernes Landsforening, Landsorganisationen i Danmark, Statstjenestemændenes Centralorganisation I, Statstjenestemændenes Centralorganisation II.
Et mindretal (socialistisk folkepartis og det radikale venstres medlemmer af udvalget) indstiller forslaget til vedtagelse uændret og har i øvrigt følgende bemærkninger:
Den seneste udvikling på butiksområdet og det materiale, der har været behandlet i udvalget, viser, at der er et klart og stigende behov for mere fleksible åbningstider i dagligvare- og specialbutikker samt inden for privat og offentlig servicevirksomhed.
Samtidig opretholder en række organisationer deres modstand mod enhver ændring af frygt for ubekvemme arbejdstider.
Mindretallet finder derfor, at kommissoriet for det af industriministeren påtænkte udvalg bør dreje sig om, hvorledes behovet for større fleksibilitet kan imødekommes, ikke om der er et behov.
Mindretallet foreslår derfor ministeren, at udvalget får følgende kommissorium:
Udvalget har til opgave at fremkomme med forslag til mere fleksible åbningstider, der kan imødekomme forbrugernes behov og fremme en mere hensigtsmæssig indkøbsadfærd.
Udvalget skal samtidig i sit arbejde inddrage åbningstidsproblemer inden for såvel det offentlige som det private serviceområde.
Udvalget skal tage udgangspunkt i allerede eksisterende materiale om åbningstidsproblemet, men kan derudover tage initiativer til undersøgelser, der skønnes nødvendige for tilvejebringelse af et tilstrækkeligt beslutningsgrundlag.
 Udvalget skal have afsluttet sit arbejde inden udgangen af 1987.
Industriministerens forslag til sammensætning af udvalget (33 organisationsrepræsentanter) anser mindretallet for meget uhensigtsmæssigt.
Al parlamentarisk erfaring siger, at et udvalg af den størrelse og sammensætning ikke kan frembringe resultater, der er fremadrettede.
Et mindretal inden for mindretallet (socialistisk folkepartis medlemmer af udvalget) har noteret sig, at en række organisationer opretholder modstanden mod enhver ændring af frygt for ubekvemme arbejdstider.
Imidlertid er en efter mindretallets opfattelse stigende del af dagligvarehandelen efterhånden overgået til f.eks.
døgnkiosker og tankstationer.
Det finder mindretallet uacceptabelt, fordi der oftest her ikke er tale om regulære arbejdspladser.
Det er mindretallets opfattelse, at mere fleksible åbningstider vil betyde, at antallet af regulære arbejdspladser vil blive forøget.
Mindretallet finder det samtidig naturligt, at der via aftaler med de involverede organisationer kompenseres for de ulemper, det medfører for personalet at have ubekvemme arbejdstider, på samme måde som det er sket inden for andre områder.
Henning Andersen (KF) nfmd.
Flemming Hansen (KF) Jette Thomsen (KF) Aagaard (KF) Svend Heiselberg (V) Jens Peter Jensen (V) Brusvang (CD) Inger Stilling Pedersen (KrF) Svend Andersen (S) Erling  

 Jensen (S) fmd.
Kelm-Hansen (S) Tove Lindbo Larsen (S) Lissa Mathiasen (S)  

 Bjørn Westh (S) Jes Lunde (SF) Rahbæk Møller (SF) Aase Olesen (RV) Partierne VS, FP og FD havde ikke medlemmer i udvalget.
