Cirkulære om behandling m.v. af sager om udgang til indsatte, der udstår fængselsstraf eller forvaring i kriminalforsorgens institutioner (Til kriminalforsorgens institutioner og afdelinger og politiet) Kapitel 1 Fælles regler § 1. I sager om udgang, hvor afgørelse træffes af Justitsministeriet, Direktoratet for Kriminalforsorgen, skal institutionens indstilling om spørgsmålet om udgang indeholde en redegørelse for den indsattes forhold med oplysning om de drøftelser, der har fundet sted i institutionen.
Stk. 2. Med institutionens indstilling skal følge 1) grundskema (stamdata), 2) domsudskrift(er), 3) eventuel udtalelse fra den politidirektør, der har behandlet straffesagen, jf. udgangsbekendtgørelsens §§ 15-17, 4) eventuel udtalelse fra den statsadvokat, som sagen henhører under, jf. udgangsbekendtgørelsens § 19, 5) eventuel erklæring fra speciallæge i psykiatri eller autoriseret psykolog, jf. udgangsbekendtgørelsens § 20, 6) eventuel udtalelse fra socialforvaltningen, jf. udgangsbekendtgørelsens § 21, 7) genpart af eventuelle mental- og personundersøgelser, og 8) eventuelle andre bilag, der kan bidrage til belysning af sagen.
 Stk. 3. Skal den indsatte partshøres over de i stk. 1-2 nævnte dokumenter, sker dette ved institutionens foranstaltning.
 § 2. Høring af politidirektøren i medfør af §§ 15-17 i udgangsbekendtgørelsen sker ved anvendelse af elektronisk blanket Høring vedrørende udgang (P-høring).
Stk. 2. I alle sager, hvor der er sket høring af politidirektøren, skal der ske indberetning til Justitsministeriet, Direktoratet for Kriminalforsorgen.
Indberetningen foretages kvartalsvis.
Indberetningen skal foretages senest den 15. i måneden efter hvert kvartals afslutning ved brug af blanket DFK 162.
 § 3. I tilfælde, hvor institutionen finder, at der bør meddeles udgang til en indsat, der udstår fængselsstraf i 8 år eller derover eller forvaring, selv om politidirektøren har udtalt sig imod dette, skal sagen forelægges Justitsministeriet, Direktoratet for Kriminalforsorgen, til afgørelse med en redegørelse, der konkret angiver de særlige grunde, som efter institutionens opfattelse taler for at give udgangstilladelse trods politidirektørens indvendinger.
Stk. 2. Institutionens indstilling skal afgives af institutionens leder eller den, der bemyndiges dertil.
Institutionens leder kan ikke delegere denne kompetence til andre end sin stedfortræder.
 § 4. Justitsministeriet, Direktoratet for Kriminalforsorgen, skal have tilsendt kopi af afgørelser truffet efter udgangsbekendtgørelsens § 4, stk. 3, § 5, stk. 3 og § 6, stk. 4. Justitsministeriet skal endvidere hvert år ved årsskiftet have tilsendt en indberetning vedrørende de afgørelser, der i årets løb er truffet i medfør af udgangsbekendtgørelsens § 37, stk. 2, 1. pkt., og § 51, 4. pkt., for så vidt angår udstationeringer af mere end 3 måneders varighed.
 § 5. Er der i medfør af § 48, stk. 2, nr. 2, i straffuldbyrdelsesloven truffet beslutning om, at tilladelse til udgang betinges af, at den indsatte under udgangen overnatter i arresthus, fængsel eller en af kriminalforsorgens pensioner, skal nærmere aftale herom forinden være truffet med institutionen, der tillige skal underrettes om de øvrige vilkår, der er fastsat for udgangen.
§ 6. Er der i medfør af § 48, stk. 2, nr. 3, i straffuldbyrdelsesloven truffet beslutning om, at tilladelse til udgang betinges af, at den indsatte under udgangen med mellemrum giver møde hos kriminalforsorgen eller hos politiet eller undergiver sig lignende kontrolforanstaltninger, skal nærmere aftale herom forinden være truffet med den myndighed, til hvilken den indsatte skal melde sig.
Den pågældende myndighed skal tillige underrettes om de øvrige vilkår, der er fastsat for udgangen.
 § 7. Er der i medfør af § 46, stk. 1, i udgangsbekendtgørelsen truffet beslutning om, at den indsatte skal tilbringe fritiden i det arresthus (Københavns Fængsler), som er nærmest ved arbejds- eller kursusstedet m.v., skal der forinden være truffet aftale herom med vedkommende arresthus (Københavns Fængsler), der tillige skal underrettes om de øvrige vilkår, der er fastsat for udgangen.
 § 8. Der skal i forbindelse med hver enkelt udgang for at besøge bestemte personer indhentes bekræftelse fra vedkommende på, at besøget kan finde sted, jf. udgangsbekendtgørelsens § 35, stk. 3.
Stk. 2. Der skal foretages skærpet kontrol med, at besøget kan finde sted, når indsatte, der er idømt straf for farlig kriminalitet, skal besøge personer, der ikke umiddelbart kan identificeres som hørende til den indsattes nære pårørende, hvilket vil sige personer, der ikke er forældre, børn, ægtefælle, søskende eller personer, som kan sidestilles hermed.
Ved farlig kriminalitet forstås drab og kriminalitet, der indebærer alvorlig fare for eller skade på menneskeliv, herunder forsætlig brandstiftelse eller anden almenfarlig forbrydelse, grovere volds- eller seksualforbrydelser, berigelsesforbrydelse forbundet med vold eller trussel om vold samt overtrædelse af straffelovens § 191.
 Stk. 3. Til den i stk. 2 nævnte skærpede kontrol anvendes elektronisk blanket Bekræftelse af udgangsadressaten.
 § 9. Hvis en indsat får tilladelse til udgang til udlandet, skal institutionen forinden underrette det stedlige politi i udlandet herom.
 Stk. 2. Der skal dog ikke ske underretning af svensk politimyndighed, hvis der i forbindelse med udgang til eller fra Bornholm, hvor færgeforbindelsen mellem Ystad og Rønne benyttes, alene bliver tale om transit gennem Skåne.
 § 10. Institutionen har pligt til at underrette politidirektøren i den kreds, hvor udgangsadressen er beliggende, hvis de i stk. 2 nævnte indsatte skal på regelmæssig weekendudgang i julen eller nytåret efter kapitel 9 i udgangsbekendtgørelsen.
Stk. 2. Underretningspligten gælder med hensyn til indsatte, der er omfattet af høringsreglerne i § 15, stk. 1, nr. 4, i udgangsbekendtgørelsen.
Underretningspligten gælder således indsatte, der inden for de sidste 3 år har været løsladt efter udståelse af mindst 2 fængselsstraffe, og som nu udstår fængselsstraf for forhold, der helt eller delvis er begået inden for 6 måneder efter sidste løsladelse.
Underretningspligten gælder dog ikke indsatte, der har været på fri fod mellem domfældelsen og indsættelsen i institutionen.
 Stk. 3. Underretningen skal indeholde følgende oplysninger:
1) den indsattes navn og cpr.nr., 2) navn, adresse og tilknytningsforhold til den (de) person(er), den indsatte skal på udgang til, og 3) hvilket tidsrum den indsatte skal på udgang i.
Stk. 4. Underretningen skal gives til politidirektøren så vidt muligt 1 uge før udgangen skal påbegyndes og senest et par dage før.
I hastende tilfælde skal underretningen gives pr. telefon, telefax eller e-post.
 § 11. Udebliver den indsatte fra udgang, skal politiet underrettes med henblik på eftersøgning af den pågældende.
Stk. 2. Underretning af politiet skal ske omgående, når omstændighederne taler derfor, herunder når den indsatte er dømt for farlig kriminalitet.
Ved farlig kriminalitet forstås drab og kriminalitet, der indebærer alvorlig fare for eller skade på menneskeliv, herunder forsætlig brandstiftelse eller anden almenfarlig forbrydelse, grovere volds- eller seksualforbrydelser, berigelsesforbrydelse forbundet med vold eller trussel om vold samt overtrædelse af straffelovens § 191.
 Stk. 3. Undviger den indsatte fra ledsaget udgang, skal der ske underretning af politiet i overensstemmelse med reglerne i Justitsministeriet, Direktoratet for Kriminalforsorgens cirkulæreskrivelse nr. 66 af 19. juli 2004 om retningslinier for ledsaget udgang fra kriminalforsorgens anstalter og arresthusene (udgangsledsagerinstruksen).
 Stk. 4. Hvis den indsatte er dømt for grovere, personfarlig straffelovsovertrædelse, og den forurettede har anmodet om underretning om tidspunktet for første uledsagede udgang og løsladelse mv., skal der ske underretning af den forurettede også i tilfælde af bl.a. udeblivelse fra udgang og fra strafafbrydelse og i tilfælde af undvigelse fra ledsaget udgang, jf. nærmere Justitsministeriet, Direktoratet for Kriminalforsorgens cirkulæreskrivelse af 8. juli 2011 vedrørende ordningen om underretning af den forurettede om den dømtes første uledsagede udgang og løsladelse m.v.
 § 12. Om udgang skal der ske indberetning til kriminalregisteret m.v. efter de herom fastsatte regler.
 § 13. Til indsatte, der får udgang uden ledsagelse, udleveres et udgangsbevis, jf. udgangsbekendtgørelsens § 29.
 Stk. 2. Ved udgang, der skal indberettes til kriminalregisteret, benyttes elektronisk blanket Udgangsbevis som udgangsbevis.
 Stk. 3. Ved frigang benyttes elektronisk blanket Udgangsbevis  frigang som udgangsbevis.
 Stk. 4. Ved udstationering benyttes elektronisk blanket Udgangsbevis  udstationering som udgangsbevis.
Kapitel 2 Særlige regler om udstationering til egen bopæl med fodlænke Sagsbehandling § 14. Finder fængslet eller arresthuset, at en indsat er egnet til udstationering til egen bopæl med fodlænke, sender institutionen en indstilling herom til Justitsministeriet, Direktoratet for Kriminalforsorgen.
 Stk. 2. Hvis institutionen finder, at udstationering efter stk. 1 bør ske i forlængelse af frigang efter kapitel 10 i udgangsbekendtgørelsen eller udstationering til pension m.v. efter kapitel 11 i udgangsbekendtgørelsen, skal en samlet indstilling om frigangs- og udstationeringsforløbet indsendes til Justitsministeriet, Direktoratet for Kriminalforsorgen, til afgørelse.
§ 15. Institutionenskal i forbindelse med udarbejdelse af indstilling efter § 14, stk. 1, sikre, at den indsatte har afgivet skriftligt samtykke til, 1) at der til brug for sagens behandling indhentes oplysninger om den pågældende fra Det Centrale Kriminalregister, 2) at tilsynsmyndigheden, i det omfang det er nødvendigt for tilrettelæggelsen og gennemførelsen af udstationeringen til egen bopæl med fodlænke, retter henvendelse til og i den forbindelse videregiver oplysninger om den indsattes kriminalitet m.v. til personer, der har samme bopæl som den indsatte, og som er over 18 år, og 3) at tilsynsmyndigheden, i det omfang det er nødvendigt for tilrettelæggelsen og gennemførelsen af udstationeringen til egen bopæl med fodlænke, retter henvendelse til og i den forbindelse videregiver oplysninger om den indsattes kriminalitet m.v. til den indsattes arbejdsplads, uddannelsessted eller lignende, herunder med henblik på udpegning af en kontaktperson, som kan underrette tilsynsmyndigheden, hvis den indsatte helt eller delvis udebliver fra sit arbejde, uddannelse eller lignende.
 § 16. Til brug for udarbejdelsen af indstilling efter § 14, stk. 1, indhenter fængslet eller arresthuset en vurdering af den indsattes egnethed til udstationering til egen bopæl med fodlænke hos den afdeling af kriminalforsorgen, som skal føre tilsynet med den indsatte under udstationeringen (tilsynsmyndigheden).
 Stk. 2. Hvis tilsynsmyndigheden er uenig med institutionen i, at den indsatte er egnet til udstationering til egen bopæl med fodlænke, og institutionen på trods af dette sender indstilling til Justitsministeriet, Direktoratet for Kriminalforsorgen, skal tilsynsmyndigheden i givet fald orienteres herom.
 § 17. Tilsynsmyndigheden skal i forbindelse med vurderingen efter § 16, stk. 1, bidrage med relevante oplysninger, som institutionen ikke er i besiddelse af i forvejen, hvilket eksempelvis kan være en vurdering af den indsattes bopæl, jf. udgangsbekendtgørelsens § 59, stk. 1.
 Stk. 2. Tilsynsmyndighedenindhenter endvidere skriftligt samtykke fra personer, der har samme bopæl som den indsatte og er over 18 år, til at udstationering til egen bopæl med fodlænke kan finde sted, jf. udgangsbekendtgørelsens § 59, stk. 2.
 § 18. Hvis der er fastsat vilkår om, at den indsatte under udstationeringen skal være beskæftiget ved arbejde, uddannelse el. lign., skal tilsynsmyndigheden i forbindelse med udarbejdelsen af aktivitetsskemaet udpege en kontaktperson på arbejdspladsen, uddannelsesstedet eller lignende, som kan underrette tilsynsmyndigheden, hvis den indsatte helt eller delvis udebliver fra arbejde, uddannelse eller lignende.
§ 19. Indstillingen til Justitsministeriet, Direktoratet for Kriminalforsorgen, skal udover de i § 1 nævnte dokumenter indeholde 1) oplysning om formålet med udstationeringen, 2) en nærmere vurdering af den indsattes forhold, jf. udgangsbekendtgørelsens § 59, stk. 4, 3) forslag til kontakthyppigheden mellem den indsatte og tilsynsmyndigheden, 4) forslag til vilkår for udstationeringen, 5) oplysning om forsørgelsesgrundlaget ved udstationeringen, 6) samtykkeerklæring fra samboende personer over 18 år, jf. udgangsbekendtgørelsens § 59, stk. 2, 7) en eventuel redegørelse, der konkret angiver de særlige grunde, som efter institutionens opfattelse taler for at give udgangstilladelse trods politidirektørens indvendinger, jf. § 3, stk. 1, samt 8) en eventuel redegørelse, der konkret angiver de særlige grunde, som efter institutionens opfattelse taler for at give udgangstilladelse trods tilsynsmyndighedens indvendinger, jf. § 16, stk. 2.
Udstationeringens påbegyndelse § 20. Inden udstationeringen påbegyndes skal tilsynsmyndigheden 1) installere en modtager i den indsattes hjem, 2) montere senderen, som den indsatte skal bære under udstationeringen, på den indsattes person, jf. udgangsbekendtgørelsens § 66, 3) ved afprøvning sikre sig, at det elektroniske overvågningssystem fungerer, 4) sikre sig, at den indsatte underskriver blanketten Udstationering til egen bopæl med fodlænke.
Indberetning og tilbagekaldelse § 21. Tilsynsmyndighedens indberetning til institutionen om eventuel tilbagekaldelse skal indeholde oplysning om 1) grundlaget for indberetningen, 2) den dømtes bemærkninger til indberetningen, og 3) om tilsynsmyndigheden finder, at tilladelsen til udstationering til egen bopæl med fodlænke skal tilbagekaldes.
 Stk. 2. Hvis tilsynsmyndigheden har truffet afgørelse om midlertidig overførsel til fængsel eller arresthus, jf. udgangsbekendtgørelsens § 75, skal indberetningen tillige indeholde oplysning herom.
Kapitel 3 Ikrafttræden § 22. Cirkulæret træder i kraft den 1. juli 2013.
 Stk. 2. Samtidig ophæves cirkulære nr. 79 af 16. maj 2001 om behandling m.v. af sager om udgang til indsatte, der udstår fængselsstraf eller forvaring i kriminalforsorgens institutioner.
