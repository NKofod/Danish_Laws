 Bekendtgørelse om ændring af bekendtgørelse om kompensation for faktiske omkostninger til rejseudbydere og formidlere for udenlandske rejsearrangører som følge af COVID-19, tilskud til fondskassen for pakkerejser og sammensatte rejsearrangementer samt afsætning af tabsramme i 2020 til dækning af tab på statsgarantierne på op til 300 mio. kr.
§ 1 I bekendtgørelse nr. 1137 af 6. juli 2020 om kompensation for faktiske omkostninger til rejseudbydere og formidlere for udenlandske rejsearrangører som følge af COVID-19, tilskud til fondskassen for pakkerejser og sammensatte rejsearrangementer samt afsætning af tabsramme i 2020 til dækning af tab på statsgarantierne på op til 300 mio. kr., som senest ændret ved bekendtgørelse nr. 1948 af 14. oktober 2021, foretages følgende ændringer:
 1. § 17, stk. 1, affattes således:
»Stk. 1. Efter denne bekendtgørelses kapitel 2 ydes et tilskud på 175 mio. kr. til virksomheder, der er registreret i Rejsegarantifonden og ikke har tilsluttet sig en anden garantiordning.« 2. I § 17 indsættes før stk. 3 som nye stykker:
»Stk. 2. En virksomhed kan maksimalt opnå del i tilskuddet efter stk. 1 på et beløb svarende til 1,8 mio. euro indtil den 31. december 2021. Beregningen af om loftet på 1,8 mio.
EUR er overskredet, skal ske i henhold til reglerne i Temporary Framework for State aid measures to support the economy in the current COVID-19 outbreak pkt. 22 (a). Virksomheder, der den 31. december 2019 var kriseramt som defineret i artikel 1, stk. 4, litra c, i Europa-Kommissionens forordning (EU) nr. 651/2014 af 17. juni 2014, om visse kategorier af støttes forenelighed med det indre marked i henhold til traktatens artikel 107 og 108, er dog ikke berettiget til at opnå del i tilskuddet.
Virksomheder, der er mikro eller små virksomheder, som defineret i Bilag I til Europa-Kommissionens forordning nr. 651/2014 af 17. juni 2014 er berettiget til tilskud efter 1. pkt. uanset om de allerede var kriseramte pr. 31. december 2019, forudsat virksomheden på tidspunktet for afgørelse om tildeling af tilskuddet ikke er under konkursbehandling, og virksomheden ikke har modtaget redningsstøtte eller omstruktureringsstøtte.
Stk. 3. Reglerne i Temporary Framework, jf. stk. 2, forudsætter, at alle enheder, som faktisk eller i praksis kontrolleres af samme enhed, skal betragtes som én koncern.
Koncernbegrebet følger af artikel 3 i bilag I i Europa-Kommissionens gruppefritagelsesforordning på statsstøtteområdet (651/2014) og dækker både partnervirksomheder og tilknyttede virksomheder.
Virksomheder skal som udgangspunktet anses som værende koncernforbundne, hvis en virksomhed alene eller i fællesskab med tilknyttede virksomheder besidder 25 pct. eller derover af kapitalen eller stemmerettighederne i en anden virksomhed.
Stk. 4. Når der ydes tilskud inden for Temporary Framework, jf. stk. 2, kan der maksimalt udbetales 1,8 mio. euro til den samlede koncern.
Andre tilskud, som er modtaget under Temporary Framework, jf. stk. 1, tæller også med i det maksimale loft for tilskud.
Det er virksomhedens eget ansvar at sikre, at der ikke søges tilskud, som for den samlede koncern overstiger loftet for tilskud.« Stk. 2-3 bliver herefter stk. 5-6.
 3. I § 17, stk. 3, der bliver til stk. 6, ændres »125« til: »175«.
 4. I § 20 indsættes før stk. 1 som nyt stykke:
»Stk. 1. Rejsegarantifonden administrerer tilskudsordningen som anført i § 17 i overensstemmelse med reglerne i Temporary Framework for State aid measures to support the economy in the current COVID-19 outbreak pkt. 22 (a) og Europa-Kommissionens forordning (EU) nr. 651/2014 af 17. juni 2014.« Stk. 1 bliver herefter stk. 2.
 5. I § 20, stk. 1, der bliver til stk. 2, ændres »§§ 17-19« til: »§§ 18-19«.
 6. § 21 indsættes før stk. 1 som nyt stykke:
»Stk. 1. Rejsegarantifonden sikrer at virksomhederne indsender underskreven tro- og loveerklæring om overholdelse af reglerne i Temporary Framework for State aid measures to support the economy in the current COVID-19 outbreak pkt. 22 (a) og Europa-Kommissionens forordning (EU) nr. 651/2014 af 17. juni 2014 i forhold til tilskuddet nævnt i § 17, stk. 1.« Stk. 1 bliver herefter til stk. 2.
§ 2 Stk. 1. Bekendtgørelsen træder i kraft den 15. december 2021.
 Stk. 2. Senest 31. december 2021 overgår tilskud givet efter § 17 i bekendtgørelse nr. 1137 af 6. juli 2020, som senest ændret ved bekendtgørelse nr. 1948 af 14. oktober 2021 til tilskud givet efter denne bekendtgørelses § 1.
