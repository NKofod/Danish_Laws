Betænkning afgivet af Børne- og Undervisningsudvalget den 12. december 2019 Betænkning over Forslag til lov om ændring af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse, lov om private institutioner for gymnasiale uddannelser, lov om de gymnasiale uddannelser, lov om erhvervsuddannelser og lov om kommunal indsats for unge under 25 år (Ny udbudsmulighed på gymnasier, nyt henvisningstaxameter, afskaffelse af muligheden for at udskifte oldtidskundskab med andre fag på uddannelsen til almen studentereksamen på private gymnasier, optag på adgangskurser og grundforløb plus og sammensætning af Rådet for de Grundlæggende Erhvervsrettede Uddannelser) [af børne- og undervisningsministeren (Pernille Rosenkrantz-Theil)]:
1. Ændringsforslag Børne- og undervisningsministeren har stillet 3 ændringsforslag til lovforslaget.
2. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget bemærker, at de er enige i intentionen om, at der skal arbejdes for en geografisk bredde i forhold til uddannelsessteder, der udbyder erhvervsuddannelser, så transportafstand til uddannelsesstedet ikke i sig selv får unge til at fravælge en erhvervsuddannelse efter grundskolen.
EL kan imidlertid ikke tilslutte sig forslaget om at give gymnasierne adgang til at udbyde grundforløb i erhvervsuddannelserne, idet EL deler den kritik, der gives udtryk for i høringssvarene fra organisationer, der repræsenterer såvel eleverne, fagbevægelsen og arbejdsgiverne.
4. Ændringsforslag med bemærkninger Ændringsforslag Til § 8 Af børne- og undervisningsministeren, tiltrådt af udvalget:
 1) I stk. 1 indsættes efter »jf. dog stk. 2«: »og 3«.
[Konsekvensændringer] 2) Efter stk. 2 indsættes som nyt stykke:
»Stk. 3.  § 1, nr. 1, § 2 og § 6 træder i kraft den 1. januar 2021.« Stk. 3 og 4 bliver herefter stk. 4 og 5.
[Ændring i ikraftrædelsen af henvisningstaxameter] 3) I stk. 3, der bliver stk. 4, ændres »§ 1, nr. 2« til: »§ 1, nr. 1«, og »2019« til: »2020«.
[Konsekvensændringer] Bemærkninger Til nr. 1 Det følger af det fremsatte lovforslags § 8, stk. 1, at loven skal træde i kraft den 1. januar 2020, jf. dog stk. 2.
 Det foreslås, at der efter stk. 2 indsættes »og 3«.
 Ændringen vil indebære, at der foruden henvisningen i bestemmelsen til stk. 2 også henvises til stk. 3.
 Ændringsforslaget er en lovteknisk konsekvens af ændringsforslag nr. 2.
Til nr. 2 Det følger af det fremsatte lovforslags § 8, stk. 1, at loven, herunder bestemmelser om indførelse af henvisningstaxameter, skal træde i kraft den 1. januar 2020, jf. dog stk. 2. Af stk. 2 fremgår det, at § 5, stk. 2, træder i kraft den 1. juni 2020.
 Det foreslås, at der efter stk. 2 indsættes et nyt stykke i ikrafttrædelsesbestemmelsen, hvorefter § 1, nr. 1, § 2 og § 6 træder i kraft den 1. januar 2021.
 Ændringsforslaget vil indebære, at bestemmelser om indførelse af henvisningstaxameter, herunder også bestemmelse om videregivelse af data, først træder i kraft den 1. januar 2021.
Baggrunden for det foreslåede er, at regeringen den 19. november 2019 indgik en aftale med Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti, Alternativet og Liberal Alliance om udmøntning af negativ budgetregulering i 2020 og frem optaget i forbindelse med »Aftale om bedre veje til uddannelse og job«.
Partierne blev herunder enige om at udskyde datoen for ikrafttrædelsen af henvisningstaxameteret til 2021.
 Det fremgår af aftalen, at der tages stilling til finansieringen fra 2021 og frem i forbindelse med opfølgning på det igangværende eftersyn af taxameter- og tilskudssystemet.
Til nr. 3 Det følger af det fremsatte lovforslags § 8, stk. 3, at § 1, nr. 2, og § 2 finder anvendelse for elever, der har påbegyndt en gymnasial uddannelse i august 2019.
 Det foreslås, at 2019 ændres til 2020.
 Ændringsforslaget er en lovteknisk konsekvens af ændringsforslag nr. 2 og vil indebære, at de i det fremsatte lovforslag foreslåede bestemmelser om, at staten kan udbetale et særligt tilskud på baggrund af antal elever, der har afbrudt en gymnasial uddannelse i løbet af uddannelsens første år, og som 6 måneder efter er indskrevet på en erhvervsuddannelse, finder anvendelse for elever, der har påbegyndt en gymnasial uddannelse i august 2020. Elever, der påbegynder deres gymnasiale uddannelse i august 2020, bliver den første årgang, der kan udløse henvisningstaxameter til institutionen.
 Det foreslås endvidere, at henvisningen til lovforslagets § 1, nr. 2, ændres til en henvisning til § 1, nr. 1, som vedrører det foreslåede henvisningstaxameter.
 Ændringsforslaget vil indebære en lovteknisk korrekt henvisning i ikrafttrædelsesbestemmelsen til § 1, nr. 1.
5. Udvalgsarbejdet Lovforslaget blev fremsat den 13. november 2019 og var til 1. behandling den 19. november 2019. Lovforslaget blev efter 1. behandling henvist til behandling i Børne- og Undervisningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring.
Den 13. november 2019 sendte børne- og undervisningsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Anders Kronborg (S) fmd.
Tanja Larsson (S) Jens Joel (S) Jesper Petersen (S) Julie Skovsby (S) Kasper Sand Kjær (S) Orla Hav (S) Nils Sjøberg (RV) Anne Sophie Callesen (RV) Marianne Jelved (RV) Jacob Mark (SF) Ina Strøjer-Schmidt (SF) Astrid Carøe (SF) Jakob Sølvhøj (EL) Mai Villadsen (EL) Torsten Gejl (ALT) Anni Matthiesen (V) Peter Juel-Jensen (V) Ellen Trane Nørby (V) Christoffer Aagaard Melson (V) Marlene Ambo-Rasmussen (V) Stén Knuth (V) nfmd.
Jens Henrik Thulesen Dahl (DF) Pernille Bendixen (DF) Marie Krarup (DF) Brigitte Klintskov Jerkel (KF) Mai Mercado (KF) Mette Thiesen (NB) Henrik Dahl (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
