 Herved bekendtgøres lov nr. 342 af 23. december 1959 om  

 det civile beredskab med de ændringer, der følger af lov nr. 76 af 10. marts  

 1966 og lov nr. 203 af 22. maj 1985.
 § 1.  Det i medfør af denne lov gennemførte  

 planlægningsarbejde og de i medfør af loven trufne foranstaltninger skal have  

 til formål at fremme landets samlede forsvar, herunder at sikre opretholdelse  

 i krigstid af regeringens funktioner og af den statslige og kommunale  

 forvaltning, opretholdelse af ro og orden, styrkelse og udnyttelse af landets  

 produktionsevne og transport- og kommunikationsapparat samt sikring og  

 fordeling af forsyninger af enhver art.
 § 1 a.  Reglerne i denne lov om kommuner gælder  

 tillige for amtskommuner og Hovedstadsrådet.
 § 2.  Det påhviler de enkelte ministre, hver inden for  

 sit administrationsområde, at gennemføre det planlægningsarbejde og træffe de  

 foranstaltninger, som til enhver tid måtte være påkrævet med henblik på  

 tilrettelæggelsen af landets civile beredskab.
 Stk. 2.  Det påhviler indenrigsministeren at koordinere  

 planlægningsarbejdet inden for det civile beredskab og de dermed følgende  

 foranstaltninger og at gennemføre den del af arbejdet, der ikke varetages af  

 andre myndigheder.
Stk. 3.  Der nedsættes ved begyndelsen af hvert  

 folketingsår og efter afholdelse af folketingsvalg et udvalg på 11 medlemmer,  

 valgt af folketinget blandt dets medlemmer.
Det påhviler indenrigsministeren  

 over for udvalget at redegøre for mere betydende foranstaltninger, som  

 gennemføres i medfør af lovens bestemmelser, ligesom der til udvalget skal  

 afgives en årlig beretning om det inden for det samlede civile beredskab  

 udførte arbejde.
 § 3.  Kommunerne skal udarbejde en plan for deres  

 civile beredskab og yde bistand ved gennemførelsen af foranstaltninger i  

 medfør af denne lov.
 Stk. 2.  Det påhviler indenrigsministeren at fastsætte  

 almindelige regler for planlægningen af det kommunale civile beredskab efter  

 stk. 1.
 Stk. 3.  Det påhviler de enkelte ministre hver inden for  

 deres forretningsområde at fastsætte regler for planlægningen af det  

 kommunale civile beredskab efter stk. 1.
§ 3 a.  Er det umuligt at samle en kommunalbestyrelse  

 til møde under krig eller truende udsigt til krig, overtager  

 kommunalbestyrelsens økonomiudvalg de beføjelser, der tilkommer  

 kommunalbestyrelsen og dens udvalg.
I kommuner med magistratsordning  

 overtager magistraten kommunalbestyrelsens beføjelser.
Stk. 2.  Er det umuligt at samle økonomiudvalget til  

 møde under krig eller truende udsigt til krig, styres vedkommende kommunes  

 anliggender af borgmesteren.
Er det i kommuner med magistratsordning umuligt  

 at samle magistraten til møde, styres kommunen af borgmesteren  

 (overborgmesteren).
Stk. 3.  Meddelelse om anvendelse af reglerne i stk. 1  

 og 2 skal snarest gives til indenrigsministeren.
Indenrigsministeren kan  

 fastsætte nærmere regler om kommunernes styrelse under krig eller truende  

 udsigt til krig.
 § 3 b.  Offentligt ansatte og ansatte i  

 koncessionerede selskaber skal udføre de civile beredskabsopgaver, som  

 pålægges vedkommende.
 Stk. 2.  Andre offentlige myndigheder end nævnt i § 3,  

 stk. 1, og koncessionerede selskaber skal yde bistand ved planlægningen eller  

 gennemførelsen af civile beredskabsopgaver.
 § 4.  Til gennemførelse af foranstaltninger efter  

 lovens §§ 2 og 5 kan vedkommende minister, når almenvellet kræver det,  

 iværksætte eller, for så vidt angår ikke-statslige foranstaltninger, tillade,  

 at der iværksættes ekspropriation vedrørende fast ejendom.
 Stk. 2.  Ekspropriation i henhold til stk. 1 finder sted  

 efter reglerne i lov om fremgangsmåden ved ekspropriation vedrørende fast  

 ejendom.
 § 5.  Vedkommende minister kan pålægge offentlige og  

 private virksomheder og institutioner at træffe de med henblik på sikring,  

 flytning eller spredning af varebeholdninger og produktions- og  

 transportmidler fornødne foranstaltninger samt pålægge virksomheder at have  

 nærmere fastsatte minimumsbeholdninger af varer og produktionsmidler, som  

 anvendes, fremstilles eller omsættes i deres normale virksomhed.
 Stk. 2.  Forinden påbud gives i henhold til stk. 1, skal  

 der optages forhandling med de pågældende virksomheder eller med disses  

 organisationer om påbuddets omfang og de nærmere regler for dets  

 gennemførelse, herunder om spørgsmålet om ydelse af erstatning af  

 statskassen, jfr. stk. 3.
Stk. 3.  Dersom de i stk. 1 omhandlede påbud medfører  

 økonomiske tab, er staten erstatningspligtig i overensstemmelse med  

 almindelige retsgrundsætninger.
Erstatning kan ikke kræves, såfremt de med  

 påbuddets gennemførelse forbundne omkostninger kan dækkes ved indkalkulering  

 i vedkommende vares pris, uden at de pågældende virksomheder derved bringes i  

 en ugunstigere stilling end andre i samme branche eller virksomhedsgren.
 Stk. 4.  Erstatning ansættes i mangel af mindelig  

 overenskomst i overensstemmelse med nærmere regler, der fastsættes ved kgl.  

 anordning.
 § 6.  Vedkommende minister træffer bestemmelse om, i  

 hvilket omfang de beføjelser, der kan udøves af centrale  

 forvaltningsmyndigheder, under krig eller truende udsigt til krig skal kunne  

 udøves af dertil udpegede forvaltningsorganer.
 § 7.  Vedkommende minister kan pålægge enhver pligt  

 til at meddele oplysninger, der er nødvendige for beredskabsplanlægningen.
 § 8.  Den, der undlader at efterkomme pålæg efter § 5,  

 stk. 1, straffes med bøde.
 Stk. 2.  Den, der undlader at meddele oplysninger, som  

 afkræves efter § 7, eller meddeler urigtige eller vildledende oplysninger i  

 forbindelse hermed, straffes med bøde, medmindre højere straf er forskyldt  

 efter den øvrige lovgivning.
 Stk. 3.  Er forholdet begået under krig eller truende  

 udsigt til krig, kan straffen for forsætlige overtrædelser af stk. 1 og 2  

 stige til hæfte eller fængsel i indtil 2 år.
 Stk. 4.  Er forholdet begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Stk. 5.  Sagerne behandles som politisager.
Retsmidlerne  

 i retsplejelovens kapitler 72 og 73 kan anvendes i samme omfang som i  

 statsadvokatsager.
 Stk. 6.  Efterkommes pålæg efter § 5, stk. 1, under krig  

 eller truende udsigt til krig ikke rettidigt, kan vedkommende  

 forvaltningsmyndighed lade foranstaltningen udføre for den pågældendes  

 regning.
 Stk. 7.  Politiet yder vedkommende forvaltningsmyndighed  

 bistand ved udøvelsen af beføjelsen i henhold til stk. 6 efter regler, der  

 fastsættes efter forhandling mellem indenrigsministeren og justitsministeren.
 § 9.  Ved Kgl. anordning kan nærværende lov sættes i  

 kraft for Færøerne og Grønland(* 1) med de lempelser, som de stedlige forhold  

 måtte gøre nødvendige.
---- Lov nr. 203 af 22. maj 1985 indeholder følgende  

 ikrafttrædelsesbestemmelse:
§ 2 Loven træder i kraft den 1. juli 1985.
INDENRIGSMINISTERIET, DEN 3. JUNI 1985 BRITTA SCHALL HOLBERG /Steen Thorbek (* 1) Jfr.
Anordning om civilberedskabslovens ikrafttræden i Grønland af  

 20. december 1962.
