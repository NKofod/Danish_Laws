Et fagforbund S havde opsagt en overenskomst med rederiet R og  

 samtidig anmodet om forhandling om ny overenskomst, der skulle have gyldighed  

 fra den opsagte overenskomsts udløbsdato 1/6-93. Da enighed om ny  

 overenskomst ikke opnåedes, sendte S strejkevarsel den 24/5-93. Herefter  

 sendte R individuelle opsigelsesvarsler til samtlige de af overenskomsten  

 omfattede 40 matroser, idet de alle blev tilbudt genansættelse med løn- og  

 ansættelsesvilkår i henhold til en overenskomst, som R havde indgået med et  

 andet fagforbund M pr. 1/6-93. S fandt, at der var tale om en kollektiv  

 opsigelse og anmodede derfor R om afholdelse af fællesmøde, hvilket R afslog,  

 idet man påberåbte sig, at overenskomsten med S var definitivt ophørt i  

 henhold til S's egen opsigelse.
Som reaktion på opsigelserne nedlagde  

 matroserne arbejdet.
Nogle blev dog senere genansat på vilkår som anført i  

 opsigelsesskrivelserne.
Der blev endvidere etableret blokade af til- og  

 frakørselsvejene til R's færger, og der blev i forbindelse hermed begået  

 hærværk og andre ulovligheder, til dels af meget alvorlig karakter med mange  

 anholdelser og rejste sigtelser til følge.
S indklagede først R, derefter DA for en underorganisation for R, for  

 Arbejdsretten med påstand om, at den af S opsagte overenskomst var gældende,  

 indtil lovlig frigørelseskonflikt var iværksat eller ny overenskomst med S  

 var indgået, og om, at R med de individuelle opsigelsesskrivelser havde  

 varslet en ulovlig lock-out.
De indklagede nedlagde påstand om, at S havde  

 handlet ulovligt ved at have etableret - subsidiært støttet ulovlige  

 kampskridt over for R, subsidiært begået overenskomstbrud.
Arbejdsretten lagde til grund, at parterne ikke havde indgået nogen  

 udtrykkelig aftale svarende til Hovedaftalens § 7, stk. 2, og parterne  

 fandtes heller ikke stiltiende at have accepteret at følge Hovedaftalens  

 bestemmelser og dermed kutymemæssigt at have forpligtet sig hertil.
Endvidere  

 fandtes parterne heller ikke efter de for Arbejdsretten forelagte oplysninger  

 om deres nuværende eller tidligere medlemskab af en organisation at være  

 forpligtet af Hovedaftalen.
Det var herved ikke afgørende, at R gennem  

 medlemskabet af arbejdsgiverorganisationen HOREFA var medlem af DA, idet  

 medlemskabet ikke omfattede rederidriften og dermed heller ikke de af R  

 »s medarbejdere, der var omfattet af den nu opsagte overenskomst med S,  

 og det var herefter uden betydning for spørgsmålet om, hvorvidt R var bundet  

 af Hovedaftalen, at DA var forpligtet til at repræsentere R under  

 arbejdsretssagen i medfør af arbejdsretslovens § 14, jf.
Arbejdsrettens kendelse af 5/1-94 i sag nr. 93.398. Da Hovedaftalens §  

 7, stk. 2 således ikke var gældende i forholdet mellem parterne, var den af R  

 foretagne simple opsigelse af overenskomsten tilstrækkelig, og overenskomsten  

 var herefter ophørt.
De individuelle opsigelser af matroserne, der  

 efterfulgtes af bortvisninger af de matroser, der havde nedlagt arbejdet i  

 forbindelse med overenskomstens ophør, kunne ikke betragtes som en lock-out,  

 men måtte antages at være driftsmæssigt begrundet.
 Arbejdsretten fandt det endelig godtgjort, at S ikke blot havde  

 undladt at tage afstand fra, men positivt havde støttet de aktioner, som  

 matroserne iværksatte for at lægge hindringer i vejen for driften af R's  

 færgelinier, og S fandtes herved at have handlet ulovligt, jf.  

 arbejdsretslovens § 9, stk. 1, nr. 5.
 1. Under denne sag har klagerne, Sømændenes Forbund i Danmark, indklaget  

 Dansk Arbejdsgiverforening for Europa-Linien A/S, Gedser, for Arbejdsretten  

 og har under domsforhandlingen nedlagt følgende endelige påstande:
 1. Indklagede tilpligtes at anerkende, at overenskomsten med klageren af  

 1. juni 1991 er gældende for indklagede, indtil lovlig frigørelseskonflikt  

 over for klageren er iværksat, eller ny overenskomst med samme er indgået.
 2. Indklagede tilpligtes at anerkende, at indklagede ved enslydende  

 skrivelser til de ansatte matroser af 28. maj 1993 har varslet en ulovlig  

 lockout.
 De indklagede har påstået frifindelse over for klagernes påstand 1 og  

 afvisning, subsidiært frifindelse over for påstand 2. De indklagede har  

 endvidere nedlagt en selvstændig påstand om, at klagerne principalt har  

 handlet ulovligt ved at have etableret - subsidiært støttet - ulovlige  

 kampskridt over for det indklagede rederi, subsidiært har begået  

 overenskomstbrud.
 Over for de indklagedes selvstændige påstand har klagerne påstået  

 frifindelse.
 De af parterne under sagens forberedelse nedlagte bodspåstande samt  

 klagernes påstand om efterbetaling er udskudt til eventuel senere afgørelse.  

 Det indklagede rederi har endvidere forbeholdt sig at rejse erstatningskrav  

 ved de almindelige domstole, såfremt der gives det medhold i den nedlagte  

 selvstændige påstands principale led.
Det bemærkes, at indklagede ifølge det oprindelige klageskrift, der er  

 dateret den 16. juni 1993, var anført som Europa-Linien A/S, men at dette i  

 et klageskrift af 8. september 1993 i sag nr. 93.398 blev ændret til Dansk  

 Arbejdsgiverforening for HOREFA for Europa-Linien A/S.
Ved den nedenfor under  

 punkt 5 omtalte kendelse af 5. januar 1994 i sag nr. 93.398 fastslog  

 Arbejdsretten, at Dansk Arbejdsgiverforening i medfør af arbejdsretslovens §  

 14 var pligtig at repræsentere det indklagede rederi under den fortsatte  

 behandling af nærværende sag, hvorimod den indklagede underorganisation  

 HOREFA - gennem hvilken rederiet var medlem af Dansk Arbejdsgiverforening -  

 skulle udgå.
 2. Af sagen fremgår, at klagerne i hvert fald siden 1963 har haft  

 overenskomst med de skiftende rederier, der har besejlet ruten Gedser -  

 Rostock, herunder med rederiet Moltzau Line A/S og i de senere år med det  

 indklagede rederi, der tidligere drev virksomhed under navnet GT-Link A/S.  

 Ingen af overenskomsterne har indeholdt bestemmelser svarende til § 7, stk.  

 2, i Hovedaftalen mellem DA og LO, men alene opsigelsesbestemmelser svarende  

 til dem, der er sædvanlige i kollektive overenskomster om løn- og  

 arbejdsforhold.
I den seneste overenskomst, der trådte i kraft den 1. marts 1991 og er den  

 overenskomst, som sagen angår, fremgår det af § 12, at overenskomsten  

 »kan opsiges med 3 måneders varsel, dog tidligst til den 1. juni  

 1993.« Ved anbefalet skrivelse af 17. februar 1993 til rederiet opsagde klagerne  

 overenskomsten til den 1. juni 1993 og bad samtidig om »forhandling om  

 ny overenskomst, der skal have gyldighed fra den nuværende overenskomsts  

 udløbsdato den 1. juni 1993«.
Da det ikke lykkedes at nå til enighed under forhandlingerne om en ny  

 overenskomst, fremsendte klagerne ved anbefalet skrivelse af 24. maj 1993 1.  

 strejkevarsel.
Rederiet reagerede herpå ved at fremsende enslydende  

 skrivelser af 28. maj 1993 til samtlige ca. 40 matroser, hvori det hed:
 »Opsigelse med tilbud om genansættelse på nye vilkår.
 Den mellem Europa-Linien, GT-LINK A/S og Sømændenes Forbund i Danmark  

 indgåede overenskomst er efter opsigelse bortfaldet pr. 1. juni 1993.
 Europa-Linien A/S har i forbindelse med overenskomstens udløb indgået ny  

 overenskomst med Metal Søfart for så vidt angår alle skibsassistenter  

 påmønstret rederiets færger.
 Den nye overenskomst, som vedlægges i kopi, har således virkning fra og  

 med den 1. juni 1993.
 Som det fremgår af overenskomsten med Metal Søfart, er der ikke aftalt  

 eksklusivbestemmelser eller lignende, og du kan således forblive medlem af  

 Sømændenes Forbund i Danmark, såfremt du ønsker dette.
 Imidlertid er det magtpåliggende for rederiet, at de løn- og  

 ansættelsesvilkår, som nu er aftalt med Metal Søfart, indføres for alle  

 ansatte omfattet af overenskomsten, og derfor opsiges du herved til fratræden  

 pr. (fradato) 1993.
I opsigelsesperioden vil rederiet naturligvis som vilkår for din  

 individuelle ansættelse respektere løn- og ansættelsesmæssige vilkår, der var  

 aftalt for dit arbejde i den nu bortfaldne overenskomst med Sømændenes  

 Forbund i Danmark.
Dine individuelle løn- og ansættelsesmæssige vilkår vil  

 således i opsigelsesperioden forblive de samme, selv om overenskomsten med  

 Sømændenes Forbund i Danmark bortfalder.
Samtidig skal rederiet herved tilbyde dig ansættelse fra den (nyandato) på  

 de vilkår, som er gældende i henhold til overenskomsten mellem Metal Søfart  

 og rederiet.
Såfremt du accepterer tilbuddet om genansættelse på de således  

 fastsatte nye vilkår, vil din hidtidige anciennitet blive overført.
Grundlønnen vil andrage kr. (løn) pr. måned.
For så vidt angår tillæg,  

 opsigelsesvarsler mv. henvises til den nye overenskomst.
 Såfremt du kan tiltræde rederiets tilbud om ansættelse på de nye  

 overenskomstvilkår, bedes du meddele lønningskontoret dette senest den  

 (frist) 1993, således at der kan udfærdiges en ny forhyringsaftale.
Hører vi ikke fra dig inden den (frist) 1993, må vi tage dette som udtryk  

 for, at du ikke ønsker ansættelse på nye vilkår, og du må således fratræde  

 din stilling den (fradato) 1993.....« Kopi af opsigelsesskrivelserne blev sendt til klagerne med en skrivelse af  

 1. juni 1993, hvori rederiet meddelte følgende:
»Vedr.: Overenskomst med Europa-Linien A/S Til orientering skal det meddeles, at Europa-Linien A/S med virkning fra  

 og med den 1.6.1993 har indgået overenskomst med Metal Søfart.
I denne forbindelse er samtlige skibsassistenter ombord på MF  

 »Rostock Link« og MF »Falster Link« opsagt med  

 overenskomstmæssigt varsel.
Skibsassistenterne har fået tilbud om  

 genansættelse på de nye vilkår, som er gældende i henhold til overenskomsten  

 mellem Metal Søfart og Europa- Linien A/S.
Kopi af opsigelsesskrivelsen vedlægges til orientering.' Klagerne reagerede mod den skete »kollektive opsigelse af samtlige  

 matroser« og mod rederiets tilkendegivne opfattelse af  

 overenskomstforholdene ved at indkalde til et »fællesmøde«.  

 Indkaldelsen blev besvaret ved en telefaxmeddelelse af 2. juni 1993 fra  

 rederiets advokat, hvori det hedder:
 »Som advokat for Europa Linien A/S har jeg modtaget kopi af  

 Forbundets telefax af gårs dato, hvormed Forbundet indkaldte til  

 »fællesmøde« under henvisning til, at Forbundet var blevet  

 orienteret om »kollektiv opsigelse af samtlige matroser«, og at det  

 af meddelelsen efter forbundets opfattelse »fejlagtigt« fremgår, at  

 den mellem parterne indgåede overenskomst er bortfaldet pr. den 1. juni 1993.
 Som bekendt har Sømændenes Forbund i Danmark opsagt den i 1991 indgåede  

 overenskomst til den 1. juni 1993.
Opsigelsen medfører, at overenskomsten er bortfaldet fra dette tidspunkt,  

 og der eksisterer således dags dato ikke kollektiv overenskomst mellem  

 Sømændenes Forbund i Danmark og Europa Linien A/S, Allerede af den grund ses der intet grundlag for at forlange, at Europa  

 Linien A/S deltager i et fællesmøde, og Sømændenes Forbund kan ikke  

 retsforfølge rederiet ved søgsmål i Arbejdsretten.
Jeg bemærker i øvrigt, at den af Sømændenes Forbund betegnede kollektiv  

 opsigelse af samtlige matroser er en række individuelle opsigelsesskrivelser  

 med samtidigt tilbud om genansættelse på de overenskomstvilkår, som følger af  

 rederiets nye overenskomst med Metal Søfart.' Udsendelsen af opsigelsesskrivelserne havde til følge, at matroserne  

 nedlagde arbejdet og efterfølgende blev bortvist efter meddelt skriftlig  

 advarsel.
Nogle af matroserne er senere blevet genansat i henhold til  

 overenskomsten med Metal Søfart.
3. Af en under sagen fremlagt redegørelse fra politimesteren i Nykøbing  

 Falster til Justitsministeriet vedrørende den politimæssige indsats under de  

 konflikter i Gedser Færgehavn, som derefter udviklede sig, fremgår bl.a., at  

 matroserne med virkning fra den 2. juni 1993 indledte en blokade ved til- og  

 frakørselsvejene til rederiets ankomster og afgange.
Blokaden blev i  

 begyndelsen udført af lokale matroser, men blev fra den 9. juni 1993  

 tiltagende voldsommere med deltagelse af sympatisører, både matroser fra  

 andre rederier og folk, som med sikkerhed ikke var matroser.
I forbindelse  

 med blokaden er der begået hærværk og andre ulovligheder, til dels af meget  

 alvorlig karakter, og der er foretaget mange anholdelser og rejst mange  

 sigtelser.
Urolighederne har gjort det nødvendigt for politiet at tilkalde  

 ekstra mandskab, således at der alene i perioden frem til den 30. november  

 1993 var forbrugt 3343 manddage til løsning af denne opgave, der primært har  

 været »at opretholde den frie samfærdsel under brug af mildest mulig  

 magt for hele tiden at kunne optræde neutralt samt uden at hindre lovlige  

 fagretlige skridt.« Blokaden og en tilsvarende blokade af rederiet Scarlett Lines færger på  

 ruten Tuborg Havn - Landskrona blev omtalt i B.T. den 9. juni 1993. I  

 artiklen gengives bl.a. følgende udtalelser fra forbundsformand Henrik  

 Berlau:
»BERLAU: DET KENDER JEG IKKE NOGET TIL Formanden for Sømændenes Forbund, Henrik Berlau, vil ikke tage afstand fra  

 de metoder, som hans medlemmer - ifølge Dansk Metalarbejderforbund - bruger  

 for at stoppe færgefarten.
»Næh, hvorfor skulle jeg da gøre det.
Og i øvrigt tror jeg heller  

 ikke, det er rigtigt.
Men jeg kender ikke noget til det og kan derfor ikke  

 kommentere sagen,» siger Henrik Berlau og siger, at blokaderne af de to  

 færgelinier vil fortsætte, indtil der igen er skrevet overenskomst med  

 Sømændenes Forbund......
 Han mener, at Metal bare bliver brugt i rederiernes spil og kan ikke  

 forstå, at Metal vil være med til at give folk, der har arbejdet på færgerne  

 i 20-30 år »pedalen« - altså en fyreseddel.
»Rederne vil da skide Metal et langt stykke.
Rederne vil for enhver  

 pris skaffe sig den billigste arbejdskraft.
Og derfor startede de oprindelig  

 med at vælge polakker.
Men da rederne så mente, at det kunne gi« noget  

 knald på brillen i forbindelse med sommertrafikken, så har de forsøgt sig med  

 Metal i stedet for.
Men Metal har ingen tradition for at bemande de  

 arbejdspladser.
De har bare gjort det for at indynde sig hos rederne.
De har  

 sagt: Vi kan godt gøre det billigere.
Vi er dejlige.
Hvis vi havde gjort det  

 samme over for et LO-forbund, var de gået fuldstændig i spåner og holdt  

 foredrag for os om dansk fagbevægelse, og rend mig i røven.
Når de gør det,  

 skulle det altså være mere appetitligt, men det har jeg meget svært ved at  

 se.
Så blokaderne kan blive ved længe,» siger Henrik Berlau.« Den 13. juni 1993 bragte Berlingske Tidende en artikel om konflikten  

 indeholdende Henrik Berlaus svar på en række spørgsmål, avisen stillede ham.  

 I artiklen hedder det bl.a.
»Færgerne sejler stadig - uden sømænd - trods 14 dages blokade mod  

 Scarlett Line i Tuborg Havn og Europa Linjen i Gedser.
Blokaderne begyndte,  

 da de to rederier droppede Sømændenes Forbund som overenskomstpart og i  

 stedet ansatte udenlandske søfolk og tegnede overenskomst med Metal Søfart.
Hvad forventer I at få ud at blokaderne? »At rederierne besinder sig og erkender, at man ikke kan føre  

 heksejagt mod folk, der åbner munden og kritiserer forholdene.
I Gedser  

 protesterede folk mod, at rederiet indsatte et skib med polsk flag og  

 besætning, og så blev de fyret.
Hvis danske arbejdsgivere frit kan ansætte  

 udenlandske arbejdere til dumpinglønninger, så er der ikke noget Danmark  

 tilbage.
Så bliver vi arbejdsløse allesammen, også journalisterne« siger  

 Henrik Berlau, formand for Sømændenes Forbund......
I blokerer færger, og nogle af jeres medlemmer er trængt ombord og har  

 ødelagt inventar.
Tror I, at I opnår nogen sympati i befolkningen med den  

 slags aktioner? »Jeg tror ikke, der er nogen, der har ødelagt inventar.
Men hvad  

 forventer man i øvrigt, når man fyrer folk - at de bare pakker sammen og går?  

 Arbejdsgiverne har en forpulet pligt til at lytte til de ansatte......« Den 17. juni 1993 sendte klagerne til forbundets medlemmer et af  

 forbundsformanden underskrevet brev, hvori det hedder:
»Gode kollega Som du sikkert er bekendt med fra dagspressen, har to rederier, nemlig  

 Scarlett Line og Europa Linien, erklæret Sømændenes Forbunds medlemmer krig.
 Vore kolleger er i de pågældende overfarter blevet fyret på gråt papir og  

 deres arbejdspladser overdraget til en discount-overenskomst indgået mellem  

 rederierne og Metal Søfart.
Baggrunden skal søges i, at vore medlemmer havde protesteret mod arbejds-  

 og sikkerhedsmæssige forhold i overfarterne.
På Europa Linien, der sejler  

 Gedser-Rostock ville rederiet indsætte et polskflaget skib med polsk  

 besætning med lønninger vi slet ikke kan konkurrere med.
Vi afviste og pegede  

 i den forbindelse også på de sikkerhedsmæssige konsekvenser det ville have.  

 Vi har lært noget af Scandinavian Star.
På Scarlett Line, der sejler Tuborg  

 Havn-Landskrona afviste rederiledelsen, når vore medlemmer påpegede  

 sikkerhedsmæssige uregelmæssigheder i den daglige drift.
 Rederierne har herefter valgt at straffe besætningerne som ved  

 »middelalderlig bålbrænding«.
Metal Søfart er i den forbindelse at betragte som nyttige idioter.
De  

 indynder sig hos rederne og tilbyder billige overenskomster i et forfængeligt  

 håb om, at søens folk en dag bliver deres medlemmer.
Deres mål er, at går det  

 rederne godt, bygges der nok flere skibe i Danmark og så går det  

 metalarbejderne godt.
Til det formål er der brug for fattige søfolk.
De  

 ønsker altså at gøre vores fattigdom til en del af deres fremskridt.
Modbydeligt og usselt er vel milde ord for deres handlinger.
Kollegerne i  

 både Gedser og Tuborg Havn har etableret blokader, der har til formål at  

 overbevise rejsende om at finde alternativ transportform.
Det er et stort  

 arbejde og kræver mange mennesker.
Er du derfor ledig - har du fri eller har du på anden måde mulighed for at  

 hjælpe kollegerne en halv dag, en hel dag eller mere, beder jeg dig om at du  

 gør det.
Ethvert medlem af Sømændenes Forbunds indsats i denne konflikt vil  

 være værdifuld og i egen interesse nødvendig for at sætte en stopper for den  

 udvikling, andre har tiltænkt vi skal have.
Ingen kan føle sig sikker, når  

 først rederne finder en bekvem alliancepartner.
Sømændenes Forbund forhandler i øjeblikket med en kommende alliancepartner  

 i SiD's transportgruppe.
Jeg skriver dette for at du skal vide, at vi søger  

 at navigere til en sikker havn også selv om det blæser hårdt i øjeblikket.  

 Situationen kræver »alle mand på dæk« indtil at blæsten er løjet  

 af, så derfor støt din organisation.
Kontakt den nærmeste forbundsafdeling og hør hvorledes du kan hjælpe til  

 enten i Gedser, Tuborg Havn eller her i København.......' 4. For Arbejdsretten har rederiets administrerende direktør Thorkild  

 Damgaard forklaret bl.a., at han blev ansat i rederiet som fragtchef i  

 oktober 1986 og udnævnt til direktør i marts 1991. Ham bekendt har rederiet  

 og forbundet aldrig drøftet indgåelse af en hovedaftale eller optagelse i  

 overenskomsten af bestemmelser svarende til § 7, stk. 2, i Hovedaftalen  

 mellem DA og LO, og nogen korrespondance herom har han ikke kunnet finde.
Det  

 er rigtigt, at nogle referater fra forhandlingsmøder med forbundet fremtræder  

 som referater af »fællesmøder«, men der kan ikke heri indlægges en  

 erkendelse fra rederiets side af, at man anser sig for bundet af  

 Hovedaftalen.
Møderne er afholdt for at få løst aktuelle problemer.  

 Baggrunden for rederiets ønske om at indgå den nye overenskomst med Metal  

 Søfart i stedet for med klagerne var, at man havde en færge i overskud, som  

 man solgte til Polen, men med pligt til at chartre den tilbage med polsk  

 besætning.
Man holdt derfor et møde med tillidsrepræsentanterne og  

 fagforeningen, hvorunder man garanterede, at ingen ville blive ledige af den  

 grund.
Tillidsrepræsentanterne og fagforeningen havde herefter ingen  

 indvendinger mod arrangementet, som blev sat i værk den 12. februar 1993 og  

 forløb uden problemer til midt i april 1993. På det tidspunkt gav forbundet  

 gennem den lokale presse udtryk for, at man var bekymret over udsigten til at  

 miste arbejdspladser, hvis rederiet skulle finde på at udskifte alle  

 matroserne med polske søfolk.
Rederiet fik så fra klagerne forelagt nogle  

 skærpede krav til overenskomsten, og inden der endnu var taget stilling  

 hertil, blev der etableret blokade ved den polske færge med et krav om, at de  

 polske søfolk skulle erstattes med danske.
En imødekommelse af dette krav  

 ville have betydet, at rederiet havde måttet betale for to hold matroser til  

 denne færge.
Herefter strandede de videre drøftelser med Berlau.
Hvis  

 rederiet derfor ikke havde fået overenskomst med Metal Søfart, måtte man have  

 forventet, at man ikke ville have haft mulighed for at sejle på ruten hele  

 sommeren.
Der er ikke tale om nogen »discount« overenskomst, idet  

 Metal Søfart krævede at få i det mindste en lige så god overenskomst som  

 overenskomsten med klagerne.
Bortvisningerne skete, efter at de pågældende  

 matroser havde fået en skriftlig advarsel og en kort frist til at overveje  

 deres stilling.
Under urolighederne har det været nødvendigt for rederiet at  

 ansætte egne vagtfolk for at forhindre, at der begås hærværk mod rederiets  

 ejendom.
Vidnet vil anslå rederiets foreløbige nettotab til ca. 2,5 mio.kr.,  

 hvortil kommer udgifterne til vagtfolkene og til reparation af de  

 ødelæggelser, der skyldes hærværk.
5. Arbejdsrettens kendelse af 5. januar 1994 i sag nr. 93.398 vedrørte  

 alene spørgsmålet, om Dansk Arbejdsgiverforening - som rederiet via  

 medlemskab af HOREFA er medlem af for så vidt angår det personale og den del  

 af virksomheden, der naturligt hører under denne arbejdsgiverforenings  

 område, hvilket ikke omfatter rederivirksomheden - efter arbejdsretslovens §  

 14 var forpligtet til at repræsentere det indklagede rederi under nærværende  

 sag.
Ved kendelsen blev dette spørgsmål besvaret bekræftende med følgende  

 begrundelse:
»Den indklagede underorganisation HOREFA er ikke part i det  

 overenskomstforhold, som den verserende arbejdsretssag vedrører.
Da der  

 herefter ikke består nogen repræsentationspligt for HOREFA, jf. herved Per  

 Jacobsen: Kollektiv Arbejdsret (4. udg.) s. 426-27 med note 65 og  

 Arbejdsrettens dom af 16. december 1982 i sag nr. 9705, tages påstanden om  

 afvisning for så vidt til følge.
Ved afgørelsen af spørgsmålet om Dansk Arbejdsgiverforenings eventuelle  

 repræsentationspligt lægger retten til grund, at det indklagede rederis  

 medlemskab af Dansk Arbejdsgiverforening - uanset den manglende dispensation  

 efter lovenes § 5, stk. 1 - ikke omfatter rederidriften og dermed heller ikke  

 de af rederiets medarbejdere, som var ansat i henhold til den af forbundet  

 opsagte overenskomst.
For udfaldet af denne del af sagen bliver det derfor  

 afgørende, om en fortolkning af arbejdsretslovens § 14, hvorefter medlemskab  

 er afgørende for organisationernes repræsentationsret og -pligt, giver  

 grundlag for den af de indklagede hævdede indskrænkende fortolkning,  

 hvorefter der også må tages hensyn til, om der er tale om fuldt eller delvist  

 medlemskab.
Arbejdsretten finder, at hverken bestemmelsens ordlyd eller forarbejderne  

 til bestemmelsen støtter en sådan indskrænkende fortolkning, som eventuelt  

 kunne gøre det nødvendigt for parterne og retten at få omfanget af et  

 medlemskab nærmere belyst.
I arbejdsretlig teori og praksis synes det da også  

 lagt til grund, at hovedorganisationernes repræsentationsret og -pligt efter  

 arbejdsretslovens § 14 er ubetinget og uafhængig af, om den pågældende  

 medlemsvirksomhed selv og ikke gennem den underorganisation, som betinger  

 medlemskabet af hovedorganisationen, har indgået den pågældende overenskomst,  

 jf. herved Per Jacobsen: Kollektiv Arbejdsret (4. udg.) s. 425-26 med note 64  

 og den tidligere nævnte sag 9705.
 Efter det anførte kan det ikke tillægges betydning ved afgørelsen af  

 spørgsmålet om repræsentationsret og -pligt efter arbejdsretslovens § 14, at  

 Dansk Arbejdsgiverforenings love åbner mulighed for, at en virksomheds  

 medlemskab af Dansk Arbejdsgiverforening ikke omfatter samtlige ansatte, en  

 bestemmelse, som vel i første række skal gøre det muligt at fastsætte et  

 efter virksomhedens forhold rimeligt kontingent.
 Da Dansk Arbejdsgiverforening herefter skal repræsentere det indklagede  

 rederi under den fortsatte behandling af den verserende arbejdsretssag nr.  

 93.282, kan foreningens påstand om afvisning også for sit vedkommende ikke  

 tages til følge.
Med bemærkning, at der ikke ved kendelsen er taget stilling til, om  

 Hovedaftalen mellem Dansk Arbejdsgiverforening og Landsorganisationen i  

 Danmark er gældende mellem parterne, hvilket ikke er en automatisk følge af  

 repræsentationspligten, afsiges der herefter følgende......« 6. Til støtte for de nedlagte påstande har klagerne indledningsvis  

 præciseret, at hovedspørgsmålet under sagen er, om det indklagede rederi har  

 anvendt en korrekt fremgangsmåde i forbindelse med ønsket om at frigøre sig  

 fra overenskomsten med klagerne.
Spørgsmålet er, om en simpel opsigelse er  

 tilstrækkelig, eller om rederiet kun kan frigøre sig fra overenskomsten ved  

 at iværksætte lovlig frigørelseskonflikt.
For så vidt angår klagernes påstand 1 er forholdet det, at Moltzau Line  

 A/S den 16. februar 1968 indmeldte sig i Større Danske Bilfærgerederier og  

 dermed blev både berettiget og forpligtet i henhold til Hovedaftalen mellem  

 DA og LO, herunder dennes § 7, stk. 2, idet arbejdsgiverorganisationen var  

 medlem af Dansk Arbejdsgiverforening.
Rederiet udmeldte sig ganske vist af  

 Større Danske Bilfærgerederier den 1. juli 1970, men kunne ikke som følge  

 heraf frigøre sig fra forpligtelserne i henhold til Hovedaftalen, jf. dennes  

 § 11 og almindelige arbejdsretlige grundsætninger.
Hovedaftalen af 1960 var  

 ganske vist blevet opsagt i maj 1968 og bortfaldt i foråret 1969 samtidig med  

 de nye overenskomsters ikrafttræden, jf.
Per Jacobsen: Kollektiv Arbejdsret  

 (4.udg.) s.49. Men der etableredes samtidig en anden, lige så forsvarlig  

 ordning gennem Forligsmandens mæglingsforslag, jf.
Per Jacobsen: Kollektiv  

 Arbejdsret (1972) s.100. Forpligtelsen til at iværksætte lovlig  

 frigørelseskonflikt bestod med andre ord uændret og er sammen med de øvrige  

 hovedaftaleforpligtelser blevet overtaget af de skiftende rederier, der har  

 besejlet ruten, og med hvem klagerne i hvert fald siden 1963 har haft en  

 ubrudt række af overenskomster.
Overenskomstparterne har da også til  

 stadighed anvendt reglerne i hovedaftalegrundlaget, således som det er  

 dokumenteret gennem fremlagte konfliktvarslingsskrivelser og  

 fællesmødereferater.
På denne baggrund indgår Hovedaftalen som en stiltiende  

 del af overenskomstforholdet og er således ikke blot en følge af medlemskabet  

 af Hovedorganisationen.
Det er derfor uden betydning, at Hovedaftalen har  

 været opsagt og er blevet ændret flere gange i den mellemliggende periode.  

 Til det anførte kommer endelig, at rederiet via medlemskabet af HOREFA er  

 medlem af Dansk Arbejdsgiverforening og dermed forpligtet af Hovedaftalens  

 regler uanset den interne karakter af medlemskabet.
Det følger af  

 Hovedaftalens § 1, der bygger på forudsætningen om, at alle medlemmer af  

 Hovedorganisationerne forpligtes udeleligt, og det er endvidere fastslået ved  

 Arbejdsrettens dom af 12. december 1977 i sag nr. 8147.
Ikke blot rederiet, men også klagerne er - uanset eksklusionen af LO i  

 september 1975 - både berettiget og forpligtet i henhold til Hovedaftalen.  

 Dette blev fastslået ved Arbejdsrettens dom af 17. maj 1976 i sag nr. 7751 og  

 fremgår tillige af den af professor Illum afsagte opmandskendelse af 30.  

 september 1966, der kort er refereret hos Per Jacobsen: Kollektiv Arbejdsret  

 (4.udg.) s.143. Det bestrides i den forbindelse, at de i 1981, 1986 og 1992  

 gennemførte ændringer af Hovedaftalen, der ikke vedrørte dennes § 7, stk. 2,  

 skulle betyde, at denne bestemmelse er bortfaldet i forholdet mellem parterne  

 i den opsagte overenskomst.
Hertil kommer, at klagernes ret til at påberåbe  

 sig Hovedaftalen følger af det tidligere anførte vedrørende selve  

 overenskomstforholdet.
I modsat fald kunne den ulighed, som ville blive  

 følgen, give anledning til mange uheldige situationer.
 Til støtte for påstand 2 har klagerne gjort gældende, at der er fredspligt  

 i overenskomstperioden, og at rederiet til trods herfor har varslet lockout  

 ved de enslydende opsigelsesskrivelser, som matroserne modtog kort før  

 udløbet af den opsagte overenskomst.
Til støtte for frifindelsespåstanden over for rederiets selvstændige  

 påstand har klagerne endelig anført, at der ikke er etableret fysisk blokade  

 over for rederiet.
En række personer, herunder medlemmer af Sømandsforbundet,  

 har gennemført en lovlig anmeldt demonstration i nærheden af Europa-Linien i  

 Gedser.
Klagerne har således hverken etableret eller støttet ulovlige  

 kampskridt.
 7. De indklagede har anført, at sagens helt overordnede spørgsmål er, om  

 overenskomsten er bortfaldet pr. 1. juni 1993 som følge af simpel opsigelse,  

 fordi der ikke mellem overenskomstparterne består nogen hovedaftale eller  

 hovedaftalelignende bestemmelse svarende til Hovedaftalens § 7, stk. 2. Hvis  

 en sådan ikke eksisterer, er en opsigelse i overensstemmelse med den i  

 overenskomsten indeholdte opsigelsesbestemmelse tilstrækkelig, og med  

 henvisning til denne bestemmelse har klagerne opsagt overenskomsten til den  

 1. juni 1993.
Parterne er enige om, at de ikke har indgået nogen hovedaftale i  

 tilslutning til de overenskomster, som gennem årene har været gældende mellem  

 dem.
I den situation har klagerne bevisbyrden for den påståede  

 hovedaftaleforpligtelse, og bevis herfor er ikke ført.
Det bestrides ikke, at  

 rederiet under navnet Moltzau Line A/S via medlemskabet af Større Danske  

 Bilfærgerederier i perioden fra den 16. februar 1968 til den 1. juli 1970 var  

 medlem af Dansk Arbejdsgiverforening og dermed - også for rederidriften - var  

 forpligtet af Hovedaftalen mellem DA og LO.
Men Hovedaftalen blev opsagt i  

 foråret 1968 og bortfaldt ved overenskomstfornyelserne det følgende forår.  

 Mæglingsforslaget, som klagerne henviser til, vedrørte alene perioden 1969-71  

 og alene de enkelte overenskomster, hvilket indebar, at rederiet fra 1971 og  

 fremefter ikke længere var forpligtet efter Hovedaftalen.
Af begrundelsen i  

 Arbejdsrettens kendelse af 5. januar 1994 i sag nr. 93.398 fremgår  

 udtrykkeligt, at medlemskabet af Dansk Arbejdsgiverforening ikke omfatter  

 rederidriften og dermed heller ikke den overenskomst, sagen vedrører.  

 Kendelsen vedrører med andre ord alene repræsentationspligten efter  

 arbejdsretslovens § 14, og det siges udtrykkeligt, at der ikke ved kendelsen  

 er taget stilling til, om Hovedaftalen er gældende mellem parterne, hvilket  

 ikke er en automatisk følge af repræsentationspligten.
Rederiets medlemskab  

 af Dansk Arbejdsgiverforening omfatter alene cateringvirksomheden, ikke  

 rederivirksomheden og dermed heller ikke det overenskomstforhold, som denne  

 sag vedrører.
Selv om der i øvrigt havde været tale om et »fuldt«  

 medlemskab af Dansk Arbejdsgiverforening, ville rederiet ikke i forhold til  

 klagerne have været bundet af nogen forpligtelse svarende til Hovedaftalen,  

 da klagerne blev ekskluderet af LO i 1975, og Hovedaftalen i tiden derefter  

 er blevet revideret 3 gange.
Under disse omstændigheder ville der for  

 klagerne højst være tale om fortsat bestående forpligtelser efter  

 Hovedaftalen, ikke om rettigheder, som kunne gøres gældende, jf. i det hele  

 Per Jacobsen: Kollektiv Arbejdsret (4.udg.) s.142 ff.
De indklagede har videre anført, at de fremlagte eksempler på  

 varslingsskrivelser og referater betegnet som fællesmødereferater ikke er  

 udtryk for, at rederiet stiltiende har accepteret at være forpligtet efter  

 Hovedaftalen.
Den anvendte betegnelse kan ikke tillægges selvstændig  

 betydning.
Som det fremgår af Arbejdsrettens dom af 4. april 1977 i sag nr.  

 7831, omtalt hos Per Jacobsen: Kollektiv Arbejdsret (4.udg.) s.83, note 29,  

 stilles der langt større krav for at anse en overenskomst for stiltiende  

 tiltrådt.
I det her omhandlede overenskomstforhold har klagerne da heller  

 aldrig selv accepteret at være bundet af nogen hovedaftaleforpligtelse.
Vedrørende klagernes påstand 2 har de indklagede anført, at den principale  

 påstand om afvisning må tages til følge, hvis det lægges til grund, at der  

 ikke består nogen overenskomst mellem klagerne og rederiet.
Lægges det til  

 grund, at overenskomsten fortsat er gældende, må der ske frifindelse, fordi  

 der ikke er tale om nogen lockout.
Matroserne blev opsagt med lovligt varsel  

 og fik samtidig tilbud om genansættelse.
Da de nedlagde arbejdet, blev de  

 efter meddelt skriftlig advarsel bortvist.
Der forelå med andre ord en  

 driftsmæssig begrundelse for bortvisningen.
Til støtte for den selvstændige påstand har de indklagede anført, at det  

 af de fremlagte avisartikler og forbundsformandens skrivelse af 17. juni 1993  

 til medlemmerne sammenholdt med oplysningerne i politimesterens redegørelse  

 til Justitsministeriet klart fremgår, at klagerne har etableret eller i hvert  

 fald støttet en lang række klart ulovlige kampskridt af meget alvorlig  

 karakter.
Det er måske ikke dokumenteret, at klagerne ligefrem har dikteret,  

 hvad der skulle ske, men fra forbundsformandens side er der ikke taget  

 afstand fra de anvendte metoder.
Skulle det blive lagt til grund, at  

 overenskomsten fortsat er gældende, er der tale om et groft overenskomstbrud.
 8. Arbejdsretten skal udtale:
Den af klagerne og det indklagede rederi indgåede overenskomst for  

 matroser for overenskomstperioden 1991-93 blev i henhold til overenskomstens  

 § 12 behørigt opsagt af forbundet til den 1. juni 1993 med henblik på  

 indledning af forhandlinger om fornyelse af overenskomsten ved dennes udløb.  

 Forhandlingerne herom resulterede imidlertid i, at rederiet i stedet indgik  

 overenskomst med Metal Søfart.
Spørgsmålet om, hvorvidt rederiet under disse  

 omstændigheder med rette har kunnet anse sig for frigjort fra den hidtidige  

 overenskomst med klagerne, må i overensstemmelse med det af parterne anførte  

 afhænge af, om overenskomstens parter begge er forpligtet efter § 7, stk. 2,  

 i Hovedaftalen mellem DA og LO eller på anden måde tilsvarende  

 »hovedaftaleforpligtet«.
Ved afgørelsen heraf bemærkes foreløbig, at det af klagerne fremlagte  

 dokumentationsmateriale eller det til støtte herfor i øvrigt anførte ikke  

 giver grundlag for at fastslå, at parterne - der ikke har indgået nogen  

 udtrykkelig aftale svarende til Hovedaftalens § 7, stk. 2 - stiltiende har  

 accepteret at følge Hovedaftalens bestemmelser og dermed kutymemæssigt har  

 forpligtet sig hertil.
Det må derfor blive afgørende, om parterne via  

 medlemskab eller tidligere medlemskab af en organisation er blevet og fortsat  

 er forpligtet ifølge Hovedaftalen.
Det indklagede rederi var i perioden fra den 16. februar 1968 til den 1.  

 juli 1970 medlem af Større Danske Bilfærgerederier og dermed via denne  

 arbejdsgiverorganisations medlemskab af Dansk Arbejdsgiverforening omfattet  

 af Hovedaftalen af 1960 mellem DA og LO.
Denne Hovedaftale bortfaldt  

 imidlertid ved overenskomstfornyelserne i 1969 og var således ikke gældende,  

 da rederiet udtrådte af arbejdsgiverorganisationen.
Den omstændighed, at  

 Hovedaftalens bestemmelse om opsigelse af almindelige overenskomster blev  

 optaget i Forligmandens mæglingsforslag af 1969 og 1971, kan ikke bevirke, at  

 rederiet i kraft af dets tidligere medlemskab af Større Danske  

 Bilfærgerederier og derigennem af DA blev omfattet af den nye Hovedaftale af  

 1973 mellem DA og LO, så meget mindre som denne er blevet revideret i 1981,  

 1986 og 1992 med den følge, at der reelt er tale om nye Hovedaftaler, jf.
Per  

 Jacobsen: Kollektiv Arbejdsret (4.udg.) s. 142- 43. På tidspunktet for den  

 aktuelle konflikt kunne rederiets tidligere medlemskab af den pågældende  

 arbejdsgiverorganisation således ikke forpligte rederiet til at efterleve  

 Hovedaftalens bestemmelse om opsigelse af overenskomsten.
For udfaldet af denne del af sagen bliver det derfor afgørende, om  

 rederiets nuværende medlemskab af Dansk Arbejdsgiverforening via medlemskabet  

 af HOREFA medfører, at rederiet er forpligtet efter Hovedaftalens § 7, stk.  

 2, også for så vidt angår overenskomstområder, der som det foreliggende ikke  

 selvstændigt begrunder medlemskabet af Dansk Arbejdsgiverforening.
Ved  

 Arbejdsrettens kendelse af 5. januar 1994 i sag nr. 93.398 er der ikke taget  

 stilling hertil, idet kendelsen alene vedrørte repræsentationspligten efter  

 arbejdsretslovens § 14. Som anført i kendelsen har Arbejdsretten imidlertid  

 udtrykkeligt bemærket, at rederiets medlemskab af Dansk Arbejdsgiverforening  

 »ikke omfatter rederidriften og dermed heller ikke de af rederiets  

 medarbejdere, som var ansat i henhold til den af forbundet opsagte  

 overenskomst.« Arbejdsretten finder fortsat, at dette er tilfældet, og  

 at rederiets tidligere bortfaldne hovedaftaleforpligtelse i relation til  

 rederivirksomheden ikke kan anses for genopstået, blot fordi rederiet på et  

 ganske andet overenskomstområde igen er blevet medlem af Dansk  

 Arbejdsgiverforening.
Var dette tilfældet, ville afgørelsen af, om en  

 overenskomst kan bringes til ophør ved simpel opsigelse eller kun ved  

 iværksættelse af lovlig frigørelseskonflikt, komme til at afhænge, ikke af  

 overenskomstparternes forhold, men af omstændigheder, som disse er uden  

 indflydelse på og tilmed ofte uden kendskab til på opsigelsestidspunktet.
Da  

 en simpel opsigelse af overenskomsten herefter har været tilstrækkelig til at  

 bringe overenskomstforholdet til ophør, frifindes det indklagede rederi for  

 klagernes påstand 1.
 Da de foretagne opsigelser af 28. maj 1993 - der efterfulgtes af  

 bortvisninger af de matroser, som nedlagde arbejdet i forbindelse med  

 overenskomstens ophør - ikke kan betragtes som en lockout, men må antages at  

 have været driftsmæssigt begrundet, frifindes det indklagede rederi endvidere  

 for klagernes påstand 2.
Ved afgørelsen af de indklagedes selvstændige påstand lægger retten til  

 grund, at forbundsformand Henrik Berlau - som ikke har afgivet forklaring i  

 Arbejdsretten - har udtalt sig som citeret i artiklerne i B.T. den 9. juni  

 1993 og i Berlingske Tidende den 13. juni 1993, og at han efterfølgende i en  

 skrivelse til medlemmerne den 17. juni 1993 har opfordret disse til at hjælpe  

 de kolleger, der da allerede havde etableret blokade såvel i Gedser som i  

 Tuborg Havn.
Under disse omstændigheder kan det vel ikke lægges til grund, at  

 klagerne har etableret de ulovlige kampskridt, som fremgår af redegørelsen  

 fra politimesteren i Nykøbing Falster til Justitsministeriet, men det findes  

 ubetænkeligt at fastslå, at man fra klagernes side ikke blot har undladt at  

 tage afstand fra, men positivt har støttet de aktioner, som matroserne  

 iværksatte for at lægge hindringer i vejen for driften af rederiets  

 færgelinier.
Der gives derfor for så vidt de indklagede medhold i den  

 selvstændige påstands principale led, jf. herved arbejdsretslovens § 9, stk.  

 1, nr. 5.
T h i k e n d e s f o r r e t Det indklagede rederi, Europa-Linien A/S, Gedser, frifindes for de af  

 klagerne, Sømændenes Forbund i Danmark, i denne sag nedlagte påstande 1 og 2.
 Klagerne har handlet ulovligt ved at have støttet ulovlige kampskridt over  

 for det indklagede rederi, jf. herved arbejdsretslovens § 9, stk. 1, nr. 5.
 I sagsomkostninger skal klagerne betale 2.000 kr. til Arbejdsretten.
 (* 1) Henvisninger: Kommentar s.102 f, Per Jacobsen s. 78, AD 93.398.
