Regler om registrering af folketingsmedlemmernes hverv og økonomiske interesser Vedtaget af Udvalget for Forretningsordenen den 18. maj 1994 med ændringer vedtaget af Udvalget for Forretningsordenen den 13. december 2001, den 3. marts 2005, den 1. oktober 2012, den 12. december 2012, den 18. december 2014 og den 4. november 2015.
 § 1. Folketingets medlemmer, der ikke er ministre, skal registrere deres hverv og økonomiske interesser efter bestemmelserne i disse regler.
 Stk. 2. Midlertidige medlemmer af Folketinget er omfattet af disse regler, når medlemskabet har varet en sammenhængende periode på 4 uger.
 Stk. 3. Ministre har adgang til at blive registreret efter bestemmelserne i disse regler.
 § 2. Følgende hverv og økonomiske interesser skal registreres:
1) Lønnede bestyrelsesposter i private eller offentlige selskaber.
Stilling og selskab registreres.
2) Lønnet stilling, hverv eller lignende ud over hvervet som folketingsmedlem.
Stilling og arbejds/opdragsgiver registreres.
3) Selvstændig indtægtsgivende virksomhed, som udøves ud over arbejdet som folketingsmedlem.
Arten registreres.
4) Indenlandske selskaber, organisationer, institutioner eller enkeltpersoner, som yder medlemmet økonomisk støtte, herunder materielle fordele, sekretærbistand og lignende, ud over de midler, Folketinget eller folketingsmedlemmets parti stiller til rådighed.
Navn og støttens art registreres.
5) Gaver fra indenlandske givere, når gaven fra den enkelte giver har en værdi, som åbenbart overstiger 3.000 kr., og gaven har tilknytning til medlemskabet af Folketinget.
Giverens navn, gavens art og tidspunkt for gaven skal registreres.
6) Rejser til og besøg i udlandet, hvor udgifterne ikke i deres helhed afholdes af statslige midler, af det parti, medlemmet tilhører, eller af medlemmet selv, og som har tilknytning til medlemskabet af Folketinget.
Giverens navn, tidspunkt for rejsen samt navn på besøgsland skal registreres.
7) Enhver økonomisk ydelse, økonomisk fordel, gave eller lignende, som er modtaget fra offentlige myndigheder, organisationer eller enkeltpersoner fra andre lande, når værdien af det modtagne åbenbart overstiger 3.000 kr. og den pågældende ydelse m.v. har tilknytning til medlemskabet af Folketinget.
Giverens navn, arten af ydelsen m.v. og tidspunktet for ydelsen m.v. skal registreres.
8) Selskabsinteresser med en værdi, som åbenbart oversteg 75.000 kr. pr. 31/12 forud for registreringen efter § 3, stk. 1, samt nyerhvervede selskabsinteresser efter den 31/12 med en værdi, som åbenbart overstiger 75.000 kr.
Selskabets navn registreres.
9) Aftale af økonomisk karakter med tidligere arbejdsgiver, herunder aftale om orlov, tjenestefrihed uden løn, fortsat lønudbetaling eller opretholdelse af personalefordele, pensionsrettigheder og lignende under medlemskabet af Folketinget.
Aftalens art og arbejdsgiverens navn registreres.
10) Aftale om ansættelse eller lignende med fremtidig arbejdsgiver, uanset om ansættelsen først vil få virkninger, efter at medlemmet er trådt ud af Folketinget.
Aftalens art og arbejdsgiverens navn registreres.
 Stk. 2. Beløb eller værdi af de i stk. 1 nævnte hverv og økonomiske interesser skal ikke registreres.
 Stk. 3. Oplysninger som nævnt i stk. 1, nr. 4-7, vil dog kun være registreret i 4 år fra gavens m.v. modtagelse.
§ 3. Registreringen skal foretages, inden 1 måned efter at et nyvalgt Folketing er trådt sammen, en stedfortræder er godkendt som ordinært medlem eller registreringspligten indtræder for et midlertidigt medlem.
Nye registreringspligtige oplysninger, herunder registreringspligtige oplysninger om nyerhvervede selskabsinteresser, eller ændring af tidligere registrerede oplysninger skal registreres, inden 1 måned efter at de nye oplysninger foreligger.
Registrering af selskabsinteresser, der først efter erhvervelsen har fået en værdi, som åbenbart overstiger 75.000 kr., kan dog rettidigt registreres i forbindelse med den årlige påmindelse om hvervregisteret.
Stk. 2. Registrering skal ske over for en embedsmand, som udpeges af Folketingets Præsidium.
De skemaer, som skal benyttes ved registreringen, skal godkendes af Folketingets Præsidium.
 Stk. 3. Inden 20 hverdage (lørdage ikke medregnet) efter at registreringsfristen er udløbet efter et folketingsvalg, skal registeret være tilgængeligt for offentligheden ved henvendelse til den embedsmand, som står for registreringen, eller ved gennemsyn af en udskrift af registeret, som skal være fremlagt i Folketinget.
Stk. 4. Når der registreres nye oplysninger eller ændringer i den tidligere foretagne registrering, skal folketingsmedlemmets tidligere registrerede data samtidig arkiveres.
Opdatering skal gennemføres, inden 10 hverdage (lørdage ikke medregnet) efter at medlemmet har registreret nye oplysninger.
 § 4. Registreringer offentliggøres på Folketingets hjemmeside.
 Stk. 2. På Folketingets hjemmeside offentliggøres en fortegnelse over medlemmer, der ikke måtte lade sig registrere.
 § 5. Reglerne træder i kraft efter førstkommende valg til Folketinget.
