Nr BTL 156 Betænkning over Forslag til lov om ændring af lov om by- og landzoner   

 Nr L 156 1986-87, 1. samling Blad nr 750 Afgivet af miljø- og planlægningsudvalget Afgivet: 19870422 Udvalget har behandlet lovforslaget i nogle møder og har herunder stillet spørgsmål til miljøministeren, som denne har besvaret dels skriftligt og dels i samråd.
Udvalget har endvidere modtaget mundtlige og/eller skriftlige henvendelser fra:
Amtsrådsforeningen i Danmark, Danmarks Naturfredningsforening og Landsforeningen af Landsbysamfund.
Miljøministeren har over for udvalget tilkendegivet, at der først og fremmest tilsigtes en administrativ forenkling, således at der, såfremt visse betingelser er opfyldt, ikke længere skal søges om tilladelse efter zoneloven til at anvende tomme landbrugsbygninger til andre formål.
Hermed skal der gives et incitament til at sætte ting i gang, ikke mindst i landsbyerne.
Lovforslaget vedrører ikke de krav, der stilles efter anden lovgivning.
Såfremt den ønskede anvendelse også er reguleret af anden lovgivning, skal forholdet vurderes særskilt efter bestemmelserne heri.
Endvidere har miljøministeren tilkendegivet, at kommunalbestyrelsen på en hensigtsmæssig måde bør orientere anmelderen om, efter hvilken anden lovgivning den ønskede anvendelse eventuelt skal vurderes.
Zonelovscirkulæret vil præcisere, hvilken anden lovgivning kommunerne bør henlede anmelderens opmærksomhed på.
Derimod er det ikke muligt i zonelovscirkulæret at præcisere, på hvilken måde denne anden lovgivning skal administreres i relation til de foreliggende tilfælde.
Zonelovscirkulæret skal præcisere de kriterier, der finder anvendelse ved afgørelser efter zoneloven.
Heri må indarbejdes en nærmere beskrivelse af, hvad der er omfattet af lovforslaget, det vil med andre ord sige, hvornår der fortsat skal søges zonelovstilladelse, og hvornår sådan tilladelse ikke er nødvendig.
Efter lovforslaget skal kommunerne påse, at begrænsningerne i udnyttelsen af landbrugsbygningerne overholdes.
Herefter indstiller et FLERTAL (Det Konservative Folkepartis, Venstres, Det Radikale Venstres og Kristeligt Folkepartis medlemmer af udvalget) lovforslaget til VEDTAGELSE UÆNDRET.
Et MINDRETAL INDEN FOR FLERTALLET (Det Radikale Venstres medlem af udvalget) udtaler, at mindretallet tilslutter sig lovforslaget, idet mindretallet dog ønsker at bemærke, at man ikke forventer, at lovforslagets gennemførelse vil fremkalde større omvæltninger i landsbyerne.
Derimod er det mindretallets opfattelse, at det kan have en psykologisk effekt, der kan animere til, at man får udnyttet de tomme landbrugsbygninger, der er egnet til det.
Det Radikale Venstre lægger vægt på, at lovforslaget ikke ændrer bestående forhold med hensyn til byggerettigheder.
Efter mindretallets opfattelse vil lovforslaget ikke blive til skade for miljøet.
Tværtimod vil tilsynet med overholdelse af samtlige miljølove og andre love nu foregå på nærmeste hold.
Det er derfor mindretallets opfattelse, at lovforslaget sammen med forslag til lov om ændring af lov om kommuneplanlægning. (Støtte til landsby- og andre lokalsamfundsprojekter) (L 157), som der er bred enighed om, vil skabe mulighed for, at bosætningsmønstret i landsbyerne kan udvikle sig under mindre bureaukratiske forhold.
Et MINDRETAL (Socialdemokratiets og Socialistisk Folkepartis medlemmer af udvalget) ønsker at udtale, at miljøministeren ikke har kunnet oplyse, hvor mange afslag der er givet på ansøgninger om at anvende tomme driftsbygninger til håndværksformål og lignende, men Amtsrådsforeningen har oplyst, at administrationen af den gældende zonelov er meget liberal.
Der er ikke under udvalgsarbejdet fremkommet oplysninger, der kan begrunde, at loven ændres som foreslået.
Mindretallet finder det derfor uheldigt, hvis amtskommunernes muligheder for at styre udviklingen i det åbne land svækkes.
 Mindretallet indstiller lovforslaget til FORKASTELSE ved 3.
 behandling.
Et MINDRETAL INDEN FOR MINDRETALLET (Socialistisk Folkepartis medlemmer af udvalget) ønsker videre at tilføje, at lovforslagets formål kan varetages i det omfang, kommunerne ønsker at styrke udviklingen i lansbyerne gennem inddragelse i byzone eller gennem landzonelokalplanlægning.
Det synes derfor rimeligst, at miljøministerens hensigter med lovforslaget enten søges opnået på denne måde, eller ved at ministeren tager initiativ til udarbejdelse af et forslag om en landsbylov, der regulerer problemerne vedrørende landsbyernes bevarelse og udvikling.
Endelig er det for mindretallet afgørende, at lovforslaget åbner for en meget vanskelig kontrollerbar erhvervsudvikling i det åbne land.
Dermed har lovforslaget fjernet ikke blot en væsentlig del af grundlaget for kommuneplanernes erhvervslokaliseringsbestemmelser, men også i realiteten gjort opretholdelsen af en by- og landzonelov meningsløs.
AHLMANN-OHLSEN (KF) FISCHER (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
RITT BJERREGAARD (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
LEIF HERMANN (SF) LONE DYBKJÆR (RV) Partierne CD, FP og VS havde ikke medlemmer i udvalget.
