Nr BSF 49 Forslag til folketingsbeslutning om nedsættelse af et lovvurderingsråd Fremsat af Ebba Strange (SF) Pernille Frahm (SF) Gade (SF) Birthe Hansen  

 (SF) den 28. januar 1992 Folketinget beslutter at nedsætte et lovvurderingsråd efter følgende retningslinier:
1. Sammensætning og sekretariat Rådet sammensættes af 2 repræsentanter for de retsvidenskabelige  

 fakulteter ved Københavns og Århus Universiteter og 2 repræsentanter for  

 domstolene samt 1 repræsentant for advokatstanden.
 Rådets sekretariatsforretninger varetages af Folketinget.
2. Opgaver Rådet skal på begæring af Folketinget eller dettes udvalg til brug for  

 Tingets behandling af forslag til love eller folketingsbeslutninger udtale  

 sig om forslagenes retlige og administrative konsekvenser, om deres  

 forligelighed med konventioner, som Danmark har tilsluttet sig, og om  

 forslagenes brugbarhed i det praktiske retsliv i øvrigt.
Rådet kan i  

 forbindelse hermed indkalde repræsentanter for offentlige myndigheder og  

 organisationer til drøftelse.
 3. Forretningsorden m.v.
Rådet fastsætter selv sin forretningsorden og vælger selv sin formand.  

 Medlemmer udpeges for en 4-årig periode.
Genvalg kan finde sted.
Vederlag til  

 rådets medlemmer fastsættes af Folketinget.
4. Retsgrundlag Lovvurderingsrådet nedsættes ved lov.
Forslag herom fremsættes senest i  

 folketingsåret 1992-93.
Bemærkninger til forslaget Almindelige bemærkninger I forbindelse med Folketingets behandling af forslag, der fremsættes af  

 regeringen, foreligger som hovedregel en række høringssvar fra domstole,  

 interesseorganisationer, kommunale myndigheder og relevante statslige  

 styrelser og myndigheder.
Sådanne høringssvar yder en ganske central  

 vejledning for Tinget og det stående udvalg, til hvilket forslaget er henvist  

 til behandling.
For så vidt høringssvarene foreligger samtidig med  

 fremsættelsen af forslaget, vil det ofte være angivet i forslagets  

 bemærkninger, i hvilken udstrækning regeringen har indarbejdet eventuelle  

 bemærkninger i det forslag, der fremsættes for Folketinget.
Videre er det  

 almindeligt, at den pågældende ressortminister kommenterer høringssvarene.
Folketinget har imidlertid ikke selv noget organ til rådighed, der over  

 for Tinget kan foretage en prøvelse af en række forhold vedrørende  

 forslagenes retlige og administrative konsekvenser samt deres forligelighed  

 med anden lovgivning.
Vedkommende ressortministers vurdering af eventuelle  

 indvendinger i høringssvar og andre kritiske betragtninger over forslagenes  

 virkning i praksis vil derfor typisk være udslagsgivende for Folketingets  

 behandling af forslagene.
For at afbalancere dette forhold og for i højere  

 grad at undgå kritik af Tingets arbejde foreslås derfor nedsat et  

 lovvurderingsråd.
Den konkrete baggrund for forslaget er behandlingen af 2 lovforslag i  

 folketingsåret 1989-90. Det drejer sig om forslag til lov om ændring af  

 retsplejeloven. (Dommeres habilitet, SSP-samarbejdet og advokatselskaber  

 m.v.) (L 150) (se Folketingstidende 1989-90, forhandlingerne sp. 4637, 5173,  

 10233, 10717 og 11229, tillæg A sp. 3831, tillæg B sp. 1547, 1743 og 2021  

 samt tillæg C sp. 1003) og forslag til lov om kreditaftaler (L 78) (se  

 Folketingstidende 1989-90, forhandlingerne sp. 1996, 2463, 10019, 10711 og  

 11210, tillæg A sp. 2017, tillæg B sp. 1177, 1603 og 2011 samt tillæg C sp.  

 961). I begge tilfælde blev der fra domstolsside rejst alvorlig kritik af  

 lovforslagenes tekniske udformning, uden at dette dog fik nogen indflydelse  

 på forslagenes endelige udformning.
Således udtalte såvel Den Danske  

 Dommerforening som Københavns Byret og samtlige præsidenter for de kollegiale  

 retter sig stærkt negativt og kritisk om den tekniske standard i L 78. Ved  

 skrivelse af 31. januar 1990 fremførte byretspræsidenten i København således  

 bl.a. følgende konkrete og principielle betragtninger:
»Specielt fremhæves, at lovforslaget på trods af de i bemærkningerne  

 tilkendegivne intentioner fremtræder som væsentlig mere kompliceret end  

 kreditkøbsloven.
Lovforslaget er således i åbenbar modstrid med de  

 forenklings- og afbureaukratiseringsbestræbelser, som der ellers lægges så  

 megen vægt på.
Selv for jurister vil det være forbundet med meget betydelige  

 vanskeligheder at tilegne sig lovgivningen, således som den er udformet i  

 forslaget.
Reglerne om kreditaftaler og specielt kreditkøb skal imidlertid  

 kunne forstås og praktiseres også af kontorfunktionærer med bemyndigelse  

 efter retsplejelovens § 17 a til udførelse af fogedforretninger.
Dette vil  

 næppe kunne lade sig gøre selv med en meget intens uddannelsesindsats - som  

 der i øvrigt ikke synes at være reserveret midler til.
Som anført i notatet  

 side 11-12 må derfor et langt større antal sager end i dag behandles af  

 jurister, og det er således ikke rigtigt, når det i bemærkningerne side 21-22  

 anføres, at lovforslaget ikke indebærer økonomiske eller administrative  

 konsekvenser af væsentlig betydning for det offentlige.
Det bemærkes, at der  

 alene i Københavns Byrets fogedafdeling i de senere år er indleveret ca.  

 2.000 sager pr. år efter kreditkøbsloven eller ca. 10 sager pr. arbejdsdag.
Under henvisning til det anførte samt til, at lovforslaget er behæftet med  

 en lang række mangler og fejl, som alligevel gør det uegnet til vedtagelse i  

 uændret skikkelse, henstilles det, at ministeriet tager spørgsmålet om valg  

 af en mere hensigtsmæssig lovgivningsmodel op til fornyet overvejelse.« Desuden har det, der er kommet frem i undersøgelsesretten vedrørende de  

 tamilske familiesammenføringer om justitsministerens besvarelse af en række  

 spørgsmål fra Folketingets Retsudvalg, afsløret et indlysende behov for at  

 kunne støtte sig til Tingets egen sagkundskab ved vurdering af private lov-  

 og beslutningsforslag.
Et lovvurderingsråd henlagt til Folketinget vil  

 uafhængigt af de politiske styrkeforhold i Tinget kunne rådgive om  

 virkningerne af de beslutninger, der træffes.
Bemærkninger til forslagets enkelte punkter Ad 1 Folketingets rolle i forbindelse med nedsættelsen af rådet er at sikre,  

 at rådet nedsættes i overensstemmelse med Tingets vedtagelse, og at rådets  

 sammensætning også afspejler de almindelige krav om ligestilling ved  

 besættelse af pladser i offentlige råd og nævn.
Domstolenes repræsentanter udpeges af præsidenterne for de kollegiale  

 retter og Den Danske Dommerforening.
Domstolenes repræsentanter skal først og  

 fremmest garantere, at forslagene lovteknisk er anvendelige som et dagligt  

 arbejdsinstrument i retterne, medens den retsvidenskabelige sagkundskab skal  

 belyse mere principielle forhold af forfatnings- og forvaltningsretlig  

 karakter samt forslagene sammenholdt med andre retsregler, herunder  

 forpligtelser efter aftaler med fremmede stater og internationale  

 konventioner.
Advokatrådets repræsentant skal på tilsvarende vis som  

 domstolenes repræsentanter vurdere forslagene ud fra deres brugbarhed i det  

 praktiske retsliv.
Præsidiet skal have beføjelser svarende til dem, som efter  

 lov nr. 157 af 24. april 1985 om ligestilling mellem mænd og kvinder ved  

 udpegning af medlemmer til offentlige udvalg, kommissioner og lign. tilkommer  

 ministeren.
Der er med forslaget ikke taget entydig stilling til sekretariatets  

 placering.
Da rådet også skal vurdere administrative konsekvenser af forslag,  

 der behandles i Folketinget, kan det være naturligt, at  

 sekretariatsvirksomheden henlægges til Folketingets Ombudsmand, der  

 repræsenterer en omfattende forvaltningsretlig viden om loves konkrete  

 forvaltning bl.a. i kommunerne og derigennem tillige har oparbejdet en nyttig  

 viden om praktisk-administrative forhold.
En placering af rådets  

 sekretariatsforretninger hos Ombudsmanden gør det i øvrigt unødvendigt at  

 sikre institutionen en formel repræsentation i selve rådet.
Ad 2 Ethvert udvalg nedsat af Folketinget, herunder navnlig de i henhold til  

 forretningsordenen nedsatte stående udvalg, og Tinget som helhed kan rette  

 henvendelse til lovvurderingsrådet, når der foreligger behov herfor i  

 forbindelse med behandlingen af forslag til love eller  

 folketingsbeslutninger.
Rådets virksomhed indskrænkes ikke alene til at angå  

 regeringsforslag.
Også private forslag til love eller beslutninger kan  

 henvises til vurdering i rådet, der således i mere principielle spørgsmål vil  

 styrke Tingets krav til den lovtekniske kvalitet.
Til brug for arbejdet kan  

 rådet indkalde repræsentanter for enhver offentlig myndighed og private og  

 offentlige organisationer til at udtale sig til rådet, såfremt dette finder  

 anledning hertil.
Udtalelser til rådet knyttes ikke til en særlig formel  

 fremgangsmåde.
Forslagsstillerne har overvejet at fastlæggge en særlig adgang for et  

 mindretal til at indhente rådets udtalelse, men har afstået herfra under  

 henvisning til den almindelige regel om, at ethvert medlem af et udvalg har  

 adgang til at stille spørgsmål til ministeren uden formel udvalgsdrøftelse og  

 vedtagelse om accept af spørgsmål som udvalgsspørgsmål, selv om  

 udvalgsspørgsmål kan udelukkes ved en flertalsafgørelse i et udvalg.  

 Henvendelser til lovvurderingsrådet kan dog ikke fuldstændig sidestilles med  

 udvalgsspørgsmål til en minister, idet rådets virksomhed almindeligvis angår  

 forslag i deres helhed.
Det må derfor antages, at etableringen af  

 lovvurderingsrådet må give anledning til, at Folketingets Præsidium  

 fastlægger retningslinier for udvalgenes adgang til henvendelser til rådet.
Ad 3 Efter vedtagelsen af lovforslaget, jf. pkt. 4, igangsættes snarest muligt  

 en valgprocedure for udpegning af rådets medlemmer.
Herefter fungerer rådet i  

 en periode på 4 år, hvorefter der på ny skal tages stilling til besættelsen  

 af pladserne.
Genudpegning kan som anført finde sted.
Intet medlem af rådet  

 bør dog kunne fungere ud over en alder på 70 år.
Reglerne for ligestilling i  

 forbindelse med besættelse af poster i offentlige råd og nævn er gældende for  

 lovvurderingsrådet.
Ad 4 Ikke mindst på grund af den foreslåede beføjelse for lovvurderingsrådet  

 til at indkalde repræsentanter for offentlige myndigheder og organisationer  

 til drøftelse findes det nødvendigt, at rådet nedsættes ved lov.
 Det forudsættes, at Folketingets Præsidium efter vedtagelsen af  

 beslutningsforslaget drager omsorg for udarbejdelsen af et lovforslag i  

 overensstemmelse med intentionerne i beslutningsforslaget med eventuelle  

 vedtagne ændringer med henblik på fremsættelse senest i folketingsåret  

 1992-93.
