Efter at der var blevet oprettet en reel koncern med A/S Næstved  

 Tidende (N) som moderselskab og A/S Sjællands Tidende (S) som datterselskab,  

 blev det hidtidige arbejde med sats, montage og repro i S indstillet,  

 hvorefter N ansatte en del af tidligere opsagte medarbejdere i S til at  

 arbejde i N, hvor medarbejderne - uden afbrydelse - fortsatte arbejdet med  

 den tekniske fremstilling af bl.a.
Sjællands Tidende, til dels med anvendelse  

 af inventar fra den tidligere arbejdsplads i S.
 Arbejdsretten fandt, at der hermed ved aftale var overført en i  

 teknisk og arbejdsmæssig henseende afgrænset del af datterselskabets  

 virksomhed til moderselskabet, således at virksomhedsoverdragelsesloven fandt  

 anvendelse.
 Der pålagdes ikke arbejdsgiveren bod, da den retlige bedømmelse af  

 overflytningen af arbejdsfunktionerne gav anledning til berettiget tvivl, og  

 da klagerne burde have reageret på forholdet langt tidligere end sket.
 Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Danske Dagblades  

 Forenings Forhandlingsorganisation for A/S Næstved Tidende for Arbejdsretten.  

 Klagerne har nedlagt følgende påstande:
 1. Indklagede tilpligtes at overholde gældende overenskomst og anerkende,  

 at indklagedes overtagelse i 1989 af dele af den tekniske produktion fra A/S  

 Sjællands Tidende er omfattet af loven om lønmodtageres retsstilling ved  

 virksomhedsoverdragelse, og at indklagede i medfør af denne lov er indtrådt i  

 de rettigheder og forpligtelser, der bestod på overdragelsestidspunktet i  

 henhold til kollektiv overenskomst og aftale samt individuel aftale om løn-  

 og arbejdsforhold i relation til de i sagens bilag A anførte medlemmer af  

 Dansk Typograf-Forbund.
 2. Indklagede tilpligtes for overenskomstbrud at betale en efter  

 Arbejdsrettens skøn fastsat bod til Dansk Typograf- Forbund.
 De indklagede har påstået frifindelse.
Baggrunden for den opståede tvist er belyst i en opmandskendelse af 18.  

 januar 1989 i en faglig voldgift mellem Dansk Typograf-Forbund som klager og  

 Danske Dagblades Forenings Forhandlingsorganisation for A/S Sjællands Tidende  

 som de indklagede.
Af kendelsen - ved hvilken de indklagede frifandtes for  

 klagernes påstand om, at nogle i oktober og november 1988 meddelte opsigelser  

 af de forbundsmedlemmer, som var omfattet af A/S Sjællands Tidendes  

 tryghedsaftaler, skulle annulleres - fremgår bl.a., at den økonomiske  

 situation på A/S Sjællands Tidende i årene frem til 1986 havde udviklet sig  

 så ugunstigt, at det blev nødvendigt at gennemføre en rekonstruktion af  

 selskabet.
Der afholdtes i den anledning en ekstraordinær generalforsamling i  

 selskabet den 19. december 1986. I bestyrelsens beretning til  

 generalforsamlingen var bl.a. anført:
»Efter anmodning fra A/S Sjællands Tidende har intense forhandlinger  

 med A/S Næstved Tidende resulteret i indgåelse af en rekonstruktionsaftale,  

 der fastlægger - at hovedformålet er, at A/S Sjællands Tidende i udgivelsesmæssig  

 henseende fortsat skal have mulighed for at bestå som et selvstændigt dagblad - at A/S Næstved Tidende efter anmodning fra A/S Sjællands Tidende straks  

 stiller ledelsesmæssig bistand til rådighed for den daglige ledelse - at fremtidige væsentlige beslutninger alene træffes efter enighed med  

 den ledelsesmæssige bistand - at A/S Næstved Tidende forpligter sig til at tegne en B- aktiekapital på  

 5 mill. kroner når de nødvendige vedtægtsændringer er gennemført, hvortil der  

 henvises i indkaldelsen til den ekstraordinære generalforsamling - at 2 repræsentanter for A/S Næstved Tidende for fremtiden deltager i  

 bestyrelsesmøder i A/S Sjællands Tidende - at A/S Sjællands Tidende vælger en repræsentantkreds, der har til opgave  

 at styrke forbindelsen mellem bladet og læserne og dermed bidrage til at  

 sikre Sjællands Tidende som egnens selvstændige lokale dagblad.« Rekonstruktionen indebar, at selskabets aktiekapital, som hidtil havde  

 udgjort nominelt 554.000 kr., blev udvidet til nominelt 5.554.000 kr. ved  

 nytegning fra A/S Næstved Tidendes side af 5 mio. kr.
B-aktier.
Den  

 oprindelige aktiekapital blev herefter A-aktier.
Disse er spredt på en lang  

 række aktionærer.
Den nytegnede B-aktiekapital blev fuldt indbetalt i  

 december 1986. Hver B-aktie på 500 kr. er tillagt en stemme på selskabets  

 generalforsamling.
Trods rekonstruktionen lykkedes det imidlertid ikke at vende den ugunstige  

 udvikling i A/S Sjællands Tidende.
Situationen blev drøftet på et  

 bestyrelsesmøde den 22. august 1988. I referatet fra mødet hedder det bl.a.:
 »5. Principdebat om virksomhedens aktuelle og fremtidige situation.
 Med udgangspunkt i den givne orientering om virksomhedens økonomiske  

 situation og de ved rekonstruktionens gennemførelse fremlagte planer om  

 fremtidig samdrift af NT og ST forelagde bestyrelsesformanden en plan med  

 følgende elementer:
A.
Omplacering af ST's ejendomme til NT.
Dette giver en væsentlig  

 forbedring af ST's kapitalgrundlag, samt en fremtidig forbedring af  

 driftøkonomien. (Efteråret 1988) B.
Administrativ integration af de to virksomheder med opkobling til NT's  

 dataanlæg og samordning af rutiner. (sept.-dec. 1988) C.
Afvikling af to-holdsdrift i ST's rotationstrykkeri.
Enkelte  

 produktioner koordineres til produktion på NT. (oktober kvartal 1988) D.
Igangsættelse af undersøgelser med henblik på vurdering af redaktionel  

 systemtilpasning til central installation hos NT (ATEX) gennemføres. (1.  

 halvår 1989) E.
Eventuel overførsel af sats- og montagefunktioner under parallelitet  

 med redaktionel systemtilpasning. (1. halvår 1989) F.
Reproduktionsfunktioner tilpasses tilsvarende. (1. halvår 1989) Et skriftligt indlæg i debatten fremkom fra de medarbejdervalgte  

 bestyrelsesrepræsentanter.
 Det foreliggende materiale var genstand for stor debat med indlæg fra alle  

 deltagende parter.
Resultatet blev, at punkterne A og B vedtoges eenstemmigt, medens  

 punkterne C, D, E og F vedtoges af et flertal.
Imod stemte de  

 medarbejdervalgte repræsentanter.« Den således vedtagne handlingsplan blev drøftet på et bestyrelsesmøde den  

 24. oktober 1988, hvorunder der fremkom følgende oplysninger om planens  

 iværksættelse:
»A.
Ejendommens omplacering.
 Der er udarbejdet skødeudkast med henblik på overtagelse af ejendomme med  

 virkning fra 1. oktober 1988.
B.
Administrativ integration.
 Der er afgivet bestilling på nyt EDB-anlæg og konverteringen vil ske inden  

 udgangen af 1988.
 Efter konverteringen henstår tilretningen af systemstrukturen, som vil  

 blive foretaget i løbet af 1989. På baggrund af de foretagne dispositioner er  

 foretaget 2 afskedigelser, ligesom en genbesættelse af en stilling er  

 undladt.
C.
Afvikling af to-holdsdrift i trykkeriet.
 Det ene trykhold er opsagt og opsigelsen kan få virkning fra 20. januar  

 1989. De afgivne opsigelser er mødt med opsigelse af tillæg til  

 bemandingsaftalen.
Med henvisning til det i pkt. 3 forelagte driftsresultat og egenkapitalens  

 størrelse drøftedes de i referat af 22.8.1988 benævnte pktr.
D og E.
 Hans Lambæk konstaterede, at det ifølge vedtægterne var selskabets formål  

 at udgive en avis på Vestsjælland, men at dette ikke var ensbetydende med  

 opretholdelse af produktion i Slagelse.
 På baggrund af den førte debat vedtoges at nedsætte et hurtigtarbejdende  

 udvalg til løsning af problematikken.
 Resultatet af udvalgets arbejde forelå få dage senere og havde bl.a. til  

 følge, at en række medarbejdere i bladets tekniske afdelinger blev  

 afskediget.
 Situationen blev endvidere drøftet på et møde i samarbejdsudvalget den 2.  

 november 1988. I referatet fra mødet hedder det bl.a.:
»OR redegjorde for de tilpasninger og initiativer, som var igangsat i  

 henhold til de specifikke elementer i handlingsplanen og yderligere tiltag,  

 som var igangsat til forbedring af økonomien.
Det er nødvendigt, at der  

 yderligere tilvejebringes betydelige besparelser under medvirken fra alle  

 sider i bestræbelserne på en omgående forbedring af resultatdannelsen.
På baggrund af denne redegørelse og den orientering, som formanden for  

 selskabets bestyrelse forud havde givet, har man fundet det nødvendigt at  

 iværksætte de allerede varslede initiativer til en udbygget samdrift mellem  

 NT og ST.
Dette agtes gennemført med det klare sigte, at bevare to  

 selvstændige udgivelser og med mindst mulige følger for det serviceniveau,  

 som SKAL opretholdes i forhold til vore kunder - såvel annoncører som læsere.
På baggrund af den givne orientering afgav OR varsel om afskedigelse af 31  

 medarbejdere i sats, montage og repro.
Det afgivne varsel blev afgivet til de  

 respektive tillidsrepræsentanter, ligesom det blev meddelt, at varslingen i  

 henhold til gældende regler blev tilstillet Arbejdsmarkedsnævnet for  

 Vestsjællands Amt.
 I skrivelsen til Arbejdsmarkedsnævnet for Vestsjællands Amt, dateret den  

 2. november 1988, hed det bl.a.:
 »Som et led i den rekonstruktion, som fandt sted på A/S Sjællands  

 Tidende i 1986/87, og de aftaler, som heraf naturligt fulgte om et udbygget  

 samarbejde mellem A/S Sjællands Tidende og A/S Næstved Tidende, har de to  

 selskabers bestyrelser besluttet følgende:
 Henset til det betydelige produktionsapparat, som er udbygget i Næstved,  

 vil man - som et element i en helhedsløsning om samdrift - søge den tekniske  

 fremstilling, for så vidt angår sats, montage og repro udført her.
 Dette sker ikke alene under hensyntagen til den praktiske foranstaltning,  

 men i allerhøjeste grad på grundlag af de opnåede økonomiske resultater i de  

 første 3 kvartaler af 1988 og udsigterne for resten af 1988 samt 1989.
På baggrund af den givne orientering må konstateres, at der ikke er  

 økonomisk grundlag for opretholdelse af virksomhedens drift under den  

 nuværende form, og at det er tvingende nødvendigt at indgå i det tidligere  

 omtalte samarbejde med A/S Næstved Tidende.
Det skal dog pointeres, at  

 løsningen tilvejebringes på en sådan måde, at dagbladet Sjællands Tidende  

 fortsat opretholdes som en selvstændig udgivelse.
På baggrund heraf vil ca.  

 30 medarbejdere på A/S Sjællands Tidende dags dato blive meddelt opsigelse  

 efter gældende aftaler.« Samme dag - den 2. november 1988 - anførte formændene for bestyrelserne i  

 A/S Sjællands Tidende og A/S Næstved Tidende i en fælleserklæring:
 »Bestyrelserne for henholdsvis moderselskabet A/S Næstved Tidende og  

 datterselskabet A/S Sjællands Tidende har truffet principbeslutning om  

 snarest at søge gennemført en integreret redaktionel- og  

 teknisk/administrativ produktion og drift af selskabernes to dagblade.
 Beslutningen er truffet for yderligere at udbygge og cementere det nære  

 samarbejde, som i 1986 blev etableret ved Næstved Tidende's overtagelse og  

 rekonstruktion af Sjællands Tidende.
Omlægningen betyder -- ikke, at aviserne fremtidig udgives under fælles  

 navn.
De vil fortsat udkomme som henholdsvis Næstved Tidende og Sjællands  

 Tidende og hver især med den omfattende redaktionelle- og annoncemæssige  

 lokaldækning, som er relevant i de to store udgivelsesområder.
Som en naturlig konsekvens af de to bladbestyrelsers beslutning vil  

 koncernens selskabs- og ledelsesmæssige struktur blive ændret.
Der søges  

 skabt en selskabsform med et fælles ledelsesmæssigt grundlag - såvel på  

 bestyrelsesniveau som i den daglige ledelse.
Denne ny struktur forventes at  

 kunne fremlægges på de to udgiverselskabers ordinære generalforsamlinger i  

 foråret 1989.
De to bladbestyrelsers overordnede beslutning om integreret samdrift får  

 omgående konsekvenser i de to bladhuses tekniske afdelinger.  

 Bladbestyrelserne har besluttet at tage de første skridt i retning af en  

 fælles teknisk produktion for begge aviser.
Betydelige investeringer i  

 ajourføring af produktionsapparatet i Næstved betyder, at det for  

 bestyrelserne har været naturligt at vælge dette produktionssted for begge  

 aviser.
Dette valg får omgående beskæftigelsesmæssige konsekvenser hos A/S  

 Sjællands Tidende i Slagelse, hvor der over en bred front vil ske betydelige  

 personalereduktioner.
Tidspunktet for den redaktionelle integration er ikke valgt endnu.
Det vil  

 afhænge af de undersøgelser og den planlægning, som omgående iværksættes i et  

 samarbejde mellem de to avisers redaktioner.« Ved opmandskendelsen fandtes det godtgjort, at den etablerede  

 »samdrift« skyldtes Sjællands Tidendes alvorlige økonomiske  

 situation, som efter tryghedsaftalernes eget indhold havde berettiget bladet  

 til at foretage de anfægtede afskedigelser.
Der er mellem parterne i nærværende sag enighed om, at de på sagens bilag  

 A anførte medlemmer af Dansk Typograf-Forbund, som indtil foråret 1989 var  

 beskæftiget i A/S Sjællands Tidendes sætteri- og reproafdelinger i Slagelse,  

 uden afbrydelse fortsatte deres arbejde i Næstved i takt med overflytningen  

 af disse afdelinger til A/S Næstved Tidendes tilsvarende afdelinger i  

 Næstved.
Overflytningen fandt sted i perioden fra den 20. februar til den 22.  

 maj 1989. Forud herfor havde A/S Næstved Tidende i en skrivelse af 10.  

 februar 1989 til fællestillidsmand John Johansen på A/S Sjællands Tidende  

 præciseret vilkårene for de »overførte« medarbejdere.
I skrivelsen  

 hedder det bl.a.:
 »I fortsættelse af vor drøftelse igår, hvor jeg fremlagde oversigt  

 over de medarbejdere hos Sjællands Tidende, der i hhv. fase 1 og 2 kan  

 tilbydes arbejde i Næstved, skal jeg bekræfte følgende.
 1. Alle overførte medarbejdere ansat såvel i fase 1 som 2 starter med  

 samme anciennitet, nemlig 1 år gældende fra 22. maj 1989 (jeg henviser her  

 til vor husaftales bestemmelser om opsigelsesfrist ved 1-5 års anciennitet).
 2. Selv om der ikke overføres anciennitet fra beskæftigelsen på Sjællands  

 Tidende, vil alle medarbejdere, der har opnået 10 års anciennitet og efter  

 reglerne allerede er berettiget til de 3 dages ekstra ferie, kunne overføre  

 dette gode til ansættelsesforholdet hos Næstved Tidende.
3.Aflønning sker til Næstved Tidendes respektive satser som udleveret  

 bilag på mødet den 9. d.m.« Overflytningen af de to afdelinger omfattende sats, montage og repro fra  

 Slagelse til Næstved medførte tillige, at en del af det inventar m.v., som  

 hidtil havde været i brug hos A/S Sjællands Tidende, blev overflyttet til  

 brug i Næstved.
Der er ikke mellem parterne enighed om omfanget og værdien af  

 dette inventar m.v. eller om, i hvilket omfang det faktisk er taget i brug i  

 Næstved.
Efter at overflytningen af den tekniske produktion af bladet Sjællands  

 Tidende var afsluttet, rejste Dansk Typograf- Forbund i skrivelse af 24. maj  

 1989 til Danske Dagblades Forenings Forhandlingsorganisation spørgsmål om de  

 overflyttede medlemmers aftalemæssige rettigheder.
I skrivelsen hedder del  

 bl.a.:
 »Angående: Vilkårene for de fra Sjællands Tidende til Næstved Tidende  

 overflyttede typografer.
 I Dansk Typograf-Forbund er modtaget meddelelse om, at den tekniske  

 produktion af Sjællands Tidende nu er overflyttet til Næstved Tidende.
 I forbindelse hermed er følgende typografer fra Sjællands Tidende - uden  

 afbrydelse påbegyndt arbejde i Næstved:.
 Det er herefter forbundets opfattelse, at der i henhold til Lov om  

 Virksomhedsoverdragelse er sket en delvis virksomhedsoverdragelse, som  

 indebærer, at de nævnte typografer er overflyttet til Næstved med de  

 aftalemæssige rettigheder, de har haft i Slagelse.
 Dette gælder tryghedsaftale, opsigelsesvarsler, anciennitetsrettigheder  

 m.v.
Vi gå ud fra, Forhandlingsorganisationen er enig heri.
I modsat fald hører  

 vi gerne herom snarest.« Skrivelsen gav anledning til, at der den 16. juni 1989 afholdtes et møde  

 mellem de to organisationer, hvorunder man fra arbejdsgiverside bestred, at  

 virksomhedsoverdragelsesloven fandt anvendelse i den foreliggende situation.  

 Sagen blev herefter forhandlet ved et fællesmøde den 27. juli 1989. I  

 referatet fra mødet hedder det bl.a.:
 »Fra arbejdstagerside gjorde man gældende, at Næstved Tidende har  

 begået overenskomstbrud ved ikke at anerkende de aftalemæssige rettigheder  

 m.v., som det fra Sjællands Tidende overflyttede typografiske personale har i  

 henhold til loven om virksomhedsoverdragelse.
Fra arbejdsgiverside bestred man, at Næstved Tidende har begået  

 overenskomstbrud, ligesom man bestred, at der har fundet en overdragelse  

 sted, som kan være omfattet af lov om lønmodtageres retsstilling ved  

 virksomhedsoverdragelse.
I denne forbindelse henviste man bl.a. til faglig  

 voldgiftskendelse af 18. januar 1989.
 Fra arbejdstagerside meddelte man, at sagen herefter videreføres for  

 Arbejdsretten, og man forbeholdt sig at gøre organisationsansvar gældende.
Fra arbejdsgiverside bestred man, at der var grundlag for at gøre  

 organisationsansvar gældende.« Ifølge de indklagede sker produktionen af Sjællands Tidende hos A/S  

 Næstved Tidende i henhold til en mundtlig leveringsaftale af 15. december  

 1988 og afregnes til markedspriser.
Som dokumentation herfor er fremlagt et  

 prisblad dateret 2. januar 1989.
 For Arbejdsretten er der afgivet forklaring af nedennævnte vidner.
Fællestillidsmand på Næstved Tidende Niels Skade har forklaret bl.a., at  

 overførslen af medarbejdere fra de tekniske afdelinger i Slagelse til Næstved  

 skete som en løbende proces i løbet af vinteren og foråret 1988/89 og var  

 afsluttet den 22. maj 1989. Medarbejderne fra sætteriet blev efter  

 overførslen beskæftiget i sætteriet i Næstved, hvor de i første række  

 fortsatte med at lave Sjællands Tidende.
En del af inventaret fra Slagelse  

 blev flyttet til Næstved, så det i realiteten var de fysiske arbejdspladser  

 fra Slagelse, der blev overflyttet til Næstved og taget i brug af de  

 overførte medarbejdere.
Faktor på Næstved Tidende Carsten Pedersen har bl.a. forklaret, at  

 sætteriet er delt op i en afdeling for sats og en afdeling for montage.
I  

 reproafdelingen laves billeder til bladene på grundlag af pressefotografernes  

 fotos.
Det havde ikke været nødvendigt at flytte inventar m.v. fra Slagelse  

 til Næstved i forbindelse med overflytningen af medarbejdere fra Sjællands  

 Tidende, men det var en behagelighed for disse, navnlig at de fortsat kunne  

 benytte de overflyttede lysborde.
Klagerne har til støtte for påstandene anført, at A/S Næstved Tidendes  

 overtagelse i 1989 af dele af den tekniske produktion fra Sjællands Tidende  

 A/S er omfattet af virksomhedsoverdragelsesloven, idet der ved aftale er sket  

 overførsel af en del af en virksomhed i drift, og denne del i teknisk, lokal  

 og arbejdsmæssig henseende klart er afgrænset fra den øvrige del af  

 virksomheden.
Overførslen skete til en tilsvarende afdeling i Næstved og  

 omfattede driftsaktiver, som var nødvendige for den fortsatte produktion.
Der  

 er således i det væsentlige identitet mellem de tidligere afdelinger i  

 Slagelse og de tilsvarende afdelinger i Næstved, hvor de overførte  

 medarbejdere blev beskæftiget.
Som begivenhedsforløbet har været, var det,  

 man etablerede i løbet af 1988 og 1989, ikke noget entrepriseforhold, men en  

 form for samdrift ved overflytning af nogle af de tekniske medarbejdere og en  

 del af aktiverne fra Slagelse til Næstved.
En sådan situation omfattes  

 utvivlsomt af virksomhedsoverdragelsesloven, hvis formål er beskyttelse af  

 arbejdstagerne, og som derfor må fortolkes til fordel for disse.
Loven  

 omfatter også overdragelse af en del af en virksomhed, hvor det afgørende er,  

 om de pågældende medarbejdere naturligt følger med den overførte del af  

 virksomheden eller ej, medens det ingen rolle spiller, om den del af  

 virksomheden, der overdrages, har selvstændig retlig eller økonomisk  

 eksistens.
Selv om det imidlertid skulle blive lagt til grund, at A/S Næstved  

 Tidendes overtagelse af den tekniske fremstilling af Sjællands Tidende har  

 karakter af et entrepriseforhold, udelukker det ikke, at  

 virksomhedsoverdragelsesloven finder anvendelse, hvilket er antaget i både  

 teori og praksis, jf.
Lars Svenning Andersen: Lov om lønmodtageres  

 retsstilling ved virksomhedsoverdragelse (2.sdg.) s.32 og s. 61 ff. og de der  

 nævnte afgørelser.
Ved at undlade at anerkende de overflyttede medarbejderes  

 berettigede krav på bevarelse af hidtidig anciennitet og på anerkendelse af  

 de for deres ansættelse gældende tryghedsaftaler har de indklagede begået  

 overenskomstbrud, som bør medføre idømmelse af bod.
Klagerne har ikke udvist  

 passivitet, som kan begrunde bortfald eller nedsættelse af bodsansvaret.
De indklagede har anført, at afgørelsen af sagen må bero på en vurdering  

 af situationen, som den var i perioden fra februar til 22. maj 1989. A/S  

 Næstved Tidende ejede da 90 % af aktierne i A/S Sjællands Tidende.
Baggrunden  

 for de afskedigelser af teknisk personale, som havde fundet sted forud for  

 denne periode, var de utroligt dårlige tider for Sjællands Tidende, som  

 gjorde det nødvendigt at søge udgifterne begrænset.
Det resulterede i, at  

 folkene blev opsagt med kontraktligt varsel, hvorefter nogle af dem lidt  

 efter lidt kom igang igen på Næstved Tidende, fordi det blev klart for dette  

 blads ledelse, at man ikke kunne klare arbejdet med fremstillingen også af  

 Sjællands Tidende uden disse medarbejdere.
Der var således ikke tale om nogen  

 virksomhedsoverdragelse, i hvert fald ikke i traditionel forstand.
Det, der  

 skete, var, at man overførte en arbejdsfunktion fra Sjællands Tidende til  

 Næstved Tidende.
Andet var det ikke.
Det overførte inventar m.v. var helt  

 utilstrækkeligt til udførelse af de funktioner, som efter overflytningen  

 påhvilede de tidligere medarbejdere på Sjællands Tidende.
Hverken i henseende  

 til personel eller materiel var der således fuldstændig identitet mellem de  

 tidligere afdelinger for sats, montage og repro i Slagelse og de tilsvarende  

 afdelinger for fremstilling af Sjællands Tidende i Næstved.
I givet fald bør  

 der ikke pålægges indklagede bod, dels fordi den retlige bedømmelse af  

 overflytningen af de omhandlede afdelinger fra Slagelse til Næstved måtte  

 give anledning til berettiget tvivl, dels fordi klagerne burde have reageret  

 langt tidligere end sket ved brevet af 24. maj 1989 i betragtning af, at de  

 første medarbejdere blev overflyttet allerede i februar 1989.
 Arbejdsretten skal udtale:
Ved rekonstruktionen af A/S Sjællands Tidende omkring årsskiftet 1986/87  

 og den i forbindelse hermed gennemførte kapitaludvidelse blev dette selskab  

 og A/S Næstved Tidende i realiteten koncernforbundne selskaber med A/S  

 Næstved Tidende som moderselskab og A/S Sjællands Tidende som datterselskab,  

 jfr. også den foran citerede fælleserklæring af 2. november 1988 fra  

 formændene for de to selskabers bestyrelser.
Selv om rekonstruktionen  

 indebar, at den dominerende indflydelse i A/S Sjællands Tidende ændredes, gav  

 rekonstruktionen ikke umiddelbart anledning til problemer i relation til  

 loven om lønmodtageres retsstilling ved virksomhedsoverdragelse, da  

 virksomheden i Slagelse indtil videre fortsatte med de samme afdelinger som  

 hidtil, og de tekniske medarbejdere således forblev ansat i samme selskab,  

 jfr.
Lars Svenning Andersen: Lov om lønmodtageres retsstilling ved  

 virksomhedsoverdragelse (2. udg. 1990) s.31.
Som det fremgår af referatet fra bestyrelsesmødet i A/S Sjællands Tidende  

 den 22. august 1988, havde der imidlertid allerede ved rekonstruktionens  

 gennemførelse været fremlagt planer om fremtidig samdrift mellem Næstved  

 Tidende og Sjællands Tidende også på det tekniske område, jf. referatets  

 punkt 5 E. og F.
Disse planer blev efter aftale mellem bestyrelserne for de  

 to selskaber realiseret i løbet af vinteren og foråret 1988/1989, således som  

 det nærmere er beskrevet i den nævnte fælleserklæring af 2. november 1988.  

 Gennemførelsen af beslutningen om »integreret samdrift« af de to  

 bladhuses tekniske afdelinger medførte, at det hidtidige arbejde i  

 afdelingerne for sats, montage og repro i Slagelse i løbet af vinteren og  

 foråret blev indstillet, hvorefter A/S Næstved Tidende ansatte en del af de  

 tidligere afskedigede medarbejdere til at arbejde i de tilsvarende afdelinger  

 i Næstved, hvor de pågældende medarbejdere - ubestridt uden afbrydelse -  

 fortsatte arbejdet med den tekniske fremstilling af bl.a.
Sjællands Tidende,  

 til dels med anvendelse af inventar m.v. fra den tidligere arbejdsplads i  

 Slagelse.
Under disse omstændigheder lægger Arbejdsretten til grund, at en i teknisk  

 og arbejdsmæssig henseende afgrænset del af datterselskabets virksomhed i  

 Slagelse ved aftale er overført til moderselskabet i Næstved, således at  

 loven om lønmodtageres retsstilling ved virksomhedsoverdragelse finder  

 anvendelse, jf. lovens § 1, stk. 1, og Lars Svenning Andersens foran nævnte  

 kommentar hertil s. 30, hvorefter loven også omfatter overdragelse mellem  

 moder- og datterselskaber.
Det følger herefter af lovens § 2, at A/S Næstved  

 Tidende i forhold til de i sagens bilag A anførte medarbejdere umiddelbart er  

 indtrådt i de rettigheder og forpligtelser, der bestod på  

 overdragelsestidspunktet i henhold til såvel kollektiv aftale som individuel  

 aftale om løn- og arbejdsforhold, et resultat, som også moder-  

 datterselskabsforholdet synes at måtte føre til, jf.
Per Jacobsen: Kollektiv  

 Arbejdsret (4. udg.) s. 152 ff.
Efter det anførte tager Arbejdsretten klagernes påstand 1 til følge.
Af de  

 grunde, som er anført af de indklagede, har retten derimod ikke fundet  

 tilstrækkelig anledning til at idømme bod.
Indklagede frifindes derfor for  

 klagernes påstand 2.
 T h i k e n d e s f o r r e t :
 Indklagede A/S Næstved Tidende skal overholde gældende overenskomst og  

 anerkende, at indklagedes overtagelse i 1989 af dele af den tekniske  

 produktion fra A/S Sjællands Tidende er omfattet af loven om lønmodtageres  

 retsstilling ved virksomhedsoverdragelse, og at indklagede i medfør af denne  

 lov er indtrådt i de rettigheder og forpligtelser, der bestod på  

 overdragelsestidspunktet i henhold til kollektiv overenskomst og aftale samt  

 individuel aftale om løn- og arbejdsforhold i relation til de i sagens bilag  

 A anførte medlemmer af Dansk Typograf-Forbund.
 De indklagede frifindes for klagernes påstand om idømmelse af bod.
I sagsomkostninger skal de indklagede betale 2.000 kr., til Arbejdsretten (* 1) Henvisninger: Svenning Andersen s. 32, 55-56, 69, K 89.426.
