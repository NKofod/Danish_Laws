En gruppe erhvervsdrivende havde oprettet en forening, der blandt  

 andet forestod regningsudskrivning for medlemmerne.
Foreningen påførte  

 regningerne et mindre administrationsgebyr.
 Forbrugerombudsmanden udtalte, at det er i strid med god  

 markedsføringsskik at beregne sig et administrationsgebyr i forbindelse med  

 regningsudskrivning, med mindre det på forhånd er aftalt med debitor.
 Gebyr for udskrivning af regning.
 En gruppe erhvervsdrivende, som driver liberalt erhverv, havde oprettet en  

 forening til varetagelse af regnskabsføring m.m. for medlemmerne, herunder  

 udskrivning af regninger.
 I forbindelse med udskrivningen af regningen påførtes et mindre gebyr til  

 dækning af de hermed forbundne administrationsomkostninger.
 En forbruger klagede over dette gebyr, som ikke på forhånd var aftalt med  

 den enkelte erhvervsdrivende eller regnskabsforeningen.
 FO forelagde sagen for regnskabsforeningen, som oplyste, at det var den  

 enkelte erhvervsdrivende, som tog stilling til medtagelse af  

 administrationsgebyr, og foreningen opkrævede herefter disse uden videre.
 FO forelagde herefter sagen for det pågældende erhvervs brancheforening,  

 som udtalte, at det var ret almindeligt, at medlemmer af brancheforeningen  

 beregnede sig administrationsgebyr ved udsendelse af regninger, ligesom denne  

 praksis efter foreningens opfattelse ikke krævede nogen særlig aftale.
FO udtalte herefter, at det må anses for at være i strid med god  

 markedsføringsskik, at en kreditor beregner sig administrationsgebyr i  

 forbindelse med fremsendelse af regning, medmindre der på forhånd foreligger  

 en aftale med debitor om betaling af dette gebyr.
Som begrundelse herfor  

 anførte FO, at en medtagelse af gebyret på en opgørelse over betalingen for  

 det udførte arbejde m.v. vil være egnet til at give debitor den opfattelse,  

 at han er forpligtet til at betale det nævnte beløb, uagtet kreditor ikke har  

 noget retligt krav herpå.
 Regnskabsforeningen meddelte herefter, at man tog FO's henstilling om at  

 ophøre med at tilskrive administrationsgebyr til efterretning.
 (* 1) Offentliggjort Forbrugerombudsmandens Årsberetning 1979-1980, side  

 45.
