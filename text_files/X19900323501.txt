En efterlønsmodtager, der var efterlyst som bortgået fra en  

 psykiatrisk afdeling, fik beskikket en værge efter lov om borteblevne.
Kassen  

 standsede efterlønnen, da det var usikkert, om betingelserne fortsat var  

 opfyldt.
Direktoratet gav kassen medhold på grund af efterlønnens personlige  

 karakter.
Advokat A Vedrørende X, cpr.nr. 060927-.
 I brev af 26. februar 1990 har De klaget over en afgørelse truffet  

 af Specialarbejdernes Arbejdsløshedskasse.
 Ifølge afgørelsen er efterlønsudbetalingen til X standset fra 1. januar  

 1990, idet det ud fra de foreliggende oplysninger anses for usikkert, om han  

 fortsat opfylder betingelserne for at få udbetalt efterløn.
Det fremgår bl.a. af sagen, at X var indlagt på Middelfart Sygehus,  

 psykiatrisk afdeling, da han den 26. oktober 1989 bortgik fra sygehuset.
Fra  

 samme dato har han forgæves været efterlyst over hele landet, og hans datter  

 er den 19. januar 1990 blevet beskikket som værge i medfør af § 1 i lov om  

 borteblevne.
 Det fremgår ligeledes, at De den 29. november 1989 som advokat for  

 ægtefællen underrettede arbejdsløshedskassens Middelfart afdeling om, at X  

 måtte anses for bortebleven, men at De fandt, at der fortsat burde udbetales  

 efterløn, indtil man vidste noget mere konkret om hans skæbne.
 Efter samråd med kassens hovedledelse fortsatte udbetalingen året ud, idet  

 udbetalingen herefter måtte hænge sammen med udfyldelsen af medlemmets  

 årserklæring.
 Ved sagens oversendelse til direktoratet har hovedledelsen fastholdt den  

 trufne afgørelse.
 I den anledning skal man meddele, at efterløn efter direktoratets  

 opfattelse er en ydelse af så personlig karakter, at den ikke vil kunne  

 udbetales i en situation som denne, hvor der ikke er vished for, at medlemmet  

 fortsat er i live.
 Direktoratet tiltræder derfor kassens afgørelse med den deri givne  

 begrundelse.
 Direktoratets afgørelse kan inden fire uger efter afgørelsens modtagelse  

 indbringes for Arbejdsmarkedets Ankenævn, jf. § 99, stk. 1, i lov om  

 arbejdsformidling og arbejdsløshedsforsikring m.v.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 P.D.V.
 E.B.
Ole Poul Pedersen fm.
