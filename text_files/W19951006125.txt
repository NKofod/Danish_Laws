 Patentankenævnet stadfæstede Patentdirektoratets afgørelse af  

 indsigelsessagen, hvorefter det ansøgte mærke, bestående af et F i to ovale  

 rammer, var fundet forveksleligt med indsigers ene mærke, indeholdende et  

 sammenskrevet T og F.
År 1995, 31. juli afsagde Patentankenævnet (Grønning-Nielsen, Hans Chr.  

 Thomsen, Finn Mikkelsen) Den 27. marts 1991 indleverede klageren, Carlton and United Breweries  

 Limited, Australien, v/Patentbureauet Budde, Schou & Co. en ansøgning om  

 registrering af et varemærke (en figur bestående af et F i to ovale rammer)  

 for øl i klasse 32.
 Varemærket blev registreret den 3. april 1992.
 Den 6. maj 1992 blev registreringen offentliggjort i Dansk  

 Varemærketidende.
 Ved skrivelse af 3. juli 1992 nedlagde advokat Hans Henrik Schmidt,  

 Carlsberg A/S, i medfør af varemærkelovens § 23 indsigelse mod  

 registreringens gyldighed.
 Som begrundelse for indsigelsen anførtes:
 »Jeg henviser til vor registrering nr. 1880-0099 (billedmærke)  

 indeholdende et sammenskrevet TF, reg. nr. 1956-0825 FF (billedmærke) og reg.  

 nr. 1968-0355 FF (billedmærke).
 Det registrerede mærke i det væsentlige indeholdende et særligt udformet F  

 kan nemt opfattes som både et sammenskrevet TF og et dobbelt F på grund af  

 skyggevirkningen.
På denne baggrund er det min opfattelse, at der foreligger forvekslelighed  

 mellem det registrerede mærke og indsigelsesmærkerne, hvorfor jeg skal  

 henstille, at indsigelsen tages til følge.« I skrivelse af 3. november 1992 imødegik klageren indsigelsen og anførte:
 ».... Vi skal anmode direktoratet om at afvise den nedlagte  

 indsigelse på baggrund af det nedenfor anførte.
Indsiger støtter sin indsigelse på tre danske varemærkeregistreringer.
For  

 så vidt angår registrering VR 825/56 må det afvises, at dette figurmærke  

 skulle være forveksleligt med det nu registrerede mærke.
Den væsentligste  

 årsag er, at der, når der er tale om to figurmærker, skal ske en  

 helhedsvurdering, og på baggrund af hvilken det bestemt ikke kan antages, at  

 de to mærker grafisk set eller på anden måde ligner hinanden.
Endvidere  

 består det af indsiger fremhævede mærke af to F'er, hvoraf det ene er  

 spejlvendt.
For så vidt angår registrering VR 355/68 gøres det tilsvarende gældende,  

 at dette mærke ud fra en helhedsvurdering ikke kan siges at være  

 forveksleligt med det nu registrerede mærke.
I den påberåbte  

 varemærkeregistrering indgår også betegnelsen TUBORG BEER, og det er  

 tydeligt, at der her er angivet to F'er i modsætning til det nu registrerede  

 mærke.
Endelig påberåber indsiger sig varemærkeregistrering VR 99/1880 F i  

 stiliseret udgave.
Det gøres imidlertid gældende, at dette mærke, som  

 forestiller et F i stiliseret udformning, ej heller ud fra en  

 helhedsvurdering kan siges at være forveksleligt med det nu registrerede  

 mærke.
Den grafiske udformning i de to mærker er vidt forskellig, og dette i  

 sig selv er medvirkende til, at der ikke kan skabes en forvekslelighed i  

 praksis.
Det skal endvidere anføres, at det varemærke, som nu er blevet registreret  

 ikke i sig selv rummer noget nyt, der burde være en overraskelse for  

 indsiger.
Vi tænker her bl.a. på den omstændighed, at indehaveren af det nu  

 registrerede varemærke er i besiddelse af en anden dansk  

 varemærkeregistrering, nemlig VR 907/82 FOSTER'S + figur.
Det  

 bemærkelsesværdige ved nævnte varemærkeregistrering fra 1982 er nemlig, at  

 der udover FOSTER'S er angivet nøjagtig den samme logo, som der nu søges  

 særskilt beskyttelse for gennem den stedfundne registrering.
Indsiger har  

 ikke på noget tidspunkt fundet anledning til at anfægte denne  

 varemærkeregistrering eller på andet tidspunkt fundet anledning til at rette  

 henvendelse til indehaveren af det nu registrerede varemærke med anmodning om  

 ophør med brugen af denne logo, eksempelvis som værende forveksleligt med de  

 tre varemærkeregistreringer, der ligger til grund for indsigelsen.
Denne passivitet fra indsigers side er så meget desto mere  

 bemærkelsesværdig al den stund, at indehaveren af det nu registrerede mærke  

 sælger øl på verdensmarkedet i et ikke ubetydeligt omfang, herunder i  

 Danmark, og det må derfor undre, at der pludselig skulle opstå en konflikt  

 mellem parterne på nuværende tidspunkt, hvor den ikke ses tidligere at have  

 fundet sted.
Til dokumentation for den anførte brug af registreringshavers  

 varemærker vedlægges en Statutory Declaration underskrevet den 29. oktober  

 1992. Det fremgår bl.a. af denne, pagina 10, at der ikke tidligere har været  

 fremsat nogen indvendinger over for brugen af F logoen.
Derudover tjener  

 denne Statutory Declaration dels som dokumentation for det betydelige omfang,  

 hvori man indehaver varemærkeregistreringer af både FOSTER'S + logo og logoen  

 alene, og dels estimater over omsætningstal samt markedsføringsomkostninger.
Som det vil bemærkes ved gennemlæsning af nævnte Statutory Declaration,  

 henvises der til en række bilag, som vi naturligvis på direktoratets  

 opfordring er indstillet på at fremsende, men umiddelbart har undladt på  

 grund af det meget omfangsrige materiale, der i vidt omfang dårligt lader sig  

 kopiere på grund af specielt stort papirformat.
Vi skal dog understrege, at  

 dette materiale naturligvis vil blive fremsendt til direktoratet, hvis man  

 finder det væsentligt, at dette sker for at vurdere sagen.
Det skal dog  

 understreges, at det materiale, vi umiddelbart er i besiddelse af alene  

 udviser en brug af varemærket i udlandet.
Dette er også en af grundene til,  

 at vi er tilbageholdende med at reproducere dette meget omfangsrige  

 bilagsmateriale.
Det kan meddeles, at man i øjeblikket er i færd med at  

 fremskaffe tilsvarende dokumentation for Danmarks vedkommende, hvilket vi  

 finder af større relevans at få fremlagt.
Vi skal derfor anmode om, at der  

 meddeles os en yderligere frist til fremskaffelse og fremsendelse af dette  

 materiale for Danmarks vedkommende, alternativt forbeholde os, at det kan  

 fremlægges, efter at indsiger har haft lejlighed til at tage stilling til  

 indholdet af nærværende skrivelse.« Indsiger fastholdt i skrivelse af 19. februar 1993 indsigelsen og udtalte  

 bl.a.:
»....Københavns Patentbureau i sin skrivelse af 3. november 1992, at  

 det anmeldte varemærke ikke i sig selv rummer noget nyt, idet anmelderne  

 allerede er i besiddelse af et andet figurmærke, registreringsnr.
VR 00.907  

 1982.
Det er naturligvis korrekt, at det anmeldte mærke er fuldstændig indeholdt  

 i det i 1982 registrerede mærke, som imidlertid meget klart signalerer, at  

 der er tale om et mærke tilhørende Foster's, hvorfor dette mærke til dato  

 ikke har kunnet give anledning til nogle problemer.
Fjerner man imidlertid  

 betegnelsen Foster's, ligger der en nærliggende forvekslingsrisiko med de af  

 Carlsberg ejede mærker, hvorfor henvisningen til 1982-registreringen er  

 irrelevant.
Jeg skal derfor henstille, at indsigelsen tages til følge.« Hertil fremkom klageren i skrivelse af 23. april 1993 med følgende  

 yderligere bemærkninger:
»....Det bemærkes, at man fra Carlsberg A/S's side helt undgår at  

 tage stilling til, hvorledes spørgsmålet om forvekslelighed rent faktisk bør  

 vurderes.
I den anledning henviser vi naturligvis til vore bemærkninger herom  

 i vort indlæg af 3. november 1992 men skal endvidere understrege, at der med  

 de tre varemærkeregistreringer, som påberåbes til støtte for den nedlagte  

 indsigelse, ikke er opnået eneret til bogstavet F, respektive  

 bogstavkombinationen FF, men alene til mærkerne i den konkret viste figurlige  

 udformning.
Som følge heraf er det forhold, at bogstavet F optræder i andre  

 varemærker, ikke i sig selv tilstrækkeligt til, at der kan statueres  

 mærkelighed.
Afgørende herfor er, om der ud fra en helhedsbetragtning må  

 antages at kunne statueres mærkelighed.
Det er klart, at når man i et tilfælde som nærværende skal vurdere nogle  

 figurmærker, er det den visuelle sammenligning, der er af størst betydning.  

 Vi har tidligere fremhævet, at der ikke grafisk er nogen som helst lighed  

 mellem det ansøgte mærke og de tre mærker, indsigelsen støttes på.
Det gøres  

 således endnu engang gældende, at der er tilstrækkelig stor forskel på  

 udformningen af de enkelte figurmærker, således at der ikke er  

 forvekslelighed og ejheller ses at kunne opstå en forvekslelighed i praksis.
Når henses til den foreliggende administrative praksis på området er der  

 heller ingen tvivl om, at der skal være praktisk talt identitet mellem  

 udformningen af to figurmærker indeholdende de samme bogstavkombinationer,  

 førend forvekslelighed statueres.
Som eksempel herpå vedlægges som Bilag A  

 til nærværende skrivelse afbildning af en række tidligere afgørelser, der  

 alle statuerer manglende forvekslelighed og er optrykt i Rigmor Carlsen  

 Registreringspraksis.
Derudover henvises til en netop truffen afgørelse i en  

 indsigelsessag, hvor to varemærker, der var udformet som bogstavet W i  

 figurlig udformning, ikke ansås for forvekslelige.
Afgørelsen blev truffet af  

 Patentdirektoratet den 19. januar 1993. Der vedlægges som Bilag B til  

 nærværende skrivelse en afbildning af de pågældende mærker i denne afgørelse.
Sammenfattende gøres det herefter gældende, at der ikke er nogen baggrund  

 for at statuere, at der skulle foreligge forvekslelighed mellem det ansøgte  

 mærke og de tre varemærkeregistreringer, der påberåbes til støtte for den  

 nedlagte indsigelse.
Ejheller ses der af Carlsberg A/S at være fremsat  

 synspunkter, der skulle tale i denne retning, ligesom der under ingen  

 omstændigheder er fremsat dokumentation for, at der i praksis skulle have  

 været opstået forveksling trods den omstændighed, at det netop registrerede  

 mærke har været anvendt i Danmark gennem en lang årrække, uden at dette  

 tilsyneladende har givet anledning til nogen problemer mellem parterne.
Så  

 meget desto mere bør der ikke administrativt træffes en afgørelse, der  

 statuerer forvekslelighed.
Som anført i vort tidligere indlæg overfor Patentdirektoratet den 3.  

 november 1992 samt ligeledes anført ovenfor har det nu registrerede varemærke  

 været brugt i Danmark i en ikke ubetydelig årrække.
Til yderligere  

 dokumentation for denne påstand vedlægges som Bilag C til nærværende  

 skrivelse kopi af Statutory Declaration underskrevet af Group Executive  

 Director Richard Scully den 26. februar 1993. Vi skal specielt henlede  

 Patentdirektoratets opmærksomhed på afsnit 10 og fremefter, der nærmere  

 omtaler brugen af varemærket i Danmark.
Som det vil ses, har der været tale  

 om salg af Foster's Lager Beer siden 1976 i Danmark, og i forbindelse hermed  

 har man ikke alene anvendt kombinationsvaremærket logoen F + FOSTER'S men  

 også logoen isoleret.
 Som omtalt ovenfor har der altså været tale om en kontinuerlig brug af det  

 nu registrerede varemærke i Danmark igennem en meget lang årrække, uden at  

 dette i øvrigt har givet anledning til indsigelser fra Carlsberg A/S's side.  

 Den fremsatte dokumentation må samtidig betragtes som værende fyldestgørende  

 dokumentation for, at forvekslelighed ikke med rette kan statueres, eftersom  

 forvekslelighed ikke i praksis er opstået igennem de nu 17 år, der har været  

 sameksistens i Danmark.
Vi skal sammenfattende anmode om, at direktoratet afviser den nedlagte  

 indsigelse på baggrund af ovenstående samt tidligere fremsatte  

 synspunkter.« Patentdirektoratet traf afgørelse i sagen den 14. juni 1993 og tog  

 indsigelsen til følge med følgende begrundelse:
 »....I medfør af bestemmelsen i § 15, stk. 1, nr. 2, er et varemærke  

 udelukket fra registrering, hvis der er risiko for forveksling, herunder at  

 det antages, at der er en forbindelse med det ældre varemærke, og varerne  

 eller tjenesteydelserne er af samme eller lignende art.
 For at der kan anses for at være risiko for forveksling, skal der således  

 foreligge både mærkelighed og varesammenfald eller vareartslighed.
Der er varesammenfald, og det afgørende for om mærkerne er forvekslelige  

 er derfor, om der er mærkelighed.
Direktoratet mener ikke, at der er  

 mærkelighed for så vidt angår indsigers registreringer VR 0825 1956 og VR  

 0355 1968. Direkto-ratet mener derimod, at der er mærkelighed for så vidt  

 angår indsigers registrering VR 0099 1880.
For så vidt angår VR 0825 1956 fremtræder dette mærke som to FF'rne, der  

 vender »med ryggen« mod hinanden.
Bogstaverne F i sort med hvid  

 kant står inde i en sort firkant.
Heroverfor er det registrerede mærke, et  

 enkelt F, ganske vist også med en hvid kant, der dog nærmest fremtræder som  

 skygge.
Dette F er omrammet af en oval, der igen er omrammet.
Udfra en  

 helhedsbetragtning er mærkerne ikke forvekslelige.
Med hensyn til VR 0355 1968 består dette mærke tydeligt af to FF'er.  

 Bogstaverne er omrammet af ordene Tuborg og Beer.
FF'er i dette mærke er helt  

 sorte og har en anderledes typografi end F'et i Deres registrering.
Udfra en  

 helhedsbetragtning er disse mærker derfor heller ikke forvekslelige.
Med hensyn til indsigers mærke VR 0099 1880 er dette mærke ganske vist  

 helt sort og indeholder et sammenskrevet T og F.
Imidlertid er F'et i Deres  

 mærke udformet på en sådan måde, at det kan opfattes som et TF, idet den  

 øverste og nederste kant går et stykke ud i bogstavets venstre side.
Deres  

 tidligere registrering VR 0907 1982 bevirker ikke, at det nu registrerede  

 mærke ikke kan anses for forveksleligt med indsigers mærke.
Af Deres  

 tidligere registrering fremgår det tydeligt, at der er tale om FOSTER'S øl.  

 F'et i Deres netop registrerede mærke fremtræder på en tydelig plads, og  

 bogstavet er som nævnt udformet på en sådan måde, at det kan opfattes som et  

 TF.
Dette bevirker, at mærkerne kan forveksles, når de ses eller erindres  

 hver for sig.
Indsigelsen tages derfor til følge for så vidt angår indsigers  

 registrering VR 0099 1880, og registreringen erklæres ugyldig i medfør af §  

 23, stk. 3, i varemærkeloven....' Denne afgørelse har klageren, mærkeindehaver, ved skrivelse af 10. august  

 1993 indbragt for Patentankenævnet med følgende påstande og anbringender:
».... PÅSTAND 1. Stadfæstelse af den del af afgørelsen, der statuerer, at klagers mærke  

 ikke er forveksleligt med indklagedes varemærker, dels VR 825/56 og VR  

 355/68.
 2. Omgørelse af den del af Patentdirektoratets afgørelse, hvorefter  

 klagers mærke er fundet forveksleligt med indklagedes VR 099/1880.
ANBRINGENDER Til støtte for den under ad 1 ovenfor anførte påstand gøres det gældende,  

 at de nævnte mærker tilhørende indklagede ikke er forvekslelige med klagers,  

 idet mærkerne ud fra en helhedsvurdering adskiller sig tilstrækkeligt fra  

 hinanden.
Ved vurdering af, hvorvidt figurmærker må antages at være  

 forvekslelige, er det almindelig administrativ praksis, at denne vurdering må  

 ske ud fra en helhedsvurdering af mærkerne, og i den sammenhæng gør vi  

 gældende, at mærkerne klart adskiller sig fra hinanden.
Med hensyn til registreringen VR 824/56 er der ikke nogen grafisk lighed  

 med hensyn til udformningen af mærkerne, ligesom der i nævnte mærke ses to  

 F'er i stiliseret udgave, hvoraf det ene er spejlvendt.
Det gøres gældende,  

 at der er tilstrækkelig klar visuel forskel mellem dette mærke og klagers.
 Hvad angår registrering VR 355/68 gøres det tilsvarende gældende, at  

 mærket adskiller sig tydeligt visuelt fra klagers mærke, idet der i nævnte  

 mærke indgår to F'er og derudover betegnelsen TUBORG BEER.
 Det gøres derfor på ovennævnte baggrund gældende, at Patentdirektoratets  

 afgørelse er korrekt og derfor bør stadfæstes.
 I relation til den ad 2 anførte påstand vedrørende indklagedes  

 varemærkeregistrering nr. 0099/1880 gøres det gældende, at dette mærke ikke  

 bør anses som værende forveksleligt med klagers.
 I den forbindelse anfører Patentdirektoratet til støtte for  

 forvekslelighed i sin afgørelse, at klagers mærke indeholder et sammenskrevet  

 T og F, og at F'et i klagers mærke er udformet på en sådan måde, at det kan  

 opfattes som et TF.
Vi bestrider, at det skulle være muligt på nogen måde at fortolke klagers  

 mærke, således at det ud over den konkrete afbildning af bogstavet F også  

 skulle kunne læses som bogstaverne TF.
Eftersom den tværgående streg foroven  

 i F alene går mod højre, hvilket også er tilfældet for så vidt angår den  

 anden streg i bogstavet F, da indikerer udformningen helt tydeligt, at der  

 alene er tale om bogstavet F.
Hvis bogstavet T skulle kunne udledes af  

 mærket, burde den øverste tværgående bjælke i bogstavet tilsvarende gå  

 længere ud mod venstre, som tilfældet eksempelvis er for så vidt angår  

 indklagedes registrering VR 0099/1880.
I relation til indklagedes registrering VR 0099/1880 bemærkes det, at  

 ansøgning oprindeligt blev indleveret i navnet Tuborgs Fabrikker, og det er  

 derfor ganske tydeligt, at der er en klar forbindelse mellem dette navn og  

 varemærket.
Mærket viser bogstaverne TF i figurlig udformning.
Med andre ord  

 markerer varemærket en forkortelse af firmanavnet.
 Som bilag 1 og 2 til nærværende klageskrivelse vedlægges henholdsvis kopi  

 af Registreringstidende fra 1880 udvisende offentliggørelsen af indklagedes  

 varemærkeregistrering VR 0099/1880 og kopi af varemærkeregisterblad for  

 samme.
Det gøres herefter gældende, at der ikke ud fra en helhedsvurdering med  

 rette kan siges at foreligge forvekslelighed med klagers mærke.
Derudover  

 finder vi anledning til også at påpege, at der ikke med registreringen af  

 indklagedes mærke er opnået eneret, hverken til bogstavet T eller F, og af  

 samme grund er det derfor alene en helhedsvurdering konkret, der må afgøre,  

 hvorvidt to figurmærker er forvekslelige.
 Endelig er det ikke uvæsentligt, at Patentdirektoratet tilsyneladende har  

 betragtet indklagedes mærke som en figurlig udformning af bogstaverne TF,  

 jvf. bilag 3.
 Til belysning af at der skal overordentlig meget til, før to figurmærker  

 anses som værende forvekslelige henvises til nogle tidligere afgørelser  

 truffet administrativt, der alle afspejler, at de pågældende mærker ikke  

 ansås som værende forvekslelige.
Af væsentlig betydning for, at der ikke blev statueret forvekslelighed i  

 de pågældende sager, var netop, at der ikke med registreringen af de enkelte  

 mærker var opnået eneret til de bogstaver, som mærkerne udtrykker.
De nævnte  

 afgørelser fremlægges som bilag 4.
Vi gør yderligere gældende, at der heller ikke forekommer nogen reel  

 risiko for, at de to mærker i praksis vil kunne forveksles.
I den forbindelse  

 henviser vi til vore bemærkninger i vore tidligere skrivelser til  

 Patentdirektoratet af hhv. 3. november 1992 og 23. april 1993. Nævnte  

 skrivelser fremlægges som bilag 5 og 6.
 Som det vil fremgå af disse indlæg, kan ovennævnte registrering af klagers  

 mærke siges at være en slags forenkling af klagers i forvejen eksisterende  

 varemærkeregistrering VR 907/82 FOSTER'S + figur, jvf. bilag 7.
 Det bemærkelsesværdige er således ved nævnte varemærkeregistrering fra  

 1982, at der ud over FOSTER'S er angivet nøjagtigt det samme logo, som der nu  

 søges særskilt beskyttelse for gennem den stedfundne registrering.
Indklagede har ikke på noget tidspunkt fundet anledning til at anfægte  

 denne varemærkeregistrering fra 1982 eller på andet tidspunkt fundet  

 anledning til at rette henvendelse til klager med en anmodning om ophør med  

 brug af nævnte logo.
Dette må tages som udtryk for, at indklagede ikke har  

 fundet mærkerne forvekslelige.
Hvis mærkerne reelt var forvekslelige ville der givetvis også være opstået  

 problemer, eftersom både klager og indklagede sælger øl på verdensmarkedet i  

 et ikke ubetydeligt omfang.
Som dokumentation for den nævnte brug af klagers  

 vare-mærker vedlægges en Statutory Declaration underskrevet den 29. oktober  

 1992, jv. bilag 8. Det fremgår af denne, side 10, at der ikke tidligere har  

 været fremsat en indvending over for brugen af F logoet, og endvidere  

 dokumenterer erklæringen, at brugen af klagers varemærkeregistreringer af  

 både FOSTER'S + logo samt logoet alene er sket i et betydeligt omfang.
Endvidere vedlægges som bilag 9 kopi af Statutory Declaration underskrevet  

 af Group Executive Director Richard Scully den 26. februar 1993. Denne  

 erklæring dokumenterer, at der har været tale om salg af klagers produkt,  

 lager beer, siden 1976, og at man i forbindelse med dette salg i  

 markedsføringsøjemed ikke alene har anvendt kombinationsvaremærket logoet F +  

 FOSTER'S ment også logoet isoleret.
Det understreges, at den dokumenterede  

 brug har været kontinuerlig, hvilket betyder, at der rent faktisk er  

 statueret en varemærkeret ad denne vej.
Udfra det ovennævnte må vi konkludere, at det ville være urimeligt, om  

 klager og indklagedes varemærker teoretisk måtte anses som værende  

 forvekslelige, når de rent faktisk har sameksisteret i praksis i en meget  

 lang årrække, uden at dette har givet anledning til forvekslingsproblemer  

 eller indvendinger fra indklagedes side.
Det praktiske element må veje  

 tungere end det teoretiske, og som følge deraf bør Patentdirektoratets  

 afgørelse i denne relation omgøres, således at klagers registrering VR  

 2135/92 gøres endelig....« I skrivelse af 18. oktober 1993 meddelte patentbureauet Hofman-Bang &  

 Boutard A/S, at den indklagede part i sagen, Carlsberg A/S, havde bedt dette  

 bureau om at overtage behandlingen af sagen.
 Ved skrivelse af 17. december 1993 har indklagede herefter påstået  

 direktoratets afgørelse for så vidt angår VR 0099 1880 stadfæstet og har  

 endvidere udtalt:
»....Vi forbeholder os ret til at inddrage de i sagen yderligere  

 nævnte varemærker jvf. klagerens påstand 1 tilligemed indklagedes almindelige  

 varemærkerettigheder i henhold til brug og indarbejdelse eventuelt tilligemed  

 en senere domstolsafgørelse.
For indeværende ses der dog ikke at være grund  

 til at belyse dette punkt yderligere, da Patentdirektoratets afslag af 14.  

 juni 1993 alene støtter sig på ovennævnte varemærkeregistrering VR 00.099  

 1880 <fig>.
 På grund af den nedlagte påstand er det herefter alene den indklagedes  

 varemærkeregistrering VR 00.099 1880 <fig> - Tuborgs velkendte F  

 mærke - der har aktualitet.
 For så vidt angår forvekslingsproblematikken synes den i  

 Patentdirektoratets afgørelse af 14. juni 1993 side 4 nederst at være  

 dækkende for de respektive mærkers fremtræden.
 Det er evident, at tilstedeværelsen i klagerens varemærkeregistrering VR  

 00.907 1982 af ordet Foster på klar måde adskiller denne  

 varemærkeregistrering fra VR 00.099 1880 <fig>.
Det er alene erindringsbilledet af de to bogstavmærker, der er af  

 interesse og til bedømmelse.
Det er indklagedes opfattelse, at man i Danmark  

 ikke vil kunne adskille de to mærker fra hinanden i erindringsbilledet, dels  

 fordi de de fakto er af væsentlig samme udformning jvf.
Patentdirektoratets  

 bemærkninger herom, hvorefter udformningerne bevirker, at mærkerne kan  

 forveksles, når de ses eller erindres hver for sig.
Dertil kommer, at brug af  

 betegnelsen F også er varemærkemæssig brug, og det er formentlig  

 ubestrideligt, at netop øl hidrørende fra Tuborg ofte benævnes med dette  

 bogstav.
Det bør ikke kunne tillades, at en konkurrent kan sælge øl under en  

 tilsvarende betegnelse, her bogstavet F , når dette bogstav er  

 velkendt og indarbejdet i det danske samfund for netop indklagedes  

 virksomhed.
Klageren har nogle kommentarer til hvorledes indklagedes  

 varemærkeregistrering VR 00.099 1880 <fig> er blevet til.
Dette må  

 anses for irrelevant, eftersom det er den konkrete anvendelse af mærket og  

 registreringen, der er afgørende for bedømmelsen, og ikke hvilke motiver, der  

 ligger bag.
At det er en forkortelse af firmanavnet i 1880 er helt  

 irrelevant.
Det er alene den distinktive betydning, betegnelsen har i dag,  

 der er afgørende i nærværende sag.
Endvidere gør klageren i sin anke af 10. august 1993 på side 3 gældende ».... at der ikke ud fra en helhedsvurdering med rette kan siges  

 at foreligge forvekslelighed med klagers mærke.« På baggrund af den omstændighed, at Patentdirektoratet har fundet mærkerne  

 forvekslelige også ud fra en helhedsbedømmelse, forstå indklagede ikke, hvad  

 der menes hermed.
At klagerens mærke indeholder to ringe i svagere tryk,  

 ændrer ikke helhedsvurderingen, der alene koncentrerer sig i  

 erindringsbil-ledet om de to bogstavers indbyrdes forhold til hinanden.
 Det er endvidere en fejltagelse, når det anføres:
»...at der ikke med registreringen af indklagedes mærke (
VR 00.099 1880) er opnået eneret, hverken til bogstavet T eller F  

 ...« Det er lige præcis det, der er tale om i den konkrete udformning af  

 bogstavet (bogstaverne), og det er da også lovbeskyttet, jvf.
Varemærkelovens  

 § 2, hvorefter »et varemærke kan bestå af alle arter tegn navnlig ... 2)  

 bogstaver og tal...« Det er netop præciseret i den nugældende Varemærkelov, at registreringer  

 kan bestå af sådanne bogstaver, og det gør selvfølgelig den indklagedes  

 mærkes retlige stilling væsentligt stærkere, at der er tale om årelang og  

 kraftig indarbejdelse for netop dette bogstav for øl.
Vi skal derfor  

 tilbagevise klagerens bemærkning om, at der ikke kan opnås en sådan eneret.
Til de tidligere afgørelser, hvori indgår bogstaver i figurmærker jvf.  

 anken side 4, bemærkes, at ingen af de nævnte eksempler synes at være  

 dækkende for egentlige bogstavmærker.
Afgørende er naturligvis stedse den  

 konkrete vurdering af de to omhandlede mærker.
I materialet tilgængelig  

 gennem VAREMÆRKER, Registreringspraksis synes der alene at være to parallelle  

 afgørelser, nemlig på side 138 og i tillægget på side 29. Mærkerne er her i  

 begge afgørelser fundet forvekslelige, i den ene på grund af den specielle  

 opbygning af bogstaverne N , og i den anden, fordi mærkerne domineres  

 af bogstavet L på mørk baggrund, hvilket fører til, at der i begge  

 afgørelser statueres forvekslelighed.
Dette turde også være tilfældet i  

 nærværende sag, hvor det er bogstavet F , der tydeligt fremtræder i  

 begge forhold, hvilket alt vil bevirke, at mærkerne kan forveksles, når de  

 ses eller erindres hver for sig, jvf. netop Patentdirektoratets afgørelse.
 Om de nævnte mærker henvises til vedlagte bilag.
Hvad angår klagerns bemærkninger om, at ».. der heller ikke forekommer nogen reel risiko for, at de to  

 mærker i praksis kunne forveksles« skal den indklagede på det kraftigste bestride dette.
Det understreges, at  

 det i omsætningen vil være nærmest umuligt at adskille betegnelsen F  

 for eksakt samme produkt.
Hvorledes vil man bestille den øl uden at udtale  

 bogstavet F ? Det vil kun kunne lade sig gøre ved at man supplerer med  

 ordet  FOSTER , og det er netop det, der fremgår af klagerens  

 varemærkeregistrering af 1982 jvf.
VR 00.907, hvor betegnelsen FOSTERS  

 er klart fremhævet og selvsagt derved tålt af den indklagede.
Det kan derfor ikke accepteres, at klageren, som det hedder i anken side 4  

 næstnederste afsnit, foretager ».. en slags forenkling af klagers i forvejen eksisterende  

 varemærkeregistrering ..«.
 Når en sådan forenkling består i, at man borttager det mest distinktive og  

 udtalebare element, der på ingen måde er forveksleligt med de eksisterende  

 mærker, tilhørende den indklagede, er der ikke tale om en  

 »forenkling«, men om en uberettiget indtrængen i den indklagedes  

 varemærkerettighed til bogstavet F for ølprodukter.
Til det i anken side 5 anførte vedrørende den såkaldte Statutory  

 Declaration udstedt af Richard Scully den 26. februar 1993, benævnt bilag C  

 over for Patentdirektoratet, punkt 10 anfører, at klageren siden 1976 har  

 brygget og »canned« (det vil altså sige primært dåseøl, der ikke  

 anvendes i Danmark!) til Peter Justesen & Co.
A/S i Frihavnen, kan det  

 her udledes, at der ikke er spor dokumentation for salg i Danmark af  

FOSTER øl, hverken på flaske eller dåse.
Nævnte selskab er en såkaldt  

 dutyfree supplier, der leverer sine varer overalt i verden.
Med andre ord er  

 de fremlagte regninger ikke dokumentation for, at det pågældende produkt er  

 solgt i Danmark, og det er her den varemærkemæssige brug skal dokumenteres.
 Det er interessant at notere sig, at den Statutory Declaration som  

 klageren har udarbejdet senere, benævnt Bilag 8, stort set kun omtaler  

 klagerens produkter som FOSTER'S øl, og den opstilling, der er gjort  

 under punkt 5 vedrørende de respektive mærker worldwide indikerer, at langt  

 overvejende brug netop er FOSTER'S  og ikke varemærket F alene.
 Man må i det hele undre sig over, hvorfor det er så påtrængende for  

 klageren at komme ind på det danske marked under betegnelsen F .
Det er endvidere som anført vedrørende den varemærkemæssige brug af  

 betegnelsen direkte forkert, når det i anken side 5 nederst anføres, at ».. de rent faktisk har sameksisteret i praksis i en meget lang  

 årrække, uden at dette har givet anledning til forvekslingsproblemer eller  

 indvendinger fra indklagedes side.« Det er på ingen måde dokumenteret, at klageren har benyttet betegnelsen  

FOSTER'S for øl kontinuerligt her i landet, og det er i hvert fald  

 slet ikke dokumenteret, at betegnelsen F har været anvendt isoleret  

 set på det danske marked.
Samlet skal vi henstille, at klagerens varemærkeregistrering VR 02.135.  

 1992 afslås fra endelig varemærkeregistrering 1) under henvisning til eksistensen af indklagedes varemærkeregistrering  

 VR 00.099 1880 <fig>, som indeholder samme eller dog forvekslelige  

 bogstaver i en grafisk konkret udformning, der bevirker, at mærkerne kan  

 forveksles, når de ses eller erindres hver for sig, og 2) under henvisning til, at der ikke er nogen dokumentation for, at  

 klageren har anvendt betegnelsen F her i landet på en varemærkemæssig  

 måde, der på nogen måde kan foregribe eller ændre Patentdirektoratets  

 stillingtagen, som den kommer til udtryk i afgørelsen af 14. juni 1993.
Vi skal derfor henstille, at Patentdirektoratets beslutning om, at  

 varemærkeregistrering VR 02.135 1992 F figurmærke er erklæret  

 ugyldigt, stadfæstes.' Ankenævnet har behandlet sagen på sit møde den 17. maj 1995.
 For klageren mødte advokat Tom Friis-Mikkelsen, der navnlig anførte, at  

 det ansøgte mærke ikke kan forveksles med et TF, men er et stiliseret  

 »dobbelt F«. 1880-registreringen anvendes ikke alene, men sammen  

 med Tuborg-betegnelsen.
 Ankenævnet skal udtale:
