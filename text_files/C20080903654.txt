Bilag 1 Tillæg til orienteringsskrivelse om tilskud til arbejdsgivere med ansatte i fleksjob og selvstændigt erhvervsdrivende, der opfylder betingelserne for fleksjob Til samtlige kommuner m.fl.
 Denne orienteringsskrivelse indeholder dels et udvidet skema over ydelser, der indgår i beregningen af tilskuddet, og dels en række præciseringer i forhold til orienteringsskrivelse nr. 9540 af 6. juli 2005 om tilskud til arbejdsgivere med ansatte i fleksjob og selvstændigt erhvervsdrivende, der opfylder betingelserne for fleksjob.
 Baggrunden for dette tillæg er en række spørgsmål, som er fremkommet siden orienteringsskrivelsen.
Generelt gælder, at det kun er de obligatoriske tillæg, der relaterer sig direkte til den enkeltes løn, og som følger af lov og overenskomst, som kan lægges til grund for beregningen af tilskud.
Det betyder, at der f.eks. ikke ydes tilskud til arbejdsgiverens udgifter til lovpligtige ordninger, som ikke kommer den enkelte ansatte til gode, f.eks. udgifter til barselsfond eller lønsumsafgift.
Hvis det derimod følger af overenskomsten eller aftalen, at den ansatte f.eks. får en bonus eller et funktionstillæg som en del af den mindste overenskomstmæssige timeløn på området, fordi der er tale om en særlig funktion/stilling, som den pågældende udøver, vil tillægget kunne lægges til grund for beregningen af tilskuddet.
Arbejdsmarkedsstyrelsen er dog opmærksom på, at AES og AER af historiske årsager kan indgå i beregningen af tilskuddet.
Hvis der inden for et overenskomstområde er indgået lokale overenskomster, er det mindstelønnen efter lokaloverenskomsten, der skal lægges til grund for beregningen.
Hvis den lokallønaftale, der er indgået med en virksomhed, har karakter af en lokaloverenskomst, skal der tages udgangspunkt heri.
Skemaet er ikke udtømmende, da der i medfør af lovgivning kan komme nye arbejdsgiverbidrag, ligesom overenskomsterne kan indeholde varierende obligatoriske ydelser.
Det kan f.eks. gælde for løn for feriefridage, pension og gruppelivsforsikring.
For pension gælder, at hvis pensionsbidraget er fastsat på grundlag af lønnens størrelse, indgår alene det bidrag, der relaterer sig direkte til den tilskudsberettigede løn, i beregningsgrundlaget.
 I øvrigt henvises til de afgørelser, som Ankestyrelsen træffer på området samt til ovennævnte orienteringsskrivelse af 6. juli 2005.
Arbejdsmarkedsstyrelsen, den 31. januar 2008 Karen Ryder Bilag 1 Oversigt over løntilskud i fleksjob.
