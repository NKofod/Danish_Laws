Investorer, organiseret i et interessentskab eller kommanditselskab,  

 som finansierede kødproduktion på gården G kunne ikke anses for landbrugere i  

 relation til husdyrbeskatningsloven.
Varelagerlovens regler om nedskrivning  

 kunne ikke anvendes, da der ikke var tale om en slagsbesætning.
 Ligningsrådet blev anmodet om forhåndsbesked om følgende:
1. Vil investorer, organiseret i et interessentskab eller  

 kommanditselskab, som finansierer kødproduktion på gården G, blive betragtet  

 som landbrugere med mulighed for at anvende husdyrbeskatningslovens regler om  

 normalhandelsværdier og nedskrivning? 2. Kan investorerne i stedet vælge at nedskrive på deres andel af  

 besætningen efter reglerne i varelagerloven? De nærmere omstændigheder var:
Gården G var ophørt med virksomhed inden for mælkeproduktion.
For at  

 udnytte produktionsapparatet ønskede man at igangsætte en produktion af kød,  

 finansieret af et interessentskab eller et kommanditselskab med 100  

 investorer med hver 5 andele a 28.000 kr.
Den samlede kapital på 14 mio. kr.  

 skulle anvendes til indkøb af 400 ammekøer af ren race.
Selskabet skulle  

 fuldt ud stå for driften af besætningen.
Ejerne af G skulle ansættes som  

 driftsleder og G's bygninger, græsningsmuligheder m.v. skulle lejes.
 Ifølge lov nr. 208 af 13. maj 1981, husdyrbeskatningsloven, kan  

 landbrugere optage besætningen til normalhandelsværdien med adgang til  

 nedskrivning på 33 1/3% med virkning for indkomsten.
 Ligningsrådet fandt ikke, at investorerne kunne anses for landbrugere i  

 relation til husdyrbeskatningsloven, og der ville således ikke være mulighed  

 for at anvende denne lovs regler om normalhandelsværdier og nedskrivning.
Levende dyr har hidtil ikke været anset omfattet af varelagerloven.
Vestre  

 Landsret har imidlertid ved dom af 10. marts 1988 fastslået, at en  

 kreaturhandler var berettiget til skattemæssig nedskrivning efter  

 varelagerloven på sin salgsbesætning.
Det anføres i præmisserne, at det  

 findes betænkeligt uden udtrykkelig tilkendegivelse i husdyrbesætningsloven  

 at statuere, at loven udtømmende regulerer den skattemæssige behandling af  

 husdyrbesætninger med den virkning, at en kreaturhandler afskæres fra at  

 nedskrive på besætningen såvel efter husdyrbesætnings- som varelagerloven.
De i denne forespørgsel omhandlede køer kunne efter Ligningsrådets  

 opfattelse ikke anses for et varelager, da der ikke var tale om en  

 salgsbesætning.
Varelagerlovens regler om nedskrivning kunne derfor ikke  

 anvendes.
