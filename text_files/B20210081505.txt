Bekendtgørelse om ændring af bekendtgørelse om forbud mod adgang til og restriktioner for lokaler og lokaliteter, krav om mundbind m.v. og coronapas på Kulturministeriets område i forbindelse med håndtering af covid-19 § 1 I bekendtgørelse nr. 811 af 5. maj 2021 om forbud mod adgang til og restriktioner for lokaler og lokaliteter, krav om mundbind m.v. og coronapas på Kulturministeriets område i forbindelse med håndtering af covid-19, foretages følgende ændringer:
 1. § 1, stk. 1, nr. 1, affattes således:
»1) Lokaler, hvor der udøves foreningsaktiviteter, herunder foreningslokaler m.v. og lokaler, hvor der udøves fritidsaktiviteter, herunder lokaler, der anvendes til saunaer, dampbade, boblebade, kurbade og lignende, i det omfang disse ikke anvendes som led i en idrætsaktivitet.« 2. I § 15, stk. 1, indsættes som 3. pkt.:
»Ved idrætsaktiviteter organiseret af foreninger med tilstedeværelsen af en træner, instruktør, holdleder eller lignende, kan coronapasset dog forevises for træneren, instruktøren, holdlederen eller lignende ved ankomst til lokalet, eller når idrætsaktiviteten påbegyndes.« 3. I § 18 indsættes som stk. 2:
»Stk. 2. I lokaler, som er ubemandede eller alene er bemandede i dele af lokalets åbningstid, og hvor der udøves idrætsaktiviteter organiseret af foreninger uden tilstedeværelse af en træner, instruktør, holdleder eller lignende, skal kontrol af coronapas, jf. § 15, stk. 1, dog ske ved brug af stikprøvekontrol mindst 1 gang i døgnet, i det omfang der ikke foretages kontrol i henhold til stk. 1, nr. 2. Ved stikprøvekontrol, jf. 1. pkt. forstås kontrol af alle de tilstedeværende idrætsudøvere i lokalet på det tidspunkt, hvor kontrollen foretages, bortset fra udøvere, der er tilstede sammen med en træner, instruktør, holdleder eller lignende.« § 2 Bekendtgørelsen træder i kraft den 6. maj 2021.
