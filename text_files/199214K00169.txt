Nr BTL 169 Betænkning over Forslag til lov om ændring af lov om erhvervsuddannelser  

 og lov om erhvervsskoler (Uddannelser for voksne og samarbejde med  

 arbejdsmarkedsuddannelsescentre m.v.)   

 Nr L 169 1992-93, 1. samling Afgivet af Uddannelsesudvalget Afgivet: 19930525 Udvalget har behandlet lovforslaget i nogle møder og har herunder stillet  

 et spørgsmål til undervisningsministeren, som denne har besvaret skriftligt.  

 Spørgsmålet og undervisningsministerens svar herpå er optrykt som bilag til  

 betænkningen.
 Der er af undervisningsministeren stillet ændringsforslag, hvorom henvises  

 til de ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
 Et mindretal (Fremskridtspartiets medlem af udvalget) bemærker følgende:
Det samarbejde, lovforslaget lægger op til at der skal være mellem de  

 forskellige skoler, hilser Fremskridtspartiet absolut velkommen.  

 Fremskridtspartiet fremsatte nemlig den 31. januar 1991 et  

 beslutningsforslag, nr.
B 23, som lige præcis gik ud på, at der skulle foregå  

 et meget tættere samarbejde mellem de forskellige former for erhvervsskoler.  

 Det, der jo typisk opleves rundt omkring, er, at man på tekniske skoler og  

 AMU-centre har meget svært ved at udnytte ressourcerne, fordi de hører under  

 to forskellige ministerier.
Hvis der er lærerkræfter, som på grund af sygdom  

 eller af andre grunde har forfald, kunne man jo ofte bare gå over gaden og  

 hente vikarer, teknisk udstyr osv., som er installeret for millioner og atter  

 millioner af kroner rundt omkring, men som ikke udnyttes optimalt, fordi man  

 ikke har tilstrækkelig samordning på området.
Det gik det nævnte  

 beslutningsforslag ud på.
Hvilken skæbne fik dette beslutningsforslag så? Ja,  

 under førstebehandlingen dengang kunne vi forstå, at den største skavank, som  

 forslaget led under, var, at det var Fremskridtspartiet, der havde haft den  

 frækhed at fremsætte det.
Så da beslutningsforslaget kom til 2. og sidste  

 behandling den 23. april 1991, var det også kun Fremskridtspartiet, der kunne  

 stemme for det.
Resten af Folketingets partier stemte imod.
Nu, hvor det er  

 et forslag, der ikke er fremsat af Fremskridtspartiet, stiller sagen sig  

 noget anderledes.
Nu er det pludselig blevet noget, som alle kan støtte, idet  

 alle finder det naturligt og selvfølgeligt, at der skal ske en samordning på  

 dette område.
Efter Fremskridtspartiets mening burde den nye statsminister  

 have sammenlagt alt, hvad der er af uddannelser i dette land, i eet  

 ministerium, Undervisningsministeriet.
Man har tidligere af hensyn til den  

 nuværende undervisningsminister eksperimenteret med at lægge ting over i  

 Kulturministeriet.
Det har man nu heldigvis opgivet og fået det ført tilbage,  

 hvor det rettelig hører hjemme, nemlig i Undervisningsministeriet, men dele  

 af Arbejdsministeriets ressortområde burde ligge i Undervisningsministeriet,  

 så alt, der vedrører undervisning i dette land, ligger eet sted, nemlig i  

 Undervisningsministeriet.
Hvis man så også privatiserede a-kasserne, kunne  

 man helt slippe for at have et arbejdsministerium, og det var nok ikke det  

 værste, der kunne ske.
 ÆndringsforslagAf undervisningsministeren , tiltrådt af  

udvalget:
 Til § 1 1) I de under nr. 1, 8 og 10 foreslåede  

 affattelser af lovens § 1, stk. 3, § 21, stk. 3, og § 36,  

 stk. 2, ændres »Undervisnings- og forskningsministeren« til:  

 »Undervisningsministeren«.
 Til § 2 2) I det under nr. 1 foreslåede § 7, stk. 6,  

 ændres »undervisnings- og forskningsministeren« til:  

 »undervisningsministeren«.
 3) Nr. 4 affattes således:
 »4. Efter § 25 indsættes som ny paragraf:
»§ 25 a.
Skolerne samarbejder med andre erhvervsskoler,  

 arbejdsmarkedsuddannelsescentre og andre uddannelsesinstitutioner i et lokalt  

 fællesskab.
Samarbejdet kan angå udbudet af uddannelser, kurser og  

 vejledningsaktiviteter m.v. og gensidig meddelelse af oplysninger om  

 planlagte eller forventede initiativer.
Til brug for samarbejdet kan  

 institutionerne oprette lokale fællesudvalg.
Stk. 2. Antallet af medlemmer af et lokalt fællesudvalg og disses  

 fordeling på institutioner fastsættes i en samarbejdsaftale.
En  

 erhvervsskoles udvalgsmedlemmer udpeges af skolens bestyrelse.«» 4) Nr. 5 affattes således:
 »5. § 26, stk. 1, 1. pkt., affattes således:
»For arbejdsmarkedsuddannelsescentre, der meddeler  

 erhvervsuddannelser i medfør af § 18, stk. 2, i lov om erhvervsuddannelser,  

 samt andre skoler, institutioner og virksomheder, der i medfør af samme lovs  

 § 18, stk. 3, er godkendt til at meddele bestemte erhvervsuddannelser, finder  

 reglerne i § 13 og §§ 20-23 anvendelse.«» Bemærkninger Til nr. 1 og 2 Ændringsforslagene er en konsekvens af, at betegnelsen for  

 Undervisnings- og Forskningsministeriet nu er ændret til  

 Undervisningsministeriet.
Til nr. 3 Ændringsforslaget medfører, at erhvervsskolerne på samme måde,  

 som det er foreslået for så vidt angår AMU-centrene, får pligt til at indgå i  

 et lokalt samarbejde med andre uddannelsesinstitutioner.
Forslaget indebærer,  

 at indholdet af dette samarbejde besluttes lokalt under hensyn til lokale  

 forskelle.
 Til nr. 4 Den foreslåede bestemmelse er en konsekvens af lovforslagets §  

 1, nr. 5 og 6. Ændringsforslaget er en korrektion af det oprindelige forslag  

 stillet under lovforslagets § 2, nr. 5, og medfører, sådan som det har været  

 hensigten med denne bestemmelse, at arbejdsmarkedsuddannelsescentre, der  

 udbyder erhvervsuddannelser, bliver omfattet af de samme bestemmelser med  

 hensyn til muligheden for tilskud til skolehjem samt tilskudsregler og regler  

 om regnskab og revision, som gælder for erhvervsskolerne.
Poul Andersen (S) Poul Erik Dyrlund (S) Baadsgaard (S) Frank Jensen (S)  

 Else Marie Mortensen (S) Anne-Marie Meldgaard (S) Hanne Thanning Jacobsen  

 (SF) Ebba Strange (SF) Jette Pors (CD) nfmd.
Eva Møller (KF) Jens  

 Jørgensen (KF) Pia Christmas-Møller (KF) Anders Mølgaard (V) Hanne Severinsen  

 (V) fmd.
Jan Køpke Christensen (FP) Dorit Myltoft (RV) Merethe Due  

 Jensen (KRF) Bilag Et af udvalgets spørgsmål og ministerens besvarelse heraf »Ministeren bedes oplyse, om ministerens beføjelser i § 1, nr. 1, til  

 at oprette og nedlægge uddannelser medfører, at man fjerner det faglige  

 udvalgs initiativpligt.
Endvidere bedes ministeren oplyse, om ministeren  

 agter at rådføre sig med det i lovforslaget beskrevne råd, forinden en  

 uddannelse nedlægges.« Svar:
Forskellen mellem ændringsforslaget og den gældende bestemmelse er alene,  

 at ministeren får mulighed for at nedlægge en uddannelse uden initiativ fra  

 det faglige udvalg.
Det enkelte faglige udvalg har fortsat pligt til at følge  

 den erhvervsmæssige udvikling og udviklingsmuligheder inden for udvalgets  

 område og tilgrænsende områder og efter behov tage initiativ til  

 nyetablering, omlægning og nedlæggelse af uddannelser, jf.  

 erhvervsuddannelseslovens § 38, stk. 4.
 Det er en forudsætning for anvendelsen af den nye ministerbemyndigelse, at  

 ministeren har rådført sig med Erhvervsuddannelsesrådet, forinden en  

 beslutning træffes.
 Jeg har ingen aktuelle planer om at gøre brug af bestemmelsen.
 Bestemmelsen forventes især at kunne få betydning som led i fremtidige  

 forhandlinger med Erhvervsuddannelsesrådet og de faglige udvalg om den  

 samlede uddannelsesstruktur for eksempel i forbindelse med ønsker om  

 oprettelse af nye erhvervsuddannelser.
 Bestemmelsen kan også tænkes anvendt til varetagelse af ministeriets  

 overordnede økonomiske ansvar for erhvervsuddannelsesområdet.
 For god ordens skyld vil jeg tilføje, at jeg har den samme opfattelse med  

 hensyn til forslaget i § 1, nr. 8, til ændret affattelse af lovens § 21, stk.  

 3, der angår specialer i en uddannelse.
