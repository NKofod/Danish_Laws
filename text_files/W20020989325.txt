Ankestyrelsens principafgørelse P-19-02 om folkepension - optjening - opgørelse af bopælstid - Danmark og andet EU - land - ikke fradrag ved dobbeltydelser Resume:
 En folkepensionist, der under ophold i England havde optjent pensionsret i Danmark som ansat i et dansk firma, havde ret til folkepension uden fradrag af perioder, hvor han optjente engelsk pension.
Der var ikke udtrykkelig hjemmel i dansk lovgivning til at foretage fradrag i den danske pension for perioder, hvor der var optjent pension i en anden medlemsstat, selv om modtageren herved opnåede dobbelte ydelser. *) Love:
Rådets forordning (EØF) nr. 1408/71 af 14. juni 1971 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet - forordning nr. 1408/71 - Lov om social pension - lovbekendtgørelse nr. 615 af 26. juni 2001 - § 8 Note:
*) SM P-24-96 ophæves Sagsfremstilling:
 Ansøger, som var dansk statsborger, havde optjent følgende bopæls- og beskæftigelsestid fra EU-lande:
Danmark: 38 år England:    3 år Under opholdet i England arbejdede han for et dansk firma.
Han optjente dansk pensionsret som beskæftiget i et dansk firma i udlandet, mens han indbetalte pligtbidrag til den engelske pensionsordning i 3 år.
 Afgørelse:
 Borgeren havde ret til dansk folkepension beregnet efter en bopælstid på 38/40 uden fradrag af perioder, hvor han samtidig optjente engelsk pension.
 Ankestyrelsen ændrede således sin tidligere afgørelse af 9. februar 1996.
 Ifølge afgørelse af 9. februar 1996 havde borgeren ret til at vælge enten at få dansk pension, beregnet efter en bopælstid på 38/40 mod samtidig at fraskrive sig retten til engelsk pension eller at modtage dansk pension beregnet efter en bopælstid på 34/40 og samtidig at få udbetalt den engelske pension.
Det  blev lagt til grund, at retten til folkepension beregnes efter den danske pensionslov på grund af  bopælstiden her i landet.
Ifølge § 8, stk. 4, i lov om social pension skulle der ved beregning af bopælstiden medregnes ophold i udlandet som ansat i et dansk firmas filial eller datterselskab.
 Da bopælstiden på grundlag heraf kunne opgøres til 38 år, 3 måneder og 25 dage, var han berettiget til dansk pension beregnet efter en bopælstid på 38/40.
 Der var ikke udtrykkelig hjemmel i dansk lovgivning til at foretage fradrag i den danske pension for perioder, hvor der var optjent pension i en anden medlemsstat, selv om modtageren herved opnåede dobbelte ydelser.
 Der var heller ikke hjemmel hertil i EF-forordning nr. 1408/71.
