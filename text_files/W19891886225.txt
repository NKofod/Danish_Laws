 Likvidationsprovenu fra likvidation af et andelsmejeri - hvor  

 likvidationen var besluttet i 1986, men først afsluttet i oktober/december  

 1987 - blev anset for skattepligtig i henhold til lov nr. 311 af 25. maj  

 1987, hvorefter skæringsdatoen for den endelige opløsning var 5. marts 1987.
 A klagede over, at de stedlige skattemyndigheder havde anset ham for  

 indkomstskattepligtig i 1987 af 28.636 kr. i likvidationsprovenu fra X  

 Andelsmejeri.
 Det fremgik af sagens oplysninger, at klageren havde været andelshaver i X  

 Andelsmejeri, at mejeriet havde standset sin normale produktion i maj 1986 på  

 grund af svigtende leverancer, og at mejeriets bygninger var afhændet dels  

 ved slutseddel af 11. februar 1987 og dels ved slutseddel af 26. marts 1987.  

 Efter at mejeriets likvidationsregnskab var afsluttet pr. 31. oktober 1987,  

 havde klageren modtaget sin andel af likvidationsprovenuet, 28.636 kr.
 Ved indkomstopgørelsen havde klageren ikke medregnet  

 likvidationsprovenuet, idet han havde anset provenuet som en ikke  

 indkomstskattepligtig kapitalindkomst.
 De stedlige skattemyndigheder havde under henvisning til bestemmelserne i  

 lov nr. 311 af 25. maj 1987 anset klageren for indkomstskattepligtig af  

 provenuet, da andelsselskabet var endeligt opløst efter den 5. marts 1987.  

 Der var henvist til, at likvidationsregnskabet sluttede pr. 31. oktober 1987,  

 og at likvidationen først endeligt var afsluttet i december 1987.
Klagerens revisor protesterede mod, at klageren var anset for  

 indkomstskattepligtig af nævnte provenu, idet han anførte, at de nye  

 lovbestemmelser var indsat for at standse spekulationslikvidationer og ikke  

 som i klagerens tilfælde vedrørte et andelsmejeri, der måtte likvideres på  

 grund af svigtende leverandørkreds.
Endvidere anførte revisoren, at endelig  

 opløsning af andelsselskabet efter den 5. marts 1987 måtte forstås således,  

 at opløsningen var endelig ved beslutningen om at standse mejeriets drift pr.  

 31. maj 1986. Revisoren mente derfor, at datoen for beslutningen skulle være  

 gældende for, at likvidationen var endelig.
Endelig anførte revisoren, at det  

 ville være rimeligt, at de relativt få likvidationer, der var besluttet før  

 den 5. marts 1987, fritoges for beskatning af udlodning, da der var handlet i  

 tiltro til de gældende love på tidspunktet for beslutningen.
 Efter de foreliggende oplysninger - herunder at mejeriets  

 likvidationsregnskab først var sluttet pr. 31. oktober 1987 og endelig  

 likvidation afsluttet i december 1987 - fandt Landsskatteretten imidlertid,  

 at andelsselskabet tidligst kunne anses for endeligt opløst efter den 5.  

 marts 1987. Da klageren herefter med rette var anset for skattepligtig af  

 likvidationsprovenuet, blev den påklagede ansættelse stadfæstet.
 LV 1988, SH 2.2.
