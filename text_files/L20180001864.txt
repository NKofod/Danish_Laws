Bekendtgørelse af administrativ aftale mellem Danmark, Færøerne og Grønland om automatisk udveksling af oplysninger om finansielle konti Den 29. november 2016 undertegnedes en administrativ aftale mellem de kompetente myndigheder i Danmark, Færøerne og Grønland om automatisk udveksling af oplysninger om finansielle konti.
 Aftalen har følgende ordlyd:
 1. Parterne praktiserer indbyrdes automatisk udveksling af finansielle kontooplysninger som defineret i OECDs Fælles Standard for Indberetning og Passende Omhu for Oplysninger om Finansielle Konti og overholder i den forbindelse Standarden.
 2. Ved udvekslingen som nævnt i nr. 1 finder den Multilaterale Aftale mellem Kompetente Myndigheder om Automatisk Udveksling af Oplysninger om Finansielle Konti (herefter den Multilaterale Aftale), som underskrevet af Danmarks skatteminister og Færøernes landsstyremand for finansielle anliggende den 24. oktober 2014 og af Grønlands naalakkersuisoq for finanser og råstoffer den 17. december 2015, tilsvarende anvendelse.
 3. Hver part respekterer ved udvekslingen som nævnt i nr. 1 de notifikationer, som de øvrige parter har afgivet i medfør af artikel 7, stk. 1, i den Multilaterale Aftale.
 4. Idet parterne har afgivet alle nødvendige notifikationer, som er nævnt i artikel 7, stk. 1, i den Multilaterale Aftale, følger det af artikel 3, stk. 3, i den Multilaterale Aftale, at de ikrafttrædelses- og virkningsdatoer, som parterne har angivet i notifikationen bilag F, der blev afgivet i forbindelse med underskrivelsen af den Multilaterale Aftale, tillige er gældende for udvekslingen som nævnt i nr. 1.
 5. Denne aftale påvirker ikke den øvrige udveksling af oplysninger og andet administrativt samarbejde, der foregår mellem parterne med hjemmel i Overenskomst af 7. december 1989 mellem de nordiske lande om bistand i skattesager og samarbejdsaftaler indgået med hjemmel heri.
