Betænkning afgivet af Kulturudvalget den 11. maj 2016 Betænkning over Forslag til folketingsbeslutning om børneattester [af Pernille Bendixen (DF) m.fl.]:
1. Ændringsforslag Dansk Folkepartis medlemmer af udvalget har stillet 1 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 23. februar 2016 og var til 1. behandling den 15. april 2016. Beslutningsforslaget blev efter 1. behandling henvist til behandling i Kulturudvalget.
Møder Udvalget har behandlet beslutningsforslaget i 3 møder.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Aarhus Kommune.
 Kulturministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 1 spørgsmål til kulturministeren til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af DF) indstiller beslutningsforslaget til forkastelse ved 2. behandling med det stillede ændrigsforslag.
 Et mindretal i udvalget (DF) indstiller beslutningsforslaget til vedtagelse med det stillede ændringsforslag.
4. Politiske bemærkninger Socialdemokraternes medlemmer af udvalget finder, at det er afgørende, at samfundet gør, hvad det er muligt for at sikre, at børn og unge ikke udsættes for seksuelle overgreb og sædelighedsforbrydelser i skoleinstitutioner og i de mange forenings- og fritidstilbud, som børn og unge deltager i.
Derfor har Socialdemokraterne bakket op om børneattestordningen, siden den blev indført, og gør det fortsat.
Socialdemokraterne finder, at arbejdet for at sikre maksimal tryghed for børn og unge ud over børneattestordningen bør tage udgangspunkt i de løsningsforslag, som både KL, de enkelte kommuner og de frivillige foreninger har anvist som bemærket under 1. behandling.
Det gælder eksempelvis screening af flygtninges færdigheder, mentorordninger, retningslinjer, information til forældre, klare definitioner af de opgaver, flygtninge må varetage, og samværsordninger.
Forebyggelsesindsatsen forbedres efter Socialdemokraternes opfattelse bedst ved at kombinere disse initiativer med den eksisterende indsats, da det er afgørende, at børneattesterne ikke står alene i arbejdet for at sikre maksimal tryghed for børnene.
Forslaget lægger ikke op til dette, hvorfor det ikke kan støttes.
Socialdemokraterne er positive i forhold til at indgå i drøftelser om, hvordan der kan arbejdes for at udbrede de løsningsforslag, som anvises af KL og de frivillige foreninger.
Dansk Folkepartis medlemmer af udvalget har med beslutningsforslaget ønsket at begrænse tilgangen af personer på børneområdet, hvor der ikke findes dokumentation for deres baggrund i forhold til eventuelle pædofile sager.
Beslutningsforslaget havde i sin oprindelige form desværre den utilsigtede konsekvens, at en meget stor del af de medarbejdere, der arbejder med børn og unge, over en kam ville blive udelukket.
Som både ministeren og flere ordførere bemærkede under 1. behandling, ville særligt fritidsområdet og idrætsområdet blive ramt.
Det har aldrig været tanken med forslaget at udelukke alle personer under 25 år fra at arbejde med børn og unge, og derfor stiller Dansk Folkeparti et ændringsforslag, som tilgodeser de bekymringer, der er rejst særlig omkring idræts- og fritidsområdet. Ændringsforslaget vil således åbne op for, at medarbejdere under 25 år, der har med børn og unge at gøre, fortsat vil kunne have det, og dermed vil idræts- og fritidsområdet ikke blive ramt.
En 18-årig vil således godt kunne få arbejde i en daginstitution, og en 17-årig vil fortsat kunne blive spejderleder.
Kravet er nu blot, at man har boet i Danmark i de sidste 10 år.
 Der er også mulighed for, at man vil kunne tage en børneattest med sig hjem fra udlandet, og denne vil så kunne være dækkende, selv om man ikke har boet i Danmark i de sidste 10 år, jf. bemærkningerne til forslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til teksten Af et mindretal (DF):
 1) Efter 1. pkt. indsættes:
»Da mange områder inden for arbejde med børn (f.eks. idræts- og fritidsområdet) kræver en børneattest for personer, der endnu ikke er fyldt 25 år, vil det være fyldestgørende med en attest, der går tilbage til personenes 15. år, under forudsætning af at vedkommende har været bosiddende i Danmark i de seneste 10 år.« [Præcisering af forslagets anvendelsesområde] Bemærkninger Til nr. 1 Med ændringsforslaget ønskes det præciseret, at en børneattest ikke behøver at gå 10 år tilbage, hvis blot personen har været bosiddende i Danmark i 10 år.
En børneattest gælder fra det 15. år, og med ændringsforslaget åbnes op for, at personer under 25 år fortsat vil kunne arbejde med børn og unge.
Alex Ahrendtsen (DF) Morten Marinus (DF) Karin Nødgaard (DF) nfmd.
Kristian Thulesen Dahl (DF) Peter Skaarup (DF) Pernille Bendixen (DF) Britt Bager (V) Jan E.
Jørgensen (V) Michael Aastrup Jensen (V) Eva Kjer Hansen (V) Hans Andersen (V) Anni Matthiesen (V) Mette Bock (LA) Leif Mikkelsen (LA) Naser Khader (KF) Annette Lind (S) Daniel Toft Jakobsen (S) Flemming Møller Mortensen (S) Jan Johansen (S) Mogens Jensen (S) Orla Hav (S) fmd.
Søren Søndergaard (EL) Pernille Skipper (EL) Rasmus Nordqvist (ALT) Zenia Stampe (RV) Marianne Jelved (RV) Ida Auken (RV) Holger K.
Nielsen (SF) Pia Olsen Dyhr (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
