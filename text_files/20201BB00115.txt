Fremsat den 12. januar 2021 af Jens Henrik Thulesen Dahl (DF), Alex Ahrendtsen (DF), Kristian Thulesen Dahl (DF), Marie Krarup (DF), Morten Messerschmidt (DF) og Peter Skaarup (DF) Forslag til folketingsbeslutning om afskaffelse af kandidatreglen og lige adgang til uddannelse Folketinget pålægger regeringen inden udgangen af dette folketingsår at ophæve den såkaldte kandidatregel, så alle personer med en kandidatgrad frit kan søge om optagelse på en ny videregående uddannelse.
Bemærkninger til forslaget Begrænsningen af dobbeltuddannelse, også kaldet uddannelsesloftet, blev afskaffet med lov nr. 140 af 25. februar 2020 om ændring af lov om adgangsregulering ved videregående uddannelser (Ophævelse af begrænsning af dobbeltuddannelse). Loven trådte i kraft den 1. marts 2020 og medfører, at personer, der har gennemført en videregående uddannelse, har fået mulighed for at gennemføre en ny videregående uddannelse på samme eller lavere niveau.
Samtidig blev den såkaldte kandidatregel genindført.
Genindførelsen af kandidatreglen betyder, at det i dag ikke er muligt for personer, der har en kandidatgrad, at starte forfra på en ny videregående uddannelse, hvad enten det er en erhvervsakademiuddannelse, en professionsbacheloruddannelse, en bacheloruddannelse eller en ny kandidatuddannelse.
Som reglerne er i dag, kan ansøgere med en kandidatgrad nemlig alene søge optagelse på videregående uddannelser, hvor der er frit optag, mens adgang til uddannelser med et begrænset antal studiepladser ikke er muligt, medmindre der er ledige pladser.
Ansøgere med en kandidatgrad kommer således bag i køen.
Under den tidligere borgerlige regering var det muligt for kandidater at søge ind på en ny videregående uddannelse mindst 6 år efter afslutning af deres første videregående uddannelse.
Nu er den mulighed helt væk, og det mener forslagsstillerne ikke er retfærdigt.
Forslagsstillerne foreslår derfor, at personer med en kandidatuddannelse igen får mulighed for at videreuddanne sig.
Efter de gældende regler kan en uddannelsesinstitution give dispensation fra reglen om, at en ansøger med en kandidatgrad ikke kan søge ind på lige fod med en ansøger uden en videregående uddannelse.
Forslagsstillerne mener dog ikke, at det skal være op til den enkelte uddannelsesinstitution at vurdere, hvorvidt ansøgeren skal have dispensation eller ej.
Forslagsstillerne foreslår, at der i stedet indføres lige optagelsesmuligheder, så en ansøger med en kandidatgrad ligestilles med en ansøger uden en kandidatgrad i forhold til at søge ind på en uddannelse med begrænset optag.
Økonomiske konsekvenser Med forslaget forventes udgifterne til uddannelse at stige, herunder udgifter til statens uddannelsesstøtte (su), i og med at det må forventes, at flere personer vil påbegynde en ny videregående uddannelse.
Forslagsstillerne foreslår, at de øgede udgifter skal finansieres ved at stille krav om, at udlændinge i Danmark selv skal finansiere deres uddannelse.
I dag betaler den danske statskasse millioner af kroner for uddannelse og su til EU- og EØS-borgere og til andre udlændinge, der tager en uddannelse i Danmark.
Disse penge vil Dansk Folkeparti frigøre til gavn for videreuddannelse af danskerne.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af kandidatreglen og lige adgang til uddannelse.
(Beslutningsforslag nr.
B 115) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
