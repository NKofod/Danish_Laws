Fremsat den 5. marts 2021 af Rasmus Nordqvist (SF) og Carl Valentin (SF) Forslag til folketingsbeslutning om en øget strafferamme for natur- og faunakriminalitet Folketinget pålægger regeringen at fremlægge forslag til lovgivning, der øger strafferammen for natur- og faunakriminalitet til et niveau, som er sammenligneligt med det, der findes i vores nabolande.
Forslaget skal endvidere sikre, at domme for forsætligt drab på fredede dyr altid medfører en frakendelse af retten til at løse jagttegn.
Regeringen opfordres derudover til at arbejde for at sikre en bedre opklaring af natur- og faunakriminalitet.
Det kan f.eks. være via tiltag som opbygning af specialistkompetencer, myndighedssamarbejde og erfaringsudveksling med politiet i andre lande m.v.
Bemærkninger til forslaget I de seneste år har vi set en række eksempler på, at der bliver givet meget lav straf for natur- og faunakriminalitet.
Straffene kan således svinge mellem bøder på få tusinde kroner og 40 dages betinget fængsel for overlagt at have dræbt totalfredede dyr.
Og selv i de mest grelle sager er der kun sket en midlertidig frakendelse af de skyldiges jagttegn.
Det er svært at forestille sig, hvad der med de nuværende regler egentlig skal til for at miste jagttegnet permanent i Danmark, når det f.eks. ikke er nok, at man med fuldt overlæg dræber et totalfredet dyr.
Blandt de mere kendte eksempler er en sag, hvor en person blev idømt 40 dages betinget fængsel for at forgifte fredede rovfugle med det ulovlige giftstof carbofuran.
Derudover kan nævnes en sag, hvor to personer fra Randers og Aalborg blev idømt bøder på henholdsvis 10.000 kr. og 12.000 kr. for at have indfanget og dræbt fredede sommerfugle igennem en årrække.
Og endelig blev en mand fra Vestjylland idømt 40 dages betinget fængsel og en midlertidig frakendelse af sit jagttegn for at skyde en ulv fra sin bil.
 De lave straffe har ikke kun udløst kritik blandt grønne organisationer som WWF Verdensnaturfonden, Danmarks Naturfredningsforening og Dansk Ornitologisk Forening, men også fra Danmarks Jægerforbund.
De lave straffe sender et klart signal om, at vi som samfund ikke ser det at slå fredede dyr ihjel som en alvorlig forbrydelse mod samfundets normer og regler.
Da natur- og faunakriminalitet sker i mindre befærdede områder og derfor kun sjældent bliver opdaget og opklaret, betyder de lave straffe endvidere, at de forventelige konsekvenser ved at overtræde reglerne samlet set er meget små.
I flere af vores nabolande har man i de senere år valgt at skærpe strafferammen for natur- og faunakriminalitet.
I 2016 øgede Norge strafferammen for ulovlig nedlæggelse af vilde dyr til 6 års fængsel.
I Finland blev strafferammen i 2010 udvidet til 4 års fængsel, og der blev indført en bødestraf på op til 9.100 euro for drab på visse truede dyr.
I Sverige er straffen for såkaldt grovt jaktbrott (en alvorlig jagtforseelse) op til 4 års fængsel, og i Tyskland er strafferammen for natur- og faunakriminalitet 3 års fængsel  dog op til 5 år ved særligt skærpende omstændigheder.
Samlet set er strafferammerne for natur- og faunakriminalitet markant højere i vores nabolande end de maksimalt 2 års fængsel, der kan idømmes i Danmark, og som man ifølge gældende retspraksis i øvrigt er meget langt fra at udnytte i selv de mest graverende sager.
Skriftlig fremsættelse Rasmus Nordqvist (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en øget strafferamme for natur- og faunakriminalitet.
(Beslutningsforslag nr.
B 205) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
