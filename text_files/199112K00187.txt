Nr LSF 187 Forslag til Lov om ændring af lov om fonde og visse foreninger (Uddeling  

 af visse kursgevinster) Fremsat af justitsministeren (Engell) den 22. januar 1992 Vedtaget ved tredjebehandling den 17. marts 1992 Lov nr. 187 af 23/03/1992 § 1 I lov nr. 300 af 6. juni 1984 om fonde og visse foreninger, som ændret ved  

 lov nr. 350 af 6. juni 1991, foretages følgende ændringer:
 1. I § 9 indsættes som nyt stk. 2:
»Stk. 2. Uanset bestemmelsen i stk. 1 kan en fonds bestyrelse uden  

 fondsmyndighedens samtykke uddele aktiver svarende til det foregående  

 regnskabsårs nettokursgevinster, som efter reglerne i kursgevinstloven skal  

 medregnes ved opgørelsen af fondens skattepligtige indkomst.
Bestyrelsens  

 beslutning om at anvende aktiverne til uddeling skal være truffet inden 6  

 måneder efter det foregående regnskabsårs afslutning.
I øvrigt finder § 29,  

 stk. 1, tilsvarende anvendelse.« Stk. 2-4 bliver herefter stk. 3-5.
 2. I § 9, stk. 2, der bliver stk. 3, indsættes efter  

 »fondsmyndighedens samtykke«: », jf. dog stk. 2«.
 3. I § 9, stk. 3, der bliver stk. 4, ændres »2«  

 til: »3«.
 4. I § 43, stk. 2, indsættes som nyt nummer:
 »1) uddeler aktiver i strid med § 9, stk. 1 og 2, medmindre strengere  

 straf er forskyldt efter anden lovgivning, eller«.
 Nr. 1-3 bliver herefter nr. 2-4.
§ 2 Uddeling i henhold til § 1, nr. 1, af aktiver svarende til  

 nettokursgevinster, som skal medregnes ved opgørelsen af den skattepligtige  

 indkomst for indkomståret 1991, kan foretages med skattemæssig virkning for  

 det nævnte indkomstår, såfremt uddelingen er foretaget senest ved fondens  

 rettidige indgivelse af selvangivelse for indkomståret 1991.
§ 3 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 300 af 6. juni 1984 om fonde og visse foreninger, som ændret  

 ved lov nr. 350 af 6. juni 1991, foretages følgende ændringer:
 1. I § 9 indsættes som nyt stk. 2:
» Stk. 2. Uanset bestemmelsen i stk. 1 kan en fonds bestyrelse  

 uden fondsmyndighedens samtykke uddele aktiver svarende til det foregående  

 regnskabsårs nettokursgevinster, som efter reglerne i kursgevinstloven skal  

 medregnes ved opgørelsen af fondens skattepligtige indkomst.
Bestyrelsens  

 beslutning om at anvende aktiverne til uddeling skal være truffet inden 6  

 måneder efter det foregående regnskabsårs afslutning.
I øvrigt finder § 29,  

 stk. 1, tilsvarende anvendelse.« Stk. 2-4 bliver herefter stk. 3-5.
 2. I § 9, stk. 2, der bliver stk. 3, indsættes efter  

 »fondsmyndighedens samtykke«: », jf. dog stk. 2«.
3. I § 9, stk. 3, der bliver stk. 4, ændres »2«  

 til »3«.
 4. I § 43, stk. 2, indsættes som nyt nummer:
 »1) uddeler aktiver i strid med § 9, stk. 1-2, medmindre strengere  

 straf er forskyldt efter anden lovgivning, eller«.
 Nummer 1)-3) bliver herefter nummer 2)-4).
§ 2 Uddeling i henhold til § 1, nr. 1, af aktiver svarende til  

 nettokursgevinster, som skal medregnes ved opgørelsen af den skattepligtige  

 indkomst for indkomståret 1991, kan foretages med skattemæssig virkning for  

 det nævnte indkomstår, såfremt uddelingen er foretaget senest ved fondens  

 rettidige indgivelse af selvangivelse for indkomståret 1991.
§ 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning.
 Formålet med dette lovforslag er at sikre, at ikke-erhvervsdrivende fonde  

 i lighed med erhvervsdrivende fonde har mulighed for at mindske  

 kursgevinstbeskatningen ved at anvende kursgevinster til uddeling.
Det foreslås at ophæve fondslovens forbud mod at uddele den bundne kapital  

 uden fondsmyndighedens samtykke for så vidt angår nettokursgevinster, som i  

 medfør af kursgevinstloven skal medregnes ved opgørelsen af en fonds  

 skattepligtige indkomst.
Hvis fondsbestyrelsen vælger at uddele af den bundne  

 kapital inden for de rammer, som lovforslaget giver mulighed for, betyder det  

 som hovedregel, at der opnås et hertil svarende fradrag i fondens  

 skattepligtige indkomst.
 Denne ændring af fondsloven er efter Justitsministeriets opfattelse den  

 bedste løsning på de problemer, som den i 1991 gennemførte ændring af  

 kursgevinstloven medfører for de ikke-erhvervsdrivende fonde, medmindre man  

 undtager disse fonde fra den generelle kursgevinstbeskatning.
 Et udkast til dette lovforslag har været drøftet med Finansrådet,  

 Realkreditrådet og Skatteministeriet.
 2. Baggrunden for lovforslaget.
 Ved lov nr. 394 af 6. juni 1991 blev lov om skattemæssig behandling af  

 gevinst og tab på fordringer og gæld (kursgevinstloven) ændret, bl.a. således  

 at fonde og selskaber m.v. med virkning fra den 27. december 1990 er omfattet  

 af kursgevinstlovens regler om generel skattepligt af gevinst og tab på  

 fordringer og gæld.
Ved kursgevinst eller -tab forstås forskellen mellem afståelses- eller  

 indfrielsessum og anskaffelsessum.
De fordringer, som er omfattet af  

 kursgevinstloven, er navnlig obligationer og pantebreve.
Tidligere blev fonde og selskaber, der ikke var pengenæringsdrivende,  

 beskattet efter samme regler som privatpersoner af deres danskmøntede  

 fordringer og gæld.
Kursgevinster på fordringer, som opfyldte  

 mindsterentekravet, var således skattefri, og kurstab på fordringer var ikke  

 fradragsberettigede.
Gevinst og tab på gæld skulle som udgangspunkt heller  

 ikke medregnes ved indkomstopgørelsen.
Ved den nævnte ændring af kursgevinstloven er alle kursgevinster på  

 fordringer gjort skattepligtige for fonde og selskaber m.v., uanset  

 fordringens pålydende rente, ligesom kurstab kan fradrages.
Også  

 kursgevinster og kurstab på gæld skal fremover som hovedregel medregnes ved  

 opgørelsen af en fonds skattepligtige indkomst.
Under Folketingets behandling af den nævnte lovændring fremsatte  

 skatteministeren et ændringsforslag, hvorefter visse ikke-erhvervsdrivende  

 fonde skulle undtages fra den generelle kursgevinstbeskatning.
Dette  

 ændringsforslag blev ikke vedtaget.
Imidlertid anførte Folketingets  

 Skatteudvalg bl.a. følgende i tillægsbetænkning af 30. maj 1991  

 (Folketingstidende 1990-91, 2. samling, tillæg B, spalte 1293 ff):
 »Skatteministeren har overfor udvalget oplyst følgende:
Som et ændringsforslag til 2. behandling havde skatteministeren bl.a.  

 foreslået, at nogle af fondene skulle undtages fra den generelle  

 kursgevinstbeskatning.
Det var således foreslået at undtage de fonde, der  

 udelukkende er almenvelgørende eller almennyttige, og som ikke er omfattet af  

 erhvervsfondsloven.
Dette ændringsforslag blev dog stemt ned ved 2.  

 behandling.
Baggrunden for ændringsforslaget var bl.a., at de ikke-erhvervsdrivende  

 fonde ikke har mulighed for at uddele de kursgevinster, der knytter sig til  

 den bundne kapital.
Fondene kan således i modsætning til de erhvervsdrivende  

 fonde ikke ad denne vej minimere kursgevinstbeskatningen.
 Da det er materielle regler, der er årsag til den manglende  

 uddelingsmulighed, kan problemet løses ved en ændring af disse regler,  

 således at der gives adgang til at uddele kursgevinster, uanset om de er  

 knyttet til den bundne kapital.
Justitsministeriet oplyser, at dette formentlig kræver ændring af  

 fondslovens § 9. Dette vil nærmere blive undersøgt i løbet af sommeren, og  

 regeringen agter i givet fald at fremsætte lovforslag herom i begyndelsen af  

 næste folketingssamling.
Lovforslaget vil have virkning fra 1991.
Et flertal (udvalget med undtagelse af Fremskridtspartiets medlem)  

 tilkendegiver, at man vil medvirke til en gennemførelse af et eventuelt  

 lovforslag i den kommende folketingssamling efter de principper, som er  

 angivet i skatteministerens ovenstående tilkendegivelse.
Et eventuelt  

 lovforslag skal have virkning fra og med 1991.« Justitsministeriet har herefter nærmere overvejet spørgsmålet om  

 fortolkningen af fondslovens regler om den bundne kapital og finder, at en  

 almindelig adgang til uddeling af kursgevinster forudsætter en ændring af  

 fondslovens § 9.
 3. Beskatningsreglerne.
 3.1. Fondsbeskatningsloven.
 Efter fondsbeskatningslovens regler opgøres den skattepligtige indkomst  

 for alle fonde, der er omfattet af fondslovene, som udgangspunkt efter  

 skattelovgivningens almindelige regler for indregistrerede aktieselskaber.  

 Fonde er således bl.a skattepligtige af alle former for renteindtægter,  

 ligesom bl.a. renteudgifter og driftsomkostninger er fradragsberettigede.
Fondsbeskatningsloven indeholder endvidere nogle særlige fradragsregler.  

 Fonde har således navnlig fradragsret for uddelinger til almenvelgørende  

 eller på anden måde almennyttige formål.
Der er endvidere fradragsret for  

 uddelinger til andre vedtægtsmæssige formål, når modtageren er skattepligtig  

 her i landet.
Fonde kan endvidere i et vist omfang fradrage beløb, der  

 hensættes til senere uddeling til konkrete almenvelgørende eller på anden  

 måde almennyttige formål.
Med henblik på konsolidering kan fonde endvidere  

 fradrage et beløb svarende til 25% af et indkomstårs (regnskabsårets)  

 uddelinger til almenvelgørende eller almennyttige formål.
Desuden gælder der  

 et særligt bundfradrag for fonde.
 Fonde betaler således som hovedregel ikke skat af de beløb, der anvendes  

 til uddeling i overensstemmelse med fondens formål.
 3.2. Kursgevinstloven.
En kursgevinst skal normalt være realiseret, enten ved salg eller  

 indfrielse, før den kan være skattepligtig efter kursgevinstloven.
Der er dog  

 mulighed for i stedet at anvende et »lagerprincip«, hvorefter  

 beskatningen sker på grundlag af kursudviklingen i indkomståret.
 Der findes ingen samlede oplysninger om, hvor mange ikke-erhvervsdrivende  

 fonde, der eventuelt anvender lagerprincippet.
 4. Fondslovens regler om den bundne kapital og om anvendelse af  

 overskud.
 4.1. De bundne aktiver.
Fonde er normalt bestemt til at virke uden tidsbegrænsning, og i § 9 i  

 fondsloven fastslås hovedprincippet om, at en ikke-erhvervsdrivende fonds  

 kapital er urørlig og ikke må uddeles af bestyrelsen, medmindre stifteren har  

 bestemt andet i fondens vedtægt.
Efter bestemmelsens stk. 1 må en fonds  

 bestyrelse ikke uden fondsmyndighedens samtykke uddele:
1) de aktiver, der forelå ved fondens stiftelse, eller hvad der træder i  

 stedet herfor, 2) de aktiver, som senere tilfalder fonden som arv eller gave, eller hvad  

 der træder i stedet herfor, medmindre arveladeren eller giveren har bestemt,  

 at aktiverne skal anvendes til uddeling, og 3) de aktiver, der modsvarer overskud, som er henlagt til konsolidering af  

 fondens formue.
De aktiver, der er omfattet af denne bestemmelse, benævnes ofte den bundne  

 kapital.
Affattelsen af fondslovens § 9, stk. 1, svarer til fondsudvalgets  

 udkast i betænkning nr. 970/1982. Heri anfører udvalget bl.a, at  

 afgrænsningen af den bundne kapital bygger på tilsynsmyndighedernes praksis  

 med hensyn til stadfæstede fonde: »Bestemmelsen indebærer, at den bundne  

 kapital - bortset fra første regnskabsår - typisk vil omfatte de aktiver, der  

 forelå ved stiftelsen, samt den forøgelse, der normalt vil fremkomme ved  

 kursgevinster, fondsaktier, tegningsrettigheder, arv eller gave, der  

 tilfalder fonden, samt henlæggelser af overskud til konsolidering«  

 (betænkningen s. 55-56).
 Fondsmyndigheden kan give tilladelse til, at bestyrelsen bruger af den  

 bundne kapital, hvis der er et særligt, konkret behov for det.
 Ikke-erhvervsdrivende fonde har således i dag ikke nogen almindelig adgang  

 til at udnytte fondsbeskatningslovens fradragsregler ved at uddele  

 kursgevinster af de bundne aktiver.
Lov om erhvervsdrivende fonde bygger på et helt andet kapitalbegreb.
En  

 erhvervsdrivende fond skal have en »grundkapital« svarende til  

 reglerne om, at aktieselskaber skal have en vis egenkapital.
Fondens øvrige  

 midler kan i princippet anvendes til uddeling.
Bestyrelsen kan disponere over  

 de aktiver, der indgår i grundkapitalen, idet denne blot (til sikring af  

 kreditorerne) udgør en passivmargin, som begrænser uddelingsmulighederne.
 4.2. Forbudspåtegning af de bundne aktiver.
Som nævnt ovenfor er ikke-erhvervsdrivende fondes bundne kapital  

 principielt urørlig.
Denne rådighedsindskrænkning skal i videst muligt omfang  

 sikres ved forbudspåtegning (prohibering) af fondenes aktiver, dvs. ved  

 notering, tinglysning eller på anden måde, jf. fondslovens § 9, stk. 3.
Hovedparten af de ikke-erhvervsdrivende fonde har deres obligationer og  

 pantebreve m.v. indskrevet i depot i en godkendt forvaltningsafdeling i et  

 pengeinstitut eller - for så vidt angår obligationer - på en konto i et  

 realkreditinstitut.
Depotet, henholdsvis indskrivningskontoen, er i så fald  

 forsynet med en påtegning om, at der ikke uden fondsmyndighedens samtykke kan  

 rådes over aktiverne ved salg eller pantsætning eller på anden måde,  

 medmindre der er tale om ombytning, jf.
Justitsministeriets bekendtgørelse  

 nr. 97 af 15. marts 1985, § 15, stk. 1. Er obligationerne ikke anbragt i  

 depot eller i et realkreditinstitut forsynes den pågældende fonds konto i  

 Værdipapircentralen med den nævnte forbudspåtegning, jf. bekendtgørelsens §  

 15, stk. 2.
 Kontante midler, der fremkommer ved bl.a. udtrækning af obligationer eller  

 afdrag på eller indfrielse af pantebreve eller gældsbreve m.v., skal  

 indsættes på en særskilt konto i et pengeinstitut med henblik på  

 genanbringelse hurtigst muligt, jf. den ovenfor nævnte bekendtgørelses § 3.  

 Også denne »§ 3-konto« skal være forsynet med forbudspåtegning.
 4.3. Anvendelse af overskud.
 Fondsloven bygger bl.a. på en grundlæggende sondring mellem den bundne  

 kapital, der principielt er urørlig, og afkastet af den bundne kapital, som  

 derimod - efter fradrag af administrationsudgifter, skattebetaling m.v. -  

 skal anvendes til opfyldelse af fondens formål.
 Der kan ikke opbygges en »fri« kapital, som bestyrelsen kan  

 anvende når den vil, idet det kun er tilladt at spare overskud op til senere  

 år, hvis det er af betydning for varetagelsen af fondens formål.
Bestyrelsen kan foretage rimelige henlæggelser af overskuddet til  

 konsolidering.
I praksis accepterer fondsmyndigheden normalt henlæggelser på  

 op til 25% af overskuddet.
Henlæggelser indgår i den bundne kapital og kan  

 således ikke uddeles på et senere tidspunkt.
 Reglerne om anvendelse af overskud findes navnlig i fondslovens § 29.
 Efter fondslovens § 30 kan fondsmyndigheden efter forhandling med  

 bestyrelsen pålægge bestyrelsen at uddele enten mere eller mindre, hvis  

 uddelingens størrelse må antages at indebære fare for en krænkelse af fondens  

 vedtægt.
 5. Lovforslagets udformning.
 5.1. Justitsministeriet har i overensstemmelse med  

 Skatteudvalgets ovenfor nævnte tilkendegivelse overvejet, hvordan de  

 fondsretlige regler mest hensigtsmæssigt kan udformes, således at  

 ikke-erhvervsdrivende fonde kan få almindelig adgang til at uddele  

 kursgevinster af den bundne kapital og dermed mindske eller helt eliminere  

 den nyindførte kursgevinstbeskatning.
 Det må nævnes, at en adgang til at uddele aktiver svarende til  

 kursgevinster af den bundne kapital ikke kan gennemføres uden i et vist  

 omfang at bryde med fondslovens grundlæggende princip om, at bestyrelsen ikke  

 må råde over en fonds bundne kapital til uddeling, medmindre stifteren har  

 bestemt andet i vedtægten.
 I den forbindelse må det endvidere nævnes, at en almindelig praksis,  

 hvorefter fondene uddeler beløb svarende til kursgevinster af den bundne  

 kapital, vil kunne medføre, at fondene på længere sigt bliver mindre  

 velkonsoliderede, bl.a. fordi de i nogle år vil kunne lide nettokurstab.
 Den ændrede udformning af fondslovens § 9 m.v., som er indeholdt i dette  

 lovforslag, er imidlertid efter Justitsministeriets opfattelse den bedste  

 løsning, såfremt man ikke ønsker at undtage ikke-erhvervsdrivende fonde fra  

 den generelle kursgevinstbeskatning.
 5.2. For at mindske risikoen for udhuling af fondenes kapital,  

 foreslås det, at fondsbestyrelsen kun må uddele beløb svarende til det  

 foregående regnskabsårs nettokursgevinster (kursgevinster minus kurstab).  

 Bestyrelsen kan således kun uddele, hvis fonden i det foregående regnskabsår  

 har vundet mere på de bundne aktiver end den har tabt.
Uddelinger har efter skattelovgivningens regler skattemæssig virkning for  

 det indkomstår, hvor fonden endeligt har forpligtet sig overfor modtageren.  

 Forpligtelsen vil have skattemæssig virkning, selv om beløbet ikke er  

 endeligt fastsat.
Fonde med almenvelgørende eller på anden måde almennyttige  

 formål har endvidere mulighed for med skattemæssig virkning for det  

 pågældende indkomstår at foretage hensættelser til senere uddeling til  

 konkrete almenvelgørende eller på anden måde almennyttige formål efter  

 indkomstårets afslutning.
Beslutningen om hensættelse skal være truffet inden  

 fonden indgiver selvangivelse for det pågældende indkomstår.
5.3. Det foreslås, at bestyrelsen uden fondsmyndighedens  

 tilladelse skal kunne uddele aktiver svarende til nettokursgevinsterne af den  

 bundne kapital.
Forslaget indebærer, at der jævnligt vil opstå behov for at  

 frigive aktiver, der hører til den bundne kapital, og som derfor er  

 forbudspåtegnede, jf. ovenfor i pkt. 4.2. Formålet med forbudspåtegningen er  

 at sikre, at der ikke disponeres uretmæssigt over den bundne kapital, og  

 Justitsministeriet har derfor overvejet, på hvilken måde man bedst kan sikre,  

 at en bestyrelse ikke kræver flere aktiver frigivet, end hvad der svarer til  

 årets nettokursgevinst.
Nogle fonde har samtlige bundne aktiver opbevaret i en godkendt  

 forvaltningsafdeling i et pengeinstitut, og i disse tilfælde vil det efter  

 det for Justitsministeriet oplyste være forholdsvis enkelt for  

 forvaltningsafdelingen at kontrollere bestyrelsens oplysninger om størrelsen  

 af årets nettokursgevinster.
Et stort antal fonde har imidlertid aktiverne,  

 eventuelt nogle af aktiverne, opbevaret andre steder, og i disse tilfælde vil  

 det ikke uden en omfattende sagsbehandling - som fondene i givet fald måtte  

 betale for - være muligt for fondsmyndigheden eller det enkelte depotsted at  

 foretage en sådan kontrol af bestyrelsens oplysninger.
Udover de godkendte  

 forvaltningsafdelinger laver de mest benyttede depotsteder, som f.eks.  

 realkreditinstitutter, i dag ikke regnskabsmæssige opgørelser for fondene,  

 fordi depotstederne ikke er i besiddelse af de fornødne oplysninger.
Det  

 bemærkes i den forbindelse, at nettokursgevinster af bundne aktiver ikke vil  

 fremgå af fondes selvangivelser som en særskilt post.
 På den baggrund og i lyset af den omfattende afbureaukratisering af  

 fondslovgivningen, som er trådt i kraft den 1. januar 1992, jf. lov nr. 350  

 af 6. juni 1991, har Justitsministeriet ikke fundet det hensigtsmæssigt at  

 udforme ordningen sådan, at frigivelse af bundne aktiver forudsætter, at  

 fondsmyndigheden eller depotstedet forinden foretager en bilagskontrol.
 Depotstedet skal således efter forslaget frigive forbudspåtegnede aktiver  

 på grundlag af bestyrelsens (skriftlige) anmodning herom.
 Med hjemmel i fondslovens § 9, stk. 2 (der efter forslaget bliver stk. 3),  

 agter Justitsministeriet at fastsætte regler om, at forvaltningsafdelinger og  

 andre, som er depotsted, kan frigive aktiver på grundlag af bestyrelsens  

 oplysninger om nettokursgevinstens størrelse.
 Fondsloven indeholder en række bestemmelser, der på anden måde sikrer en  

 forsvarlig kontrol med forvaltningen af fondenes formuer.
 Ved lov nr. 350 af 6. juni 1991 blev samtlige fonde således pålagt at  

 udpege en revisor, der bl.a. har pligt til ved sin regnskabsgennemgang at  

 påse, at fonden har overholdt fondslovgivningen, vedtægten m.v., og at give  

 fondsmyndigheden meddelelse, hvis der er problemer i en fond, jf. navnlig  

 fondslovens §§ 23 og 25. Fondsmyndigheden kan desuden foretage  

 stikprøvekontrol af fondenes årsregnskaber.
 Fondsloven indeholder endvidere i §§ 40-42 regler om  

 bestyrelsesmedlemmers, direktørers og revisorers erstatningspligt for skade,  

 som de under udførelsen af deres hverv forsætligt eller uagtsomt tilføjer  

 fonden.
 Endelig har fondsmyndigheden under visse omstændigheder mulighed for at  

 afsætte bestyrelsesmedlemmer, bl.a. hvis de gør sig skyldige i handlinger,  

 som gør de pågældende uværdige til fortsat at sidde i bestyrelsen, jf.  

 fondslovens §§ 13-14.
For yderligere at understrege bestyrelsens ansvar for rigtigheden af de  

 oplysninger, man giver depotstedet, foreslås der imidlertid indføjet en ny  

 bestemmelse i fondslovens § 43, stk. 2, hvorefter uddeling i strid med  

 fondslovens § 9, stk. 1-2, straffes med bøde, medmindre strengere straf er  

 forskyldt efter anden lovgivning.
Under visse kvalificerende omstændigheder  

 vil uretmæsig uddeling af en fonds bundne kapital formentlig kunne være  

 strafbar efter bestemmelser i straffelovens kapitel 28 om  

 berigelsesforbrydelser.
 6. Administrative og økonomiske konsekvenser.
 Lovforslaget fremsættes på baggrund af den ovenfor under pkt. 2 nævnte  

 ændring af kursgevinstlovens § 2, og forslaget skønnes i sammenhæng hermed  

 ikke at ville få økonomiske eller administrative konsekvenser af betydning  

 for det offentlige.
Bemærkninger til lovforslagets enkelte bestemmelser Til § 1 Til nr. 1.
 Det foreslås, at fondsbestyrelsen uden fondsmyndighedens samtykke kan  

 uddele beløb svarende til årets nettokursgevinster (gevinster minus tab) af  

 de bundne aktiver, hvis kursgevinsterne og -tabene efter kursgevinstloven  

 skal medregnes ved opgørelsen af fondens skattepligtige indkomst.  

 Kursgevinster på andet end fordringer og gæld - f.eks. aktier - er således  

 ikke omfattet af den foreslåede bestemmelse, og tab på sådanne andre aktiver  

 indgår ikke i nettoopgørelsen.
Det overlades efter bestemmelsen til bestyrelsen at beslutte, om den vil  

 uddele kursgevinsterne.
Beslutter bestyrelsen ikke at uddele, vil aktiverne  

 fortsat være en del af den bundne kapital, og der opstår således ikke  

 spørgsmål om henlæggelse af kursgevinsterne.
For at undgå, at der påny opstår  

 »frie« kapitaler, foreslås det, at bestyrelsens beslutning om at  

 foretage uddeling skal være truffet inden 6 måneder efter udgangen af  

 regnskabsåret, og at fondslovens § 29, stk. 1, i øvrigt finder tilsvarende  

 anvendelse.
Er beslutningen ikke truffet inden udløbet af den nævnte frist,  

 kan uddeling ikke senere besluttes.
Henvisningen til § 29, stk. 1, medfører,  

 at bestyrelsen, når den har besluttet sig for at foretage uddeling, har pligt  

 til at anvende beløbet til opfyldelse af fondens formål.
Midlerne kan kun  

 spares op i det omfang, det har betydning for opfyldelsen af formålet.
 Til nr. 2 og 3.
 Ændringerne i nr. 2 og 3 er konsekvensændringer.
 Til nr. 4.
Det foreslås, at uddeling af bundne aktiver i strid med fondslovens § 9,  

 stk. 1-2, skal kunne straffes med bøde, medmindre strengere straf er  

 forskyldt efter anden lovgivning.
Bestyrelsesmedlemmer, direktører og andre,  

 der forsætligt eller uagtsomt medvirker, vil således kunne straffes, hvis  

 bestyrelsen uden fondsmyndighedens samtykke uddeler en større del af de  

 bundne aktiver end svarende til de kursgevinster, som er nævnt i den  

 foreslåede § 9, stk. 2.
Til § 2 I overensstemmelse med tilkendegivelsen fra et flertal i Folketingets  

 Skatteudvalg, jf. de almindelige bemærkninger, pkt. 2, foreslås en regel, der  

 sikrer, at fondene kan nå at få fradrag for uddelinger af kursgevinster, der  

 vedrører indkomståret 1991, med skattemæssig virkning for det nævnte  

 indkomstår, selv om nærværende lovforslag først kan træde i kraft i 1992.
 Fristen for indgivelse af selvangivelse for indkomståret 1991 er den 30.  

 juni 1992.
 Det bemærkes, at fonde efter de almindelige regler i skattelovgivningen  

 kan opnå fradrag med virkning for indkomståret 1991, såfremt man inden  

 rettidig indgivelse af selvangivelse for indkomståret 1991 har foretaget  

 hensættelse af nettokursgevinsterne til senere uddeling til konkrete  

 almenvelgørende eller på anden måde almennyttige formål.
Til § 3 Bestemmelsen indeholder ikrafttrædelsesreglen.
