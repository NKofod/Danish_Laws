Skriftlig fremsættelse (27. marts 2003) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om Den  

 Internationale Havretsdomstols kompetence og om fuldbyrdelse af Domstolens  

 afgørelser i visse sager.
(Lovforslag nr.
L 199).
 Lovforslagets formål er at fastsætte regler i dansk ret om  

 Den Internationale Havretsdomstols kompetence og om fuldbyrdelse af  

 Domstolens  

 afgørelser i visse sager.
Udenrigsministeren har den 24. januar 2003 fremsat forslag  

 til folketingsbeslutning nr.
B 75 om Danmarks ratifikation af De Forenede  

 Nationers Havretskonvention af 10. december 1982 med tilhørende bilag,  

 aftaler  

 og protokoller.
Havretskonventionen indeholder regler for staternes udøvelse  

 af jurisdiktion over havområderne, og regler om udnyttelsen af den dybe  

 havbund, der ikke er undergivet nogen enkeltstats jurisdiktion (det såkaldte  

 Område). Konventionen opstiller et internationalt regime for staters,  

 privatpersoners og private virksomheders adgang til efterforskning og  

 kommerciel udnyttelse af de ikke-levende ressourcer, herunder olie og gas,  

 som  

 findes på den dybe havbund og i dens undergrund.
Der etableres en fælles  

 ordning, som blandt andet forudsætter, at enhver sådan udnyttelse af den dybe  

 havbund sker ved indgåelse af kontrakter med Den Internationale  

 Havbundsmyndighed, der efter konventionen administrerer aktiviteterne på  

 Området.
I henhold til konventionen oprettes der en International  

 Havretsdomstol, der træffer mellemstatslige afgørelser i tvister mellem de  

 deltagende stater vedrørende fortolkningen og anvendelsen af konventionen.  

 Under  

 Den Internationale Havretsdomstol oprettes endvidere en særlig Afdeling for  

 Havbundstvister, der ikke blot som Domstolen træffer mellemstatslige  

 afgørelser, men tillige har enekompetence til at afgøre tvister af  

 privatretlig  

 karakter, der måtte opstå vedrørende kontrakter om efterforskning og  

 udnyttelse  

 af den dybe havbund.
Da Afdelingens afgørelser i disse sager ud over at  

 involvere stater også kan involvere private firmaer mv., bestemmes det i  

 Domstolens statut, at afgørelserne skal kunne tvangsfuldbyrdes i de  

 deltagende  

 lande.
 Med lovforslaget afgrænses danske domstoles kompetence i  

 forhold til Den Internationale Havretsdomstols Afdeling for Havbundstvister,  

 således at privatretlige tvister, der efter Havretskonventionens regler  

 henhører under Afdelingens enekompetence, ikke kan indbringes for danske  

 domstole, og således at konventionens regler om  

    

 voldgiftsprocedurer mv. i sådanne tvister sættes i kraft her i landet.  

 Samtidig indføres der i overensstemmelse med konventionens krav hjemmel til,  

 at  

 Afdelingens afgørelser i disse sager kan tvangsfuldbyrdes i Danmark.
 Da reglerne som nævnt vedrører et meget specifikt og  

 særegent område, forventes deres praktiske betydning dog at blive minimal.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
