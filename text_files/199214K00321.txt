Nr BTL 321 Betænkning over Forslag til lov om ændring af lov om boligsparekontrakter  

 (Afskaffelse af fremtidig præmiering)   

 Nr L 321 1992-93, 1. samling Afgivet af Boligudvalget Afgivet: 19930617 Udvalget har behandlet lovforslaget i en række møder og har herunder  

 stillet spørgsmål til boligministeren, som denne har besvaret skriftligt.
 Endvidere har udvalget modtaget en skriftlig henvendelse fra Finansrådet  

 og Finansforbundet.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med de  

 stillede ændringsforslag.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Mindretallet ønsker i øvrigt ikke boligsparekontrakterne afskaffet, idet  

 mindretallet finder, det er en god opsparingsform.
Videre finder mindretallet  

 det helt urimeligt, at staten ensidigt bryder gensidige aftaler, og  

 mindretallet tager afstand fra det element af tilbagevirkende kraft, der  

 herved fremkommer, og som vil være til stor ulempe for en lang række  

 personer, som har indgået boligspareaftaler med henblik på et længere  

 opsparingsforløb til et formål, som ikke umiddelbart kan fremskyndes.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil redegøre for sin stilling til de stillede ændringsforslag  

 ved 2. behandling.
 ÆndringsforslagAf boligministeren , tiltrådt af et flertal  

 (S, SF, CD, RV og KRF):
 Til titlen 1) Titlen affattes således:
»Forslag til Lov om ændring af lov om boligsparekontrakter og forskellige skatte-  

 og afgiftslove (Afskaffelse af fremtidig præmiering og ændring af visse  

 skatte- og afgiftsbestemmelser)».
 Til § 1 2) Nr. 1 affattes således:
 »1. I § 1 indsættes som stk. 4:
»Stk. 4. Efter 31. december 1993 kan der ikke indgås nye kontrakter  

 efter denne lov.«» 3) Nr. 3 affattes således:
 »3. § 5 affattes således:
 »§ 5. Når opsparingen udbetales til anvendelse til et af de i  

 § 1 nævnte formål, tilskrives der en præmie, der beregnes som 4 pct. p.a. af  

 den til enhver tid foretagne opsparing inkl. tilskrevne renter, jf. dog stk.  

 3.
 Stk. 2. Præmieberegningen ophører senest 10 år efter første  

 indbetaling, jf. dog stk. 3.
Stk. 3. Af de beløb, der er opsparet på boligsparekontrakten den  

 31. december 1993 inkl. tilskrevne renter, beregnes en præmie på 4 pct. p.a.  

 Herefter beregnes ikke præmie.
Præmien udbetales, når opsparingen udbetales  

 til et af de i § 1 nævnte formål.
Ved delvis udbetaling af opsparingen  

 udbetales en forholdsmæssig andel af præmien.
Forholdet mellem denne andel og  

 det samlede præmieberettigede beløb skal svare til forholdet mellem det til  

 præmieberettigede formål udbetalte beløb og saldoen på kontoen den 31.  

 december 1993.
Stk. 4. Præmiebeløbet afholdes af statskassen.«» Nye paragraffer 4) Efter § 1 indsættes som nye paragraffer:
 »§ 01 I lov om opkrævning af indkomst- og formueskat for personer  

 m.v. (kildeskat), jf. lovbekendtgørelse nr. 778 af 17. september 1992, som  

 senest ændret ved lov nr. 1073 af 23. december 1992, foretages følgende  

 ændringer:
 1. I § 5, stk. 5, 1. pkt., indsættes efter »Beløb, der«:  

 »senest den 31. december 1993«.
 2. § 5, stk. 5, sidste pkt. , ophæves.
 § 02 I lov om afgift af arv og gave, jf. lovbekendtgørelse nr. 712 af  

 15. oktober 1991, foretages følgende ændring:
 I  § 44, stk. 3, nr. 3, indsættes 2 steder efter »Beløb,  

 der«: »senest den 31. december 1993«.
 § 03 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 1223 af 17. december 1992, som  

 senest ændret ved lov nr. 271 af 6. maj 1993, foretages følgende ændring:
§ 7, litra y , ophæves.' Til § 2 5) Paragraffen affattes således:
 »§ 2 Stk. 1. Loven træder i kraft dagen efter  

 bekendtgørelsen i Lovtidende. § 1, nr. 3, træder dog først i kraft 1. januar  

 1994.
Stk. 2. § 01, nr. 2, og § 03 har virkning fra den 1. januar  

 1994.« Bemærkninger Til nr. 1 og 4 Ud over dette lovforslag skal ændringsforslaget ses i  

 sammenhæng med det af undervisningsministeren samtidig fremsatte lovforslag  

 om afskaffelse af fremtidig oprettelse m.v. af uddannelseskonti (L 325).
 Efter den gældende affattelse af kildeskattelovens § 5, stk. 5, 1. pkt.,  

 er det som en undtagelse til reglerne om, at afkast af en formue modtaget som  

 gave af forældre skal beskattes hos forældrene, bestemt, at beløb, der er  

 indbetalt til barnet efter lov om uddannelsesopsparing eller efter lov om  

 boligsparekontrakter, samt renter heraf, alene skal medregnes ved opgørelsen  

 af barnets skattepligtige formue og indkomst.
 For at undgå at indskud og renter heraf, der frigives til barnet uden  

 præmie, fordi aftalerne om opsparingsordningerne ikke overholdes, skal  

 beskattes endeligt med barnets typiske lavere skatteprocent, gælder dog efter  

 § 5, stk. 5, sidste pkt., at disse beløb medregnes til forældrenes  

 skattepligtige formue, ligesom afkastet af indskuddet skal beskattes hos  

 forældrene.
 En konsekvent tilpasning af reglen til de foreslåede ændrede uddannelses-  

 og boligspareregler skulle derfor gå ud på, at skattepligten skal påhvile  

 forældrene m.v. i alle tilfælde, hvor de opsparede midler ikke anvendes til  

 de foreskrevne formål.
 Det er imidlertid fundet rimeligt at lempe de skattemæssige virkninger af  

 den foreslåede ophævelse af adgangen til en fortsat præmiering af de  

 omhandlede opsparingsordninger.
 Skattepligtsreglerne foreslås derfor ændret således, at skattepligten  

 bevares hos barnet for alle indskud, der kan foretages på ordningerne indtil  

 det tidspunkt, hvor præmieringen foreslås bragt til ophør, uafhængigt af, om  

 indskuddet anvendes til de respektive formål.
Efter den gældende affattelse af arve- og gaveafgiftslovens § 44, stk. 3,  

 nr. 3, er indbetalinger fra forældre, bedsteforældre, adoptivforældre og  

 stedforældre på uddannelseskonti for børn under 18 år gaveafgiftsfri.
Det  

 samme gælder f.eks. forældres opsparing for børnene på boligsparekontrakter.
 Baggrunden for en fortsat afgiftsfritagelse skønnes imidlertid ikke at  

 være til stede, når henses til de fremsatte lovforslag om ophør m.v. af  

 adgangen til oprettelse af boligsparekontrakter og  

 uddannelsesopsparingsordninger.
 Afgiftsfritagelsen foreslås derfor begrænset til at gælde indskud, der kan  

 foretages indtil det tidspunkt, hvor præmieringen af de pågældende  

 opsparingsordninger foreslås bragt til ophør.
 Efter den gældende affattelse af ligningslovens § 7, litra y, skal beløb,  

 der indbetales af plejeforældre på uddannelseskonti eller på  

 boligsparekontrakter, ikke medregnes til plejebarnets skattepligtige  

 indkomst.
 Baggrunden herfor skønnes imidlertid ikke at være til stede, når henses  

 til de fremsatte lovforslag om ophør m.v. af adgangen til oprettelse af  

 boligsparekontrakter og uddannelsesopsparingsordninger.
 Bestemmelsen foreslås derfor ophævet, således at fritagelsen begrænses til  

 at gælde indskud, der kan foretages indtil det tidspunkt, hvor præmieringen  

 af de pågældende opsparingsordninger foreslås bragt til ophør.
Til nr. 2 Den foreslåede ændring bevirker, at der først fra det kommende  

 årsskifte stoppes for oprettelse af nye kontrakter i relation til at opnå den  

 særlige statspræmie, der gives efter denne lov.
Der bliver således ikke som  

 ved det fremsatte lovforslag tale om lovgivning med tilbagevirkende kraft.
Til nr. 3 Ændringsforslaget udskyder opgørelsen af den optjente præmie på  

 4 pct. p.a. til årets udgang.
Derved gives eksisterende boligopsparere  

 mulighed for at indstille sig på, at der ændres på vilkårene for den  

 etablerede opsparing.
 Ændringen medfører, at to af de eksisterende bestemmelser i lov om  

 boligsparekontrakter må bibeholdes som regulering af udbetalinger og  

 beregning af statspræmie i forbindelse hermed i perioden fra lovforslagets  

 ikrafttræden til 31. december 1993. Den gældende lovs § 5, stk. 2 og 4, er  

 derfor medtaget som dette forslags § 5, stk. 1 og 2, med den tilføjelse, at  

 der henvises til stk. 3 om ophøret af præmieberegningen den 31. december  

 1993.
 Da lovens ikrafttræden stadig er fastsat til dagen efter bekendtgørelsen i  

 Lovtidende, betyder ændringen af § 5, at der allerede fra denne dag lempes på  

 udbetalingskravene for så vidt angår kravet om den 3-årige bindingsperiode.  

 Det vil altså fra lovens ikrafttræden være muligt at hæve beløb med præmie  

 til et af de formål, der er nævnt i loven, selv om de opsparede midler ikke  

 har været bundet i 3 år.
Til nr. 5 Da ændringsforslaget indebærer, at der kan oprettes nye  

 kontrakter frem til og med den 31. december 1993, kan bestemmelsen i den  

 gældende lovs § 3 ikke ophæves før dette tidspunkt.
Bestemmelsen regulerer  

 indgåelsen af nye kontrakter.
 Det foreslåede ikrafttrædelsestidspunkt i stk. 2 er en konsekvens af det  

 foreslåede ophørstidspunkt for de omhandlede opsparingsordninger.
Økonomiske konsekvenser I nedenstående oversigt, som erstatter tabellen på side 2 i lovforslaget,  

 er vist de skønnede statslige udgifter til præmiering af boligsparekontrakter  

 såvel ved opretholdelse af gældende regler som ved gennemførelse af  

 lovforslaget med de her foreslåede ændringer.
Skønnene er behæftet med  

 betydelig usikkerhed.
 På baggrund af de foreslåede ændringer af lovforslaget antages det, at  

 ophævelsen af kontrakter i 1993 følger samme mønster som forudsat ved  

 opretholdelse af gældende regler.
