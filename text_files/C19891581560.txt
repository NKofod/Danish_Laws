 Indledning.
 Den 31. december 1989 udløber de »kontrollerede  

 engrosvirksomheders« tilladelse til forhandling af råvarer af  

 kontrolleret kvalitet (jfr. § 68 i lov om apotekervæsenet fra 1954).
 For at imødekomme fremstilleres behov efter 31. december 1989 for at kunne  

 købe råvarer, som ikke skal underkastes fuld analyse, har Sundhedsstyrelsen  

 besluttet at give virksomheder, der måtte ønske det, § 8, stk. 1  

 virksomhedsgodkendelse til forhandling af »kontrollerede råvarer«.
 Ved at give en sådan generel tilladelse undgås en række lønarbejdsaftaler  

 mellem lægemiddelfremstilleren og de virksomheder, der forhandler råvarer i  

 en afprøvet kvalitet.
 § 8-tilladelsen til fremstilling og forhandling af »kontrollerede  

 råvarer« vil blive begrænset til en tilladelse til påfyldning, pakning,  

 afprøvning og forhandling af råvarer.
 Vilkår.
 Forhandling af »kontrollerede råvarer« vil generelt være  

 underlagt reglerne i bekendtgørelse nr. 479 af 25. juli 1988 om fremstilling  

 og forhandling m.v. af lægemidler.
 Følgende forhold skal dog særligt fremhæves:
 - Der skal i virksomheden være ansat to af hinanden uafhængige ledere med  

 ansvar for henholdsvis fremstilling og kvalitetskontrol.
 - Der skal foreligge batchdokumentation, idet håndtering af  

 »kontrollerede råvarer« omfattes af færdigvarebegrebet.
 - Områder, hvori råvarer håndteres i åbne enheder, skal betragtes som  

 fremstillingslokaler.
 - Omfang af prøveudtagning og afprøvning skal fastlægges i skriftlig form  

 for hver råvare eller grupper af råvarer.
 - Afprøvning skal ske i overensstemmelse med Danske Lægemiddelstandarder  

 (DLS) (jfr. bekendtgørelse nr. 49 af 8. januar 1987 om lægemidlers kvalitet,  

 § 3, stk. 2).
 - Afprøvning af råvarer der ikke er optaget i DLS, kan ske efter  

 standarder optaget i gældende udgaver af udenlandske farmakopeer eller  

 standarder optaget i ældre danske monografisamlinger.
 - Der skal i virksomheden være et analyselaboratorium.
 Vedrørende mærkning skal følgende retningslinier følges:
 - Hver pakning af en »kontrolleret råvare« skal mærkes i  

 overensstemmelse med den monografisamling, hvorefter den er afprøvet.
- Hver pakning skal mærkes med betegnelsen »kontrolleret råvare«  

 samt batchnummer, evt. opbevaringsbetingelser og firmanavnet på den  

 virksomhed, der har § 8-godkendelsen til forhandling af »kontrollerede  

 råvarer«.
Endvidere skal pakningen mærkes i overensstemmelse med anden  

 gældende lovgivning.
 Vedrørende certifikater skal følgende retningslinier følges:
- Virksomheden skal såfremt køberen af råvaren anmoder herom, udstede et  

 batchrelateret analysecertifikat indeholdende resultater af de af  

 virksomheden udførte prøver samt analysedato.
Certifikatet skal også bære  

 betegnelsen »kontrolleret råvare« og det skal fremgå, hvilken  

 standard råvaren er afprøvet efter.
 Ikke fuldt prøveholdige råvarer.
En råvare, der ikke overholder alle prøver i en given monografisamling,  

 skal mærkes f.eks.
Phenolphtaleinum: Holder prøverne i Ph.Nord med undtagelse  

 af prøve h.
 Sundhedsstyrelsens adgang til at give individuelle tilladelser til  

 anvendelse af en given batch af en råvare ophører 1. januar 1990.
 Anvendelse af »kontrollerede råvarer«.
Ved anvendelse af »kontrollerede råvarer« til fremstilling af  

 lægemidler er det fortsat lægemiddelfremstilleren, som frigiver råvaren.
Den  

 i Sundhedsstyrelsens bekendtgørelse om fremstilling og forhandling m.v. af  

 lægemidler (nr. 479 af 25. juli 1988) beskrevne prøveudtagning og afprøvning  

 (jfr. § 18, stk. 2, nr. 3 og 4) anses for opfyldt ved en prøve for identitet  

 på hver beholder af råvaren.
