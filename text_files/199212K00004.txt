Nr LSF 4 Forslag til Lov om ændring af lov om garanti til vindmøllebranchens  

 garantiselskab Fremsat af energiministeren (Anne Birgitte Lundholt) den 7. oktober 1992 Vedtaget ved tredjebehandling den 17. december 1992 Lov nr. 1049 af 23/12/1992 § 1 I lov nr. 813 af 19. december 1989 om garanti til vindmøllebranchens  

 garantiselskab foretages følgende ændring:
 § 4, stk. 2 og 3, ophæves.
§ 2 Energiministeren fastsætter tidspunktet for lovens ikrafttræden.
Oprindeligt fremsat forslag § 1 I lov nr. 813 af 19. december 1989 om garanti til  

 vindmøllebranchens garantiselskab foretages følgende ændringer:
 1. I § 1 ændres »750 mill. kr.« til: »400  

 mill. kr.«.
 2. I § 4, stk. 2, ændres »31. december 1993« til:  

 » 31. december 1996«.
 3. I § 4, stk. 3, ændres »folketingsåret 1992-93«  

 til: »folketingsåret 1995-96«.
§ 2 Energiministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger 1. Baggrunden for lovforslaget Lovforslaget skal ses på baggrund af den revisionsbestemmelse, som lov om  

 garanti til vindmøllebranchens garantiselskab indeholder.
Det fremgår af  

 denne bestemmelse, at energiministeren i folketingsåret 1992-93 fremsætter  

 forslag om revision af loven.
Vindmøllegarantiordningen blev oprettet for at sikre vindmøllebranchen  

 adgang til en langsigtet finansiering med en høj finansieringsgrad for større  

 danske vindkraftprojekter, der sælges til opstilling i udlandet.
Med henblik  

 på varetagelse af administrationen af ordningen blev der oprettet et privat  

 aktieselskab, VindmølleGaranti A/S, der har en ansvarlig kapital på 40 mill.  

 kr.
Energiministeren blev bemyndiget til af statskassen at stille en garanti  

 på indtil 750 mill. kr. til rådighed.
Den statslige garanti kan kun gøres  

 gældende i det omfang, selskabets ansvarlige kapital ikke kan dække dets  

 forpligtelser.
Garantien indebærer, at staten inden for en ramme på 750 mill. kr. dækker  

 de tab, som VindmølleGaranti A/S måtte pådrage sig ved garantistillelse i  

 forbindelse med finansiering af vindkraftprojekter, der sælges til opstilling  

 i lande, der ikke er medlemmer af EF.
Selskabet kan, afhængig af  

 risikovurderingen ved de indgåede engagementer, »geare« omfanget af  

 garantien således, at det samlede garantivolumen kan overstige selskabets  

 ansvarlige kapital samt statsgarantien.
 Revisionsbestemmelsen blev indført i lov om garanti til vindmøllebranchens  

 garantiselskab for at sikre fastsættelse af en tidsplan, som muliggør, at der  

 i lyset af de indvundne erfaringer med ordningen kan foretages en vurdering  

 af denne med henblik på Folketingets stillingtagen til ordningens fremtid.
2. Formålet med lovforslaget Formålet med dette lovforslag er at stille en statslig garanti på indtil  

 400 mill. kr. til VindmølleGaranti A/S for endnu en tidsbegrænset periode,  

 således at vindmøllegarantiordningen forlænges.
Perioden fastsættes til tre  

 år.
 Ordningen kan ikke anvendes ved eksport til EF-medlemslande, fordi de  

 vilkår, der tilbydes de danske vindmølleproducenter, ikke må fordreje  

 konkurrencevilkårene og dermed samhandelen mellem EF-landene.  

 VindmølleGaranti A/S kan derfor ikke stille garantier i forbindelse med  

 finansiering af vindkraftprojekter, der sælges til opstilling i et  

 EF-medlemsland.
 Ordningen vil efter ikrafttrædelsen af EØS-aftalen den 1. januar 1993  

 blive administreret således, at den herudover ikke vil kunne finde anvendelse  

 ved eksport af vindkraftanlæg, der sælges til opstilling i et  

 EFTA-medlemsland.
Siden vindmøllegarantiordningens oprettelse har selskabet afgivet  

 garantier i to tilfælde.
Det første var en garantistillelse i 1990 på 130  

 mio. kr. til et projekt i Californien, der er et af verdens største  

 vindkraftprojekter.
Det andet blev afgivet i foråret 1992 og vedrører en  

 garanti på 15 mio. kr. til endnu et projekt i Californien.
Med en samlet  

 garantistillelse på 145 mio. kr. har effekten af vindmøllegarantiordningen  

 været mindre end forventet ved lovens vedtagelse i december 1989, hvor  

 vindmøllebranchen forventede garantistillelser i størrelsesordenen 500 mill.  

 kr. om året.
Årsagen til, at effekten af ordningen har været ringere end forventet, kan  

 bl. a. skyldes, at væksten i markedet navnlig har fundet sted i EF-landene.  

 Det europæiske marked har således, sammen med det amerikanske, udviklet sig  

 til at være vindmøllebranchens væsentligste marked.
Dansk vindmølleindustri  

 har formået at klare sig godt på det europæiske marked, hvor garantiordningen  

 ikke kan benyttes.
 Foreningen af Danske Vindmøllefabrikanter og VindmølleGaranti A/S har  

 afgivet udtalelser til brug for lovforberedelsen.
Foreningen af Danske Vindmøllefabrikanter vurderer bl. a., at muligheden  

 for fortsat at kunne opnå garantier i forbindelse med finansiering af  

 vindkraftprojekter er meget vigtig for den danske vindmølleeksport, navnlig  

 for så vidt angår eksport til det amerikanske marked.
Foreningen anbefaler  

 derfor stærkt en forlængelse af ordningen på mindst tre år.
 VindmølleGaranti A/S er bl. a. af den opfattelse, at etableringen af  

 garantiordningen har bidraget væsentligt til at fastholde danske vindmøllers  

 placering på det amerikanske marked, og selskabet vurderer, at det er af stor  

 betydning for den danske vindmølleeksport, at garantiordningen fortsat er til  

 rådighed efter 1993.
Det er regeringens opfattelse, at vindmøllegarantiordningen bør forlænges  

 med en periode på tre år, således at der kan indhøstes flere erfaringer med  

 ordningen.
Denne tidsbegrænsede forlængelse af ordningen vil skabe et bedre  

 grundlag for Folketingets stillingtagen til behovet for ordningens eventuelle  

 fortsættelse ved den lovrevision, som herefter skal finde sted i  

 folketingsåret 1995-96.
Da de allerede indvundne erfaringer med vindmøllegarantiordningen viser,  

 at denne er blevet anvendt i langt mindre udstrækning end forventet, og da  

 ordningen med virkning fra 1. januar 1993 yderligere vil få sit  

 anvendelsesområde mindsket, da den ikke vil kunne anvendes ved eksport til  

 EFTA-medlemslande, finder regeringen, at statens engagement i ordningen bør  

 tilpasses det faktiske aktivitetsomfang.
Der er således grundlag for at  

 foretage en nedsættelse af statsgarantiens størrelse, som herefter vil blive  

 fastsat til 400 mill. kr.
 Såfremt det ikke inden udløbet af den forlængede periode viser sig, at der  

 har været et væsentligt større behov for vindmøllegarantiordningen, end  

 tilfældet har været indtil dato, er regeringen indstillet på at bringe  

 ordningen til ophør.
 Nedsættelsen af den samlede statslige garantiramme fra 750 mill. kr. til  

 400 mill. kr. får ikke betydning for de allerede stillede garantier, hvis  

 omfang også uden den hidtidige tilladte »gearing« af  

 VindmølleGaranti A/S's garantiomfang ligger inden for rammen på 400 mill. kr.  

 Nedsættelsen får derimod betydning for det maksimale forretningsomfang, som  

 VindmølleGaranti A/S kan påtage sig fremover.
Statsstøtteordninger, herunder statsgarantiordninger, skal ifølge  

 EØF-Traktaten anmeldes til EF-Kommissionen og kan først træde i kraft, når  

 Kommissionen har behandlet anmeldelsen.
Lovforslaget vil i overensstemmelse  

 med disse regler blive anmeldt til EF-Kommissionen.
3. Administrative konsekvenser De opgaver, der som en følge af lovforslaget vil påhvile  

 Energiministeriet, vil blive varetaget inden for de gældende rammer.
4. Økonomiske konsekvenser Vindmøllegarantiordningen vil indebære udgifter for statskassen, dersom  

 VindmølleGaranti A/S pådrager sig et tab, der overstiger selskabets  

 ansvarlige kapital.
Staten har indtil dato ikke lidt noget tab på ordningen.
Bemærkninger til lovforslagets enkelte bestemmelser Til § 1 Til nr. 1 Bestemmelsen har til formål at give energiministeren bemyndigelse til at  

 stille en statsgaranti på indtil 400 mill. kr. over for selskabet,  

 VindmølleGaranti A/S.
Der er således tale om en nedsættelse af den ramme,  

 inden for hvilken staten dækker de tab, som VindmølleGaranti A/S måtte  

 pådrage sig i forbindelse med finansiering af dansk vindmølleeksport, og som  

 ikke kan dækkes af selskabets ansvarlige kapital.
Nedsættelsen af garantiens  

 størrelse skal ses i sammenhæng med den omstændighed, at ordningen har fundet  

 anvendelse i mindre udstrækning end forventet ved ordningens etablering.  

 Nedsættelsen skal desuden ses i sammenhæng med det forhold, at ordningen fra  

 1. januar 1993 vil få sit anvendelsesområde reduceret, da den herefter ikke  

 vil kunne benyttes ved eksport af vindkraftanlæg til EFTA-lande.  

 VindmølleGaranti A/S vil fortsat have mulighed for at kunne »geare«  

 omfanget af garantien, således at selskabet kan stille garantier for et  

 beløb, der overstiger størrelsen af den ansvarlige kapital og den statslige  

 garanti.
 Nedsættelsen af den samlede statslige garantiramme fra 750 mill. kr. til  

 400 mill. kr. får ikke betydning for de allerede stillede garantier, hvis  

 omfang også uden den hidtidige tilladte »gearing« af  

 VindmølleGaranti A/S's garantiomfang ligger inden for rammen på 400 mill. kr.  

 Nedsættelsen får derimod betydning for det maksimale forretningsomfang, som  

 VindmølleGaranti A/S kan påtage sig fremover.
Til nr. 2 Med den foreslåede ændring fastslås, at selskabet, VindmølleGaranti A/S,  

 ikke efter den 31. december 1996 kan afgive garantier med virkning for  

 statsgarantien, hvorved vindmøllegarantiordningen forlænges med en periode på  

 tre år.
Til nr. 3 Bestemmelsen fastslår, at energiministeren i folketingsåret 1995-96  

 fremsætter forslag om revision af loven.
Denne bestemmelse skal ses i  

 sammenhæng med den i § 1, nr. 2 foreslåede tidsbegrænsede forlængelse af  

 vindmøllegarantiordningen.
Sammenhængen mellem disse to bestemmelser sikrer  

 fastsættelsen af en ny tidsplan, der skaber mulighed for at indhøste  

 yderligere erfaringer med ordningen og dermed skabe et bedre grundlag for  

 Folketingets stillingtagen til det eventuelle behov for ordningen og dermed  

 dennes fremtid efter den 31. december 1996 ved lovrevisionen i folketingsåret  

 1995-96.
Til § 2 Energiministeren fastsætter tidspunktet for lovens ikrafttræden, der  

 påregnes at ville blive fastsat til den 1. januar 1994. Denne bestemmelse  

 skal ses i sammenhæng med, at statsstøtteordninger ifølge EØF-Traktaten skal  

 anmeldes til EF-Kommissionen og først kan træde i kraft efter Kommissionens  

 behandling af anmeldelsen.
Efter 2. behandling den 15. december 1992 § 1 I lov nr. 813 af 19. december 1989 om garanti til vindmøllebranchens  

 garantiselskab foretages følgende ændring:
 § 4, stk. 2 og 3, ophæves.
§ 2 Energiministeren fastsætter tidspunktet for lovens ikrafttræden.
