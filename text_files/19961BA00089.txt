Nr BSF 89 Forslag til folketingsbeslutning om forbedring af kosten på sygehuse Fremsat af Jørn Jespersen (SF) Anne Baastrup (SF) Steen Gade (SF) Kjeld  

 Rahbæk Møller (SF) den 22. januar 1997 Folketinget opfordrer regeringen til at indlede et samarbejde med amterne om at igangsætte initiativer med henblik på at forbedre madkulturen på landets sygehuse, højne ansattes og patienters viden om madens og ernæringens betydning, højne ernæringens status i det samlede behandlingsforløb og sikre, at særligt i ernæringsmæssig forstand udsatte patienter får en kost, der lever op til Levnedsmiddelstyrelsens anbefalinger for den danske institutionskost.
 Som ansvarlig minister opfordres sundhedsministeren til at udarbejde  

 vejledninger på området, tage initiativ til drøftelser med amterne, vurdere,  

 i hvilket omfang der kan sættes penge af til initiativer på området, samt  

 tilse, at den erfaring inden for ernæringsområdet, der er opbygget på  

 eksempelvis Rigshospitalets Ernæringsenhed, videreformidles til landets  

 øvrige sygehuse, og sørge for, at der sker en systematisk opsamling og  

 videreformidling af resultaterne af de forsøg på mad- og ernæringsområdet,  

 der er foretaget på visse af landets sygehuse, for eksempel på Fåborg  

 Sygehus.
 Sundhedsministeren opfordres til at tage initiativer, der sikrer, at der i  

 uddannelsen og videreuddannelsen af læger lægges vægt på kostens og  

 ernæringens betydning.
Forslaget rummer forslag til initiativer, der sigter mod en generel  

 forbedring af madkulturen til glæde for alle patienter, og initiativer, der  

 sigter mod at sikre særligt udsatte patienter tilstrækkelig ernæring.
Det er  

 ikke i sig selv særlig udgiftskrævende at sikre patienterne ordentlig mad  

 serveret i tiltalende omgivelser, og undersøgelser har vist, at en øget  

 fokusering på ernæringens betydning for særligt udsatte patienter kan give  

 store besparelser i form af reduktion af antallet af indlæggelsesdage og  

 reducerede sengedagsomkostninger.
 Initiativerne skal sigte mod:
1) At forbedre madkulturen på sygehusene ved at - forbedre madens kvalitet og udseende - forbedre rammerne omkring måltiderne - øge informationen om maden - forbedre patienternes valgmuligheder i forhold til maden Patienternes evaluering af maden og måltiderne bør indgå i en løbende  

 kvalitetsvurdering af maden og rammerne omkring måltiderne.
 2) At patienter informeres om ernæringens betydning under sygdom.
 3) At der i uddannelsen og efteruddannelsen af lægerne lægges langt større  

 vægt på madens og ernæringens betydning for patienternes velbefindende og  

 helbredelsesproces.
 4) At ansatte på sygehuse sikres efteruddannelse, der kombinerer  

 ernæringseksperters viden om ernæring med kokkes viden om gastronomi og  

 økonomaers viden om den daglige tilberedning af maden med henblik på at højne  

 de ansattes viden om madens og ernæringens betydning og højne madens og  

 ernæringens status i den samlede behandling af patienterne.
 5) At sygehusene igangsætter registrering, dokumentation og udvikling af  

 kvalitet på ernæringsområdet og opstiller mål for standarden, tilpasset  

 forskellige patienttyper og deres behov.
6) At sygehusafdelinger med særligt i ernæringsmæssig forstand udsatte  

 patientgrupper sørger for, at - alle indlagte patienter får ernæringstilstanden vurderet.
Ved  

 indlæggelsessamtaler skal der lægges vægt på betydningen af ernæringen under  

 sygdom samt patientens normale spisevaner, - hvert sygehus definerer kriterier for tidlig opsporing af patienter med  

 risiko for underernæring, - sygehuset iværksætter målrettet ernæring af disse patienter, - patienternes ernæringstilstand følges under indlæggelsen.
Bemærkninger til forslaget Forslaget skal ses som en del af en bredere debat om madkultur og som led  

 i en større indsats for at højne mad- og ernæringsområdets status.
En stor  

 del af den danske madkultur består i den bespisning, der finder sted på  

 landets arbejdspladser og institutioner.
Indsatser, der forbedrer madkulturen  

 og højner mad- og ernæringsområdets status på landets sygehuse, er derfor et  

 væsentligt led i et bevidst arbejde med at højne områdets status generelt.
Maden og rammerne omkring måltiderne er et lavstatusområde på landets  

 sygehuse.
De eneste, der interesserer sig for maden, er patienterne, og de er  

 generelt utilfredse med såvel madens kvalitet, smag og udseende som med den  

 måde, måltiderne forløber på.
Ofte spiser patienterne siddende i deres senge  

 med maden serveret på uindbydende plasticbakker, der stilles på nødtørftigt  

 ryddede sengeborde.
Måltidet kan blive afbrudt af temperatur- eller  

 blodtryksmåling.
Den normale sociale kontakt omkring måltiderne er som oftest  

 fjernet.
Spisetidspunkterne er anderledes, end patienterne er vant til - for  

 eksempel serveres der varm mad midt på dagen, uagtet at befolkningen i dag  

 stort set spiser varm mad til aften.
Patienterne får ingen eller sparsom  

 information om, hvad de spiser, og har ingen muligheder for at vælge, hvad de  

 vil spise.
Fordi området ikke har høj status og ingen ansatte derfor  

 interesserer sig særligt for maden eller de omgivelser, den serveres i,  

 bliver måltiderne noget, der blot skal overstås for såvel personale som  

 patienter, og ikke den positive oplevelse, det burde være.
For at forbedre madkulturen på hospitalerne er det vigtigt, at sygehusene  

 i højere grad tænker på rammerne for måltiderne.
Oppegående patienter skal  

 have mulighed for at sidde ved et bord og spise sammen med andre patienter.  

 Måltiderne skal holdes fri fra andre aktiviteter.
Patienterne skal have  

 mulighed for at vælge mellem flere forskellige menuer, de skal have bedre  

 information om maden, og madens kvalitet, smag, udseende og anretning skal  

 forbedres.
Ved at opprioritere madkulturen på sygehusene sikres det i højere  

 grad, at maden faktisk spises af patienterne, hvorved maden bliver til  

 ernæring med deraf følgende positiv effekt på patientens helbredelse.
På trods af at der er en klar sammenhæng mellem ernæring og evnen til at  

 bevare eller genvinde helbredet, har heller ikke ernæringsområdet særlig høj  

 status på landets sygehuse.
Hos særligt udsatte grupper resulterer  

 underernæring af patienterne i længere helbredelsestid.
Det er derfor oplagt  

 at igangsætte initiativer, der retter op på denne situation.
På baggrund af ny viden om ernæringens betydning under sygdom udgav  

 Levnedsmiddelstyrelsen og Økonomaskolen i København i november 1995  

 »Anbefalinger for den danske institutionskost«.
Rapporten  

 beskæftiger sig specielt med at klarlægge ernæringsmæssige behov hos  

 ernæringsmæssigt udsatte hospitalspatienter og befolkningsgrupper og  

 anbefaler, - at der ved længerevarende indlæggelser på baggrund af en sygdomsdiagnose  

 og en vurdering af den enkelte patients ernæringstilstand tages stilling til,  

 hvilken kostform der er relevant for den enkelte patient, og at  

 kostordinationen løbende vurderes i relation til udviklingen i patientens  

 ernæringstilstand, - at kosten skal sammensættes, så den dækker den enkeltes energi- og  

 næringsstofbehov, herunder især behovet for protein, der er øget i  

 forbindelse med sygdom, - at maden samtidig skal være af god kvalitet og se indbydende ud, så  

 patienternes appetit stimuleres, - at der på alle kliniske afdelinger findes en klar ansvars- og  

 opgavefordeling, når det drejer sig om patienters fødeindtagelse og  

 ernæringstilstand, - at de kliniske afdelinger skal definere kriterier for patienter med  

 særlig høj ernæringsmæssig risiko og have en plan for disse patienters  

 ernæring.
Et eksempel på en patientgruppe, hvor ernæringen spiller en stor rolle for  

 helbredelsesprocessen er kvinder med brud på lårbenshalsen, som efterfølgende  

 kræver operation.
En stor del af disse kvinder er underernærede.
Tre  

 undersøgelser har dokumenteret betydningen af at tilføre disse patienter  

 tilstrækkelig ernæring.
Den første undersøgelse (MD Bastow et. al. (1983):  

 »Benefits of supplementary tube feeding after fractured neck of femur: a  

 randomised controlled study.
British medical Journal 287: 1589-1592) viste,  

 at de underernærede kvinder, som ikke fik tilstrækkelig ernæring  

 (kontrolgruppen) i gennemsnit først kunne gå 23 dage efter operationen, mens  

 de kvinder, der fik tilstrækkelig ernæring, kunne gå ved egen hjælp efter 16  

 dage.
De kvinder, der ved indlæggelsen ikke var underernærede (og som selv  

 spiste tilstrækkeligt), kunne gå ved egen hjælp efter 10 dage.
Underernæring  

 i sig selv medførte her en 13 dages længere periode, før patienterne kunne gå  

 ved egen hjælp.
Ved at tilføre tilstrækkelig ernæring kunne denne periode  

 nedbringes til en 6 dages længere periode - altså cirka en halvering af  

 »omkostningen« ved underernæring.
Indlæggelsestiden blev også  

 tilsvarende forkortet.
Den anden undersøgelse (M.
Delmi et. al. (1990):  

 Dietary supplementation in elderly patients with fractured neck of femur.  

 Lancet 335: 1013-1016) viste, at tilførsel af tilstrækkelig ernæring  

 forkortede indlæggelsestiden (hospital + genoptræning) fra 40 dage i  

 kontrolgruppen til 24 dage i den ernæringsbehandlede gruppe.
Dette skyldtes,  

 at der var langt færre komplikationer (liggesår, blodmangel, hjertesvigt,  

 infektioner o.a.) i den behandlede gruppe.
Den tredje undersøgelse (L.
Tkatch  

 et. al. (1992): Benefits of oral protein supplementation in elderly patients  

 with fracture of the proximal femur.
Journal of the American College of  

 Nutrition 11: 519-525) viste, at indlæggelsestiden (hospital + genoptræning)  

 blev forkortet fra 102 dage i kontrolgruppen til 69 dage i den  

 ernæringsbehandlede gruppe, igen på grund af færre komplikationer i den  

 behandlede gruppe.
Undersøgelserne dokumenterer samstemmende, at en målrettet  

 ernæringsindsats både kan forkorte helbredelsestiden og dermed  

 indlæggelsestiden for den enkelte patient og nedbringe omkostningerne pr.  

 sengedag.
Når patienterne får den rigtige ernæring, reduceres  

 sengedagsomkostningerne som følge af færre komplikationer i form af  

 infektioner m.v.
Undersøgelserne dokumenterer betydningen af, at  

 ernæringstilstanden hos patienter følges nøje, og at underernæring undgås.  

 For den enkelte patient kan konsekvensen af underernæring i værste fald være  

 komplikationer i form af øget infektionstendens, langsommere mobilisering,  

 længere indlæggelsestid og højere dødelighed.
For samfundet betyder  

 fejlernæringen for dårligt afkast af de midler, der er investeret i  

 sengeplads, operation, medicin, genoptræning og eventuelt plejehjemsplads.
For en underernæret patient koster indlæggelsen i gennemsnit halvanden  

 gang så meget som en gennemsnitlig indlæggelse for en ikke-underernæret  

 patient (ifølge Reilly et. al.
JPEN 1988; 12: 371-376). De ekstra udgifter  

 fordeler sig ligeligt mellem længere indlæggelsestid og øgede  

 sengedagsomkostninger.
En del af disse merudgifter kan reduceres ved  

 målrettet ernæring.
Overført på danske forhold vil målrettet ernæring af  

 disse patienter selv med et lavt sat kriterium som en 50 pct.s reduktion af  

 meromkostningerne hos en tredjedel af de underernærede patienter indlagt på  

 danske sygehuse resultere i en årlig besparelse på 350 millioner kroner.
Undersøgelser, der for nylig er udført på danske sygehuse på kirurgiske og  

 medicinske afdelinger, viser, at langt de fleste patienter får for lidt  

 energi og protein i forhold til deres beregnede behov.
En undersøgelse  

 foretaget på en ortopædkirurigsk afdeling på Centralsygehuset i Nykøbing  

 Falster (Dorte Grunske og Kirsten Kirkhøj: »Hvilke årsager er der til,  

 at ortopædkirurgiske patienter ikke indtager tilstrækkeligt med energi og  

 protein, og hvad er sygeplejerskens ansvar i relation til ernæring?»  

 Skolen for sundhedsuddannelser, november 1994. Rapporten er referet i  

 »Sygeplejersken«, marts 1996) viste, at kun 4 ud af 30  

 repræsentativt udvalgte patienter fik dækket deres energibehov, mens resten  

 fik dækket mellem 40 og 98 pct. af behovet for energi.
Værre stod det til med  

 dækningen af proteinbehovet, idet ingen af patienterne fik dækket deres  

 beregnede behov og derfor alle måtte tære på de proteinreserver, der befinder  

 sig som aktivt (og rask) muskelvæv i kroppen, blandt andet i  

 hjertemuskulaturen, i indre organer samt som en vigtig bestanddel af  

 immunforsvaret.
Rapporten konkluderer, at plejepersonalet tidligt bør vurdere, om  

 patienten tilhører risikogruppen, og at denne vurdering skal gentages i løbet  

 af indlæggelsesforløbet, samt at kliniske diætister bør vurdere patientens  

 ernæringsmæssige tilstand og planlægge den videre ernæringsmæssige  

 behandling.
Endvidere viser rapporten, at patienternes ernæringsmæssige  

 tilstand er lavt prioriteret i den daglige kontakt med patienten.
Ingen tager  

 ansvaret for patienternes ernæring, og ernæring tillægges ikke særlig  

 betydning, mens interessen for psykisk tilstand, personlig hygiejne og  

 medicinsk behandling er større.
Mange steder opfattes ernæringen simpelt hen  

 som patientens eget ansvar! Rapporten bringer en række forslag til, hvordan  

 man med fornyet fokus på den enkelte patients ernæring i væsentlig grad kan  

 bidrage til dennes helbredelse, ligesom den indeholder forslag til, hvordan  

 rammerne omkring måltiderne kan forbedres, så patienterne i højere grad får  

 lyst til - og ro til at spise maden.
Mens en målrettet ernæring af underernærede patienter kan forkorte  

 patienternes helbredelsestid, kan en lignende målrettet ernæring forbedre  

 helbredelsestilstanden hos gruppen af hjertepatienter, der ikke lider af  

 underernæring, men tværtimod får en for fed kost i forhold til, hvad der er  

 hensigtsmæssigt for dem.
I november 1996 udgav Ernæringsrådet en rapport  

 (»Kostens betydning for patienter med åreforkalkning i hjertet«.  

 Ernæringsrådet, november 1996) med analyser af videnskabelige undersøgelser  

 af kostens virkning på patienter med åreforkalkning i hjertet.
Rapporten  

 finder det dokumenteret, at en kostændring i form af mere frugt, grønsager og  

 fisk og mindre fedt fra mejeriprodukter og kød på afgørende vis kan bedre  

 fremtidsudsigterne for de cirka 150.000 danske patienter med åreforkalkning i  

 hjertet.
Rapportens konklusioner bygger blandt andet på tre store  

 undersøgelser af i alt 3.000 patienter med åreforkalkning i hjertet.  

 Patienterne trak lod om, hvem der skulle have den sædvanlige kost.
I de tre  

 undersøgelser blev dødsrisikoen i undersøgelsesperioden på 1-2 år nedsat med  

 30-60 pct.
Det er omtrent den samme effekt, som ses ved medicinsk sænkning af  

 kolesteroltallet hos denne patientgruppe.
På denne baggrund anbefaler  

 Ernæringsrådet, at patienter med åreforkalkning i hjertet tilbydes  

 instruktion i at spise den hjertevenlige kost.
En rundspørge på de 79 danske  

 sygehusafdelinger, der behandler patienter med åreforkalkning i hjertet, har  

 vist, at det på nuværende tidspunkt kun er cirka 20 pct. af de indlagte  

 hjertepatienter, der tilbydes denne kostform.
Ernæringsrådet foreslår, at  

 disse sygehusafdelinger indfører den hjertevenlige kost som standardkost og  

 herved viser, at de tager kostbehandlingen lige så alvorligt som den  

 medicinske behandling.
 En opprioritering af ernæringsindsatsen på sygehusene ved at styrke  

 madkulturen, ved at have en særlig menu til småtspisende patienter og ved  

 målrettede ernæringsregimer for de underernærede patienter samt fokus på  

 hensigtsmæssig ernæring af andre patienter, hvor ernæringen har særlig stor  

 betydning, vil betyde, at patienterne bliver gladere og får styrket deres  

 selvopfattelse, samt sikre en positiv effekt på patienternes helbredelse.
Skriftlig fremsættelse Jørn Jespersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbedring af kosten på  

 sygehuse.
(Beslutningsforslag nr.
B 89).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
