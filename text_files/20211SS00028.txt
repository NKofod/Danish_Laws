Beretning afgivet af Børne- og Undervisningsudvalget den 15. september 2022 Beretning om nedsættelse af et udvalg om danskfagets litteraturkanon og om fremme af unges læselyst og kendskab til dansk 1. Politiske bemærkninger Den 30. marts 2022 holdt Børne- og Undervisningsudvalget en åben høring om danskfagets litteraturkanon i gymnasiet.
På høringen blev baggrunden for etableringen af den eksisterende litteraturkanon belyst, og en række oplægsholdere bestående af bl.a. nuværende og tidligere undervisere på de gymnasiale uddannelser, litteraturforskere og forhenværende  kanonudvalgsmedlemmer præsenterede forskellige syn på kanontanken og på den konkrete kanonliste fra 2004 og overvejelser om, hvordan gymnasieuddannelserne kan bidrage til at styrke unges læselyst og kendskab til dansk litteratur.
Der er forskellige holdninger til tanken om en fast litteraturkanon, til indholdet af den og til behovet for en revision af den gældende kanonliste, men der er bred enighed i udvalget om, at der er brug for en grundig drøftelse af, hvordan gymnasieuddannelserne kan bidrage til at styrke unges læselyst og kendskab til dansk og nordisk litteratur, og at det bør overvejes, om ændringer af litteraturkanonens opbygning og forfatterliste eventuelt vil kunne bidrage hertil.
Det vil i den forbindelse give god mening også at inddrage danskundervisningen i folkeskolen i overvejelserne.
 På den baggrund opfordrer et flertal i udvalget (S, V, SF, RV, EL, KF og FG) børne- og undervisningsministeren til at nedsætte et udvalg med det formål at drøfte og fremsætte forslag til, hvordan danskundervisningen på de gymnasiale uddannelser og i folkeskolen kan bidrage til at øge unges læselyst og kendskab til dansk og nordisk litteratur, herunder eventuelt forslag om ændringer af danskfagets litteraturkanon i gymnasiet og i folkeskolen.
Kommissorium for arbejdet drøftes i gymnasieforligskredsen, inden udvalgsarbejdet iværksættes.
Enhedslisten inviteres til at deltage i drøftelsen.
2. Udvalgsarbejdet Udvalget har behandlet beretningen i 5 møder.
 P.u.v.
