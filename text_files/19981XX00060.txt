Skriftlig fremsættelse (22. oktober  

 1998) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til lov om ændring af lov om visse  

 selskabers aflæggelse af årsregnskab m.v., lov om aktieselskaber,  

 lov om anpartsselskaber, skattekontrolloven og forskellige andre love.  

 (Tilpasning af dansk lovgivning som følge af euroens indførelse  

 i en række andre EU-lande).
(Lovforslag nr.
L 55).
 Lovforslaget skal ses på baggrund af, at euroen  

 indføres som en fælles valuta i 11 EU-lande pr. 1. januar  

 1999.
 På den baggrund har regeringen gennemgået den  

 danske lovgivning og fundet, at det visse steder er nødvendigt at  

 foretage konsekvensrettelser for at tage højde for skiftet fra ECU og  

 de nationale valutaer i euro-landene til euro.
Derudover giver lovforslaget danske aktie- og  

 anpartsselskaber mulighed for at aflægge regnskaber samt angive kapital  

 i euro.
Ved at give virksomheder i Danmark disse muligheder ligestilles de  

 på dette område med virksomheder i de EU-lande, hvor der tilbydes  

 samme muligheder vedrørende regnskabsaflæggelse og kapital i  

 euro, når euroen indføres den 1. januar 1999.
 Lovforslaget vil således også medvirke til at  

 fjerne nogle forretningsmæssige barrierer for virksomheder placeret i  

 Danmark og dermed, at Danmark fortsat er attraktivt at placere investeringer  

 i sammenlignet med andre EU-lande.
 Oplysninger til danske told- og skattemyndigheder fra  

 regnskaber i fremmed valuta skal fortsat gives i dansk mønt, ligesom  

 den danske krone fortsat er det eneste lovlige betalingsmiddel i Danmark.
 Lovforslaget skal endelig ses i sammenhæng med  

 erhvervsministerens forslag til ny bogføringslov.
 Med disse bemærkninger, og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
