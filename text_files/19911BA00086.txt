Nr BSF 86 Forslag til folketingsbeslutning om rigsretstiltale mod økonomiminister og  

 skatteminister Anders Fogh Rasmussen i anledning af ambisagen Fremsat af Kim Behnke (FP) Ole Donner (FP) Kirsten Jacobsen (FP) Pia  

 Kjærsgaard (FP) den 21. april 1992 1 Folketinget beslutter herved, at økonomiminister og skatteminister Anders Fogh Rasmussen, født den 26. januar 1953 i Ginnerup skal sættes under tiltale for Rigsretten til strafs lidelse i medfør af §  

 5, stk. 1, subsidiært § 5, stk. 2, i lov nr. 117 af 15. april 1964 om  

 ministres ansvarlighed for i folketingsåret 1987-88, 1. samling, forsætligt  

 eller af grov uagtsomhed at have tilsidesat de forpligtelser, der påhviler  

 ham efter hans embedes beskaffenhed, ved under eller i forbindelse med  

 Folketingets behandling og efterfølgende vedtagelse af lovforslaget om  

 arbejdsmarkedsbidrag (lovforslag nr.
L 118, senere lov nr. 840 af 18.  

 december 1987) - at have givet Folketinget urigtige eller vildledende oplysninger og - at have fortiet oplysninger, der var af væsentlig betydning for  

 Folketingets behandling af sagen.
2 Det pålægges den af Folketinget udpegede anklager i overensstemmelse med  

 lov om Rigsretten, jf. lovbekendtgørelse nr. 641 af 17. september 1986, § 20,  

 uden ophold - at udfærdige stævning i sagen, - at tilvejebringe de fornødne bevisligheder, - at forberede den bevisførelse, der skal finde sted under  

 domsforhandlingen, og - at gøre indstilling til Rigsretten om de foreløbige  

 undersøgelseshandlinger, der anses for nødvendige.
Bemærkninger til forslaget Almindelige bemærkninger Forslagsstillerne afstår fra muligheden for at politisere gennem  

 anvendelse af nærværende bemærkninger til fremkomst af partsindlæg.
En  

 rigsretssag er en særdeles alvorlig sag og bør behandles som sådan.
 Det er forslagsstillernes opfattelse, at det som nævnt i  

 beslutningsforslagets punkt 2 må påhvile anklageren at frembringe det  

 fornødne og relevante bevismateriale til underbygning af påstanden i  

 rigsretssagen.
 Forslagsstillerne vil derfor anvende 1. og 2. behandling af nærværende  

 forslag til at fremkomme med Fremskridtspartiets synspunkter i sagen og i  

 øvrigt allerede her forhåndsorientere om, at Folketingets udvalgsbehandling  

 af nærværende forslag ligeledes skal anvendes til fremskaffelse af de  

 omfattende bilag og partsindlæg til underbygning af påstanden i  

 rigsretssagen, hvorefter Folketingets medlemmer kan træffe beslutninger  

 derudfra.
Bemærkninger til de enkelte punkter Bemærkninger til punkt 1 I folketingsåret 1987-88, 2. samling, fremsatte daværende skatteminister  

 Anders Fogh Rasmussen på vegne af firkløverregeringen forslag til lov om  

 arbejdsmarkedsbidrag (ambi), L 118, den 9. december 1987 (FF 3455 og tillæg A  

 2401). Lovforslaget blev førstebehandlet den 11. december 1987 (FF 3716). 2.  

 behandling fandt sted den 16. december 1987 (FF 3930), og endelig blev  

 lovforslaget tredjebehandlet og vedtaget den 18. december 1987 (FF 4430).  

 Forslaget blev således kun behandlet af Folketinget i syv dage.
Lovforslaget blev vedtaget med 106 stemmer af Socialdemokratiet, Det  

 Konservative Folkeparti, Venstre, Det Radikale Venstre, Centrum-Demokraterne  

 og Kristeligt Folkeparti.
Imod stemte Socialistisk Folkeparti,  

 Fremskridtspartiet og Fælles Kurs.
Påstanden til underbygning af en rigsretssag er, at skatteminister Anders  

 Fogh Rasmussen på vegne af regeringen - har givet Folketinget urigtige eller vildledende oplysninger, og - har fortiet oplysninger, der var af væsentlig betydning for Folketingets  

 behandling af sagen.
 Forslagsstillerne finder derfor, at betingelserne for en rigsretssag er  

 opfyldt, efter at EF-Domstolen den 31. marts 1992 ved dom har underkendt  

 arbejdsmarkedsbidraget (ambi).
Bemærkninger til punkt 2 I medfør af rigsretslovens § 13 vælger Folketinget en anklager, samtidig  

 med at det besluttes at rejse tiltale mod en minister.
Forslagsstillerne finder det mest korrekt, at udpegningen af anklager  

 drøftes under udvalgsbehandlingen.
Det kan måske være hensigtsmæssigt, at  

 udvalget ved direkte henvendelse til rigsadvokaten og Advokatrådet udbeder  

 sig forslag og på grundlag heraf udpeger anklageren.
Det er herefter op til  

 udvalget at stille ændringsforslag til beslutningsforslaget om valg af  

 anklager.
