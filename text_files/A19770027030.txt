 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 Statsbanedrift.
 § 1.  Hovedstadsrådet træffer beslutning om driften,  

 herunder om takster, billetteringssystem, køreplan og stationsbetjening m.v.  

 for persontrafikken på statsbanestrækninger, hvor denne trafik udelukkende  

 afvikles med tog, der alene kører inden for hovedstadsområdet.
 Stk. 2.  Hovedstadsrådet oppebærer indtægterne ved salg  

 af billetter og kort til den i stk. 1 nævnte trafik.
 § 2.  Hovedstadsrådet træffer efter forhandling med  

 ministeren for offentlige arbejder beslutning om anlæg, anskaffelser af  

 materiel samt ændring af eksisterende anlæg og materiel til den i § 1 nævnte  

 trafik.
 § 3.  Den i § 1 nævnte trafik udføres af DSB i  

 overensstemmelse med hovedstadsrådets beslutninger.
 Stk. 2.  Anlæg projekteres og udføres i overensstemmelse  

 med hovedstadsrådets beslutninger af DSB, der ligeledes forestår anskaffelse  

 eller ændring af materiel.
 Stk. 3.  Hovedstadsrådet afholder omkostningerne i  

 henhold til stk. 1 og 2.
 § 4.  Hovedstadsrådet fastsætter takster og  

 billetteringssystem for den lokale persontrafik inden for hovedstadsområdet  

 ad andre statsbanestrækninger end de i § 1 nævnte.
 Stk. 2.  Hovedstadsrådet oppebærer indtægterne ved salg  

 af billetter og kort til den i stk. 1 nævnte trafik mod at godtgøre DSB dets  

 indtægtstab.
 § 5.  I det omfang hensynet til DSBs øvrige trafik  

 eller sikkerhedsforskrifterne ikke er til hinder derfor, imødekommer DSB  

 forslag fra hovedstadsområdet til køreplaner, anlæg og materielanskaffelser  

 for den lokale persontrafik inden for hovedstadsområdet ad de i § 4  

 omhandlede banestrækninger.
 Stk. 2.  Hovedstadsrådet godtgør DSB enhver  

 meromkostning, der er en følge af dets beslutninger om billeteringssystem i  

 henhold til § 4, stk. 1, eller af dets forslag i henhold til stk. 1 i denne  

 paragraf.
 § 6.  Ministeren for offentlige arbejder bemyndiges  

 til at indgå overenskomst med hovedstadsrådet om den nærmere ordning af  

 forholdet mellem DSB og hovedstadsrådet vedrørende den i dette kapitel  

 omhandlede togtrafik.
 Stk. 2.  Der nedsættes et udvalg, sammensat af lige  

 mange medlemmer fra ministeriet for offentlige arbejder og hovedstadsrådet,  

 til forhandling af ethvert spørgsmål, der er omfattet af denne lov og den i  

 stk. 1 omhandlede overenskomst.
Stk. 3.  Uoverensstemmelser i henhold til § 1, stk. 2, §  

 3, stk. 3, § 4, stk. 2, § 5, stk. 2, samt om fortolkningen af den i stk. 1  

 nævnte overenskomst kan af hver af parterne indbringes for en voldgiftsret,  

 der består af 3 medlemmer.
Formanden udpeges af præsidenten for højesteret,  

 medens hver af parterne udpeger et medlem.
Voldgiftsrettens afgørelse er  

 endelig.
 Stk. 4.  Uoverensstemmelser i henhold til § 5, stk. 1,  

 afgøres endeligt af ministeren for offentlige arbejder efter forhandling med  

 hovedstadsrådet.
 § 7.  Med de begrænsninger, der følger af foranstående  

 bestemmelser, finder de for DSB gældende love og bestemmelser anvendelse på  

 den i §§ 1 og 4 nævnte trafik.
 Privatbanedrift.
 § 8.  Ministeren for offentlige arbejder bemyndiges  

 til at godkende overenskomster mellem privatbanerne i hovedstadsområdet og  

 hovedstadsrådet om en ordning for den lokale persontrafik ad  

 privatbanestrækninger svarende til den, der gælder efter kapitel 1 for  

 statsbanestrækninger.
 Busdrift.
 § 9.  Hovedstadsrådet varetager driften af almindelig  

 rutekørsel, hvor denne alene udføres inden for hovedstadsområdet, og afholder  

 omkostningerne herved.
 Tilskud.
 § 10.  Fra 1. april 1978 ydes der hovedstadsrådet et  

 årligt statstilskud til kompensation for de af hovedstadsrådet overtagne  

 udgifter vedrørende den togtrafik, der i henhold til § 1 udføres af DSB, med  

 et grundbeløb på 246 mill. kr., regnet i pris- og lønniveau 1. april 1976, og  

 en driftsunderskudsandel på 113 mill. kr., hvoraf 104 mill. kr. er regnet i  

 pris- og lønniveau 1. juli 1975 og de resterende 9 mill. kr. i pris- og  

 lønniveau 1. april 1976. Tilskudsbeløbet, der første gang udbetales i  

 perioden 1. april - 31. december 1978 med 3/4, udgør grundbeløbet opreguleret  

 med den forventede ændring i bruttofaktorindkomsten, jfr. stk. 2, fra  

 henholdsvis 1. juli 1975 og 1. april 1976 til gennemsnit for perioden 1.  

 april - 31. december 1978. For de følgende år svarer tilskudsbeløbet til 4/3  

 af tilskuddet i perioden 1. april - 31. december 1978 reguleret i  

 overensstemmelse med ændringen i bruttofaktorindkomsten, jfr. stk. 2.  

 Tilskudsbeløbet skal anvendes til kollektive trafikformål.
Stk. 2.  Bruttofaktorindkomsten, jfr. stk. 1, der  

 opgøres på grundlag af de af Danmarks Statistik senest foretagne opgørelser i  

 det år, hvor tilskudsberegningen foretages, omfatter ikke  

 bruttofaktorindkomsten ved offentlige ydelser.
Endvidere opgøres  

 bruttofaktorindkomsten eksklusive realtilvæksten ved reguleringen af  

 investeringsandelen.
 Ikrafttrædelse.
 § 11.  Loven træder i kraft den 1. april 1978.
 Stk. 2.  Lov nr. 303 af 13. juni 1973 om  

 hovedstadsområdets kollektive personbefordring ophæves samtidig.
 Givet på Christiansborg slot, den 8.  

 juni 1977.
 Under Vor Kongelige Hånd og Segl.
 MARGRETHE R.
 /Kjeld Olesen.
