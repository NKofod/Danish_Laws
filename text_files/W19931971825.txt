Bornholmer-ordningen Bornholmer-ordningen - investeringsfonds- og etableringskontoloven Referencer: EKL § 6 og IFL § 3 B Sagens omstændigheder var følgende:
 Spørgsmål:
Kan Ligningsrådet bekræfte, at interessenterne i A I-S til  

 anskaffelse af andele A I/S kan anvende etableringskontomidler og  

 investeringsfondsmidler uden opfyldelse af arbejdstidskravet i henhold til  

 lov nr. 1031 af 19/12 1992 og lov nr. 391 af 21/6 1993? Svar:
 Se sagsfremstilling og begrundelse.
 Sagsfremstilling og begrundelse:
Andelsselskabet B a.m.b.a. er ved at opføre en foderblandingsfabrik  

 på Rønne Havn.
Bygningen opføres på et areal, der  

 lejes af Rønne Kommune på en uopsigelig 31-årig  

 lejekontrakt, og den samlede anskaffelsessum for fabrikken udgør 69,9  

 mio. kr.
Heraf kan ca. 15 mio. kr. ifølge det oplyste  

 skattemæssigt klassificeres som driftsmidler.
Opførelsen af  

 denne foderblandingsfabrik ønskes finansieret ved at  

 leasingsarrangement indgået med et til formålet stiftet  

 interessentskab, A I/S (i det følgende kaldet interessentskabet).
Projektet udbydes i henhold til en rammeaftale, der omfatter alle forhold  

 vedrørende interessentskabets erhvervelse og udlejning af  

 foderblandingsfabrikken.
Således er interessentskabet allerede stiftet  

 den 8/9 1993, og har ud over nævnte rammeaftale underskrevet betinget  

 skøde på erhvervelsen af foderblandingsfabrikken samt en  

 administrationsaftale med Unileasing A/S, København.
Foderblandingsfabrikken sælges for 69,5 mio. kr. kontant til  

 interessentskabet, når bygningen er færdiggjort og driftsmidlerne  

 indlagt i bygningen.
Overtagelsen forventes at ske den 15/5 1994, og det er  

 en betingelse, at ejendommen overtages senest den 31/12 1994.
 Interessentskabets kapitalgrundlag tilvejebringes dels ved, at  

 interessenterne betaler 40.452.000 kr. kontant, og dels ved at  

 interessentskabet optager et 15-årigt fast forrentet lån på  

 29.358.000 kr. i Unibank.
Der udbydes 13.980 anparter a 5.000 kr., svarende til anskaffelsesprisen  

 på 69,9 mio. kr.
Hver interessent skal pr. anpart indbetale 2.900 kr.  

 kontant, således at investorerne i alt indbetaler 40.542.000 kr.  

 kontant, jf. ovenfor.
Interessentskabet udlejer straks fra overtagelsen foderblandingsfabrikken  

 til B a.m.b.a. på en 15-årig uopsigelig leasingkontrakt, i  

 henhold til hvilken kontrakt anskaffelsesummen ved betaling af  

 halvårlige ydelser afdrages ned til 50 pct., dvs. ned til 34.950.000  

 kr.
B a.m.b.a. har efter udløbet af leasingperioden pligt til at  

 anvise en køber, der vil overtage ejendommen for dette beløb,  

 der forventes at svare til fabrikkens markedsværdi.
 Leasingydelserne anvendes dels til at forrente og afdrage lånet  

 optaget i banken, dels til betaling af interessentskabets omkostninger  

 (herunder administrationshonorar og revisorudgifter ) og dels til udlodning  

 til investorerne.
 B a.m.b.a. har i hele leasingperioden en forkøbsret til ejendommen,  

 ligesom B a.m.b.a. efter at leasingkontrakten har løbet i 10 år,  

 og indtil den har løbet i 14 år, har ret til at købe  

 ejendommen for et beløb der svarer til den ikke amortiserede del af  

 anskaffelsessummen.
I hele lejeperioden er B a.m.b.a.'s betaling af leje garanteret af  

 Unibank: I de første to år derved at banken garanterer lejen, og  

 efter det andet år derved at Unibank på anfordring af  

 interessentskabet har pligt til at overtage ejendommen.
Denne forpligtigelse  

 er regaranteret af B a.m.b.a. over for Unibank, bl.a. ved at B a.m.b.a. til  

 Unibank håndpantsætter et obligationsdepot.
 I øvrigt indeholder leasingkontrakten sædvanlige vilkår  

 for en leasingkontrakt med hensyn til ansvar for bebyggelsen og forpligtelsen  

 for brugeren til at betale samtlige driftsudgifter vedrørende  

 ejendommen.
Interessentskabet driver virksomhed med udlejning af fast ejendom på  

 Bornholm.
Det er derfor tanken at anvende den såkaldte  

 'Bornholmer-ordning', hvorefter der kan frigives etableringskonto- og  

 investeringsfondsmidler, uden at arbejdstidskravet skal være opfyldt  

 for personer, der ønsker at tegne anparter i interessentskabet.
 Det er oplyst, at der ikke ydes offentlig støtte til anskaffelsen  

 af foderblandingsfabrikken, hverken til bebyggelse eller driftsmidler.
Vedrørende driftsmidler, der anskaffes i 1994, blev det forudsat i  

 projektet, at der fremsættes og vedtages en lovændring, hvorefter  

 reglerne udvides til også at omfatte driftsmidler anskaffet efter  

 udløbet af 1993. Hvis en sådan lovændring ikke blev  

 gennemført, ville driftsmidlerne blive finansieret på anden  

 måde. (Ved lov nr. 914 af 7/12 1993 blev adgangen til at anvende  

 investeringsfonds- og etableringskontomidler på Bornholm uden at  

 opfylde arbejdstidskravet udvidet.
Lempelsen omfatter herefter også  

 driftsmidler, der i indkomståret 1994 anskaffes til anbringelse og brug  

 i bygninger, hvor byggeriet er igangsat i indkomståret 1993 eller 1994  

 og færdigopført inden udgangen af indkom ståret 1994).
 Skatteforvaltningen i Rønne Kommune har udtalt, at det er  

 skatteforvaltningens opfattelse, at der til projektet kan hæves  

 investeringsfonds- og etableringskontomidler uden at arbejdstidskravet skal  

 opfyldes for den enkelte investor.
 Ligningsrådet bemærkede følgende:
Ved lov nr. 1031 af 19/12 1992 ændredes etableringskontoloven og  

 investeringsfondsloven.
Herefter kan etableringskonto og  

 investeringsfondsmidler i indkomståret 1993 hæves uden opfyldelse  

 af arbejdtidskravet til forlods afskrivning på bl.a. driftsmidler,  

 bygninger, der kan afskrives efter § 18 i afskrivningsloven, og særlige  

 installationer i sådanne bygninger, såfremt virksomheden er  

 beliggende i Bornholms Amtskommune.
Det er endvidere en betingelse, at de  

 omhandlede formuegoder efter anskaffelsen befinder sig i Bornholms  

 Amtskommune i mindst 2 år.
Kontohaveren må heller ikke inden for de første to år  

 efter anskaffelsen afhænde det eller de anskaffede formuegoder.
For  

 indkomståret 1994 gælder der tilsvarende regler for  

 anskaffelsesudgif ter vedrørende afskrivningsberettigede bygninger og  

 installationer heri, men ikke for anskaffelsesudgifter vedrørende  

 driftsmidler.
 Ved lov nr. 391 af 21/6 1993 om ændring af etableringskontoloven og  

 investeringsfondsloven fastsættes der af hensyn til EFs  

 statsstøtteregler indskrænkninger i adgangen til at anvende de  

 lempelige regler i lov nr. 1031 af 19/12 1992.
 I henhold til bestemmelserne i etableringskontolovens § 6, stk. 1, og  

 investeringsfondslovens § 3 B, stk. 1, gælder ophævelsen af  

 arbejdskravet på Bornholm ikke for anskaffelse af aktiver inden for  

 landbrug og fiskeri, såfremt der er ydet offentlig støtte til  

 anskaffelsen, og der opstår tilbagebetalingskrav herfor.
Det følger endvidere af etableringskontolovens § 6, stk. 2, og  

 investeringsfondslovens § 3 B, stk. 2, at ophævelsen af arbejdskravet  

 på Bornholm i en række tilfælde af anskaffelse af  

 driftsmidler og/eller erhvervsbygninger m.v., hvor der ikke er ydet  

 støtte, kun gælder, såfremt EFs almindelige betingelser  

 for ydelse af støtte er opfyldt.
Det er således en betingelse  

 for, at interessentskabet kan anvende særreglerne for Bornholm, at  

 betingelserne for støtte i EØF-forordning nr. 866-90 om  

 forbedring af vilkårene for forarbejdning og afsætning af  

 landbrugsprodukter er opfyldt.
Af tidsmæssige årsager ønskede interessentskabets  

 advokat ikke at afvente indhentelse af en udtalelse fra Jordbrugsdirektoratet  

 om, hvorvidt betingelserne i etableringskontolovens § 6, stk. 2, og  

 investeringskontolovens § 3 B, stk. 2, var opfyldt.
Han anmodede derfor om,  

 at dette blev forudsat i Ligningsrådets svar.
 Ligningsrådet besvarede herefter det stillede spørgsmål  

 således:
Da det er oplyst, at der ikke er ydet offentlig støtte til  

 anskaffelsen, hvoraf der kan opstå et tilbagebetalingskrav, og da  

 foderblandingsfabrikken overdrages til anskaffelsespris umiddelbart efter  

 færdiggørelsen i 1994 og senest den 31/12 1994, finder  

 Ligningsrådet under forudsætning af, at betingelserne i  

 etableringskontolovens § 6, stk. 2, og investeringsfondslovens § 3 B, stk. 2,  

 er opfyldt, at det stillede spørgsmål for så vidt  

 angår anskaffelse af bygninger og særlige installationer heri  

 må besvares bekræftende.
Det fremgår derimod direkte af lov  

 nr. 1031 af 19/12 1992, at der ikke kan frigives etableringskonto- eller  

 investeringsfondsmidler uden opfyldelse af arbejdskravet til anskaffelse af  

 driftsmidler i indkomståret 1994.
Da den samlede anskaffelsessum for foderblandingsfabrikken udgør  

 69,9 mio. kr., hvoraf 15 mio. kr. udgøres af driftsmidler, vil der  

 således alene kunne frigives investeringsfonds- og  

 etableringskontomidler for ca. 54,9 mio. kr. i forbindelse med køb af  

 foderblandingsfabrikken.
En investor, der køber en anpart på  

 5.000 kr., vil således kunne få frigivet henlagte midler for  

 3.927 kr.
