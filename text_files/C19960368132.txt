 Denne At-meddelelse oplyser om anmeldelse af ulykker og  

 forgiftningstilfælde til Arbejdstilsynet.
Anmeldelsens formål er at give Arbejdstilsynet, virksomheden,  

 sikkerhedsorganisationen og andre viden om, hvor og hvorfor arbejdsulykker  

 sker.
Denne viden kan benyttes i det forebyggende arbejde.
 Anmeldelserne udgør et vigtigt prioriteringsgrundlag for arbejdet med  

 udformningen af regler, informationsmateriale og uddannelse samt kampagner  

 over for arbejdsmiljøet.
Hvad er en arbejdsulykke? Ved en arbejdsulykke forstås en pludselig, uventet og skadevoldende  

 hændelse, der sker i forbindelse med arbejdet, og som medfører personskade.
Det er uden betydning, hvori arbejdet består, og hvordan tilskadekomsten  

 sker.
En færdselsulykke på gader og veje, hvor ulykken sker for en person  

 under udførelse af arbejde, fx en chauffør, en repræsentant eller en  

 færdselsbetjent, er en arbejdsulykke.
Bliver en person under arbejdets  

 udførelse udsat for vold fra mennesker eller dyr med skade som følge, er det  

 en arbejdsulykke.
 I visse tilfælde er det vanskeligt at trække en skarp grænse mellem, hvad  

 der er en ulykke, og hvad der er en arbejdsbetinget lidelse.
 En høreskade forvoldt ved en eksplosion er en ulykke, mens en høreskade  

 forvoldt ved lang tids ophold i et kraftigt støjmiljø er en arbejdsbetinget  

 lidelse.
Et snitsår, der giver anledning til infektion med efterfølgende  

 blodgiftning, er en ulykke.
Hvis slid på huden, kombineret med kontakt med  

 eksemfremkaldende stoffer, medfører eksem, er det en arbejdsbetinget lidelse.
 En rygskade, opstået ved et fald, er en ulykke, mens en rygskade, opstået  

 ved lang tids arbejde i en forkert arbejdsstilling, er en arbejdsbetinget  

 lidelse.
En skade, som opstår pludselig og uventet i forbindelse med løft, og hvor  

 skadelidte normalt ikke har belastende løftearbejde, er en arbejdsulykke.
En  

 skade, som opstår pludselig i forbindelse med løft, men hvor skaden skyldes  

 et i øvrigt belastende løftearbejde, er en arbejdsbetinget lidelse, jf.  

 At-meddelelse nr. 6.02.2, Anmeldelse af arbejdsbetingede lidelser.
Hvad er en arbejdsskade? Arbejdsskader er en fælles betegnelse for de skader, man pådrager sig i  

 sit arbejde, dvs. for både arbejdsulykker og arbejdsbetingede lidelser.
 Om anmeldelse af arbejdsbetingede lidelser, se At-meddelelse nr. 6.02.2,  

 Anmeldelse af arbejdsbetingede lidelser.
Hvad skal anmeldes og af hvem? Ulykker og forgiftningstilfælde, der har medført arbejdsudygtighed i 1 dag  

 eller mere ud over tilskadekomstdagen, skal anmeldes til Arbejdstilsynet.  

 Arbejdsudygtigheden behøver nødvendigvis ikke at ligge i umiddelbar  

 tilknytning til ulykkesdagen.
Det er arbejdsgiveren, der har pligt til at anmelde arbejdsulykken.
Alle  

 har dog ret til at anmelde en arbejdsulykke; dvs. skadelidte selv,  

 skadelidtes læge eller en anden, som handler på skadelidtes vegne, kan  

 anmelde en arbejdsulykke til Arbejdstilsynet.
Sker ulykker og forgiftningstilfælde ved brug af maskiner eller andre  

 tekniske indretninger, skal der foretages anmeldelse, selv om skadelidte ikke  

 er ansat.
Anmeldelsen skal foretages af ejeren eller brugeren af maskinen  

 eller den tekniske indretning.
Hvis fx en kunde i et møntvaskeri kommer til  

 skade ved en centrifuge, skal vaskeriets ejer anmelde ulykken til  

 Arbejdstilsynet.
 Når der indtræffer alvorlige ulykkestilfælde og forgiftninger, skal det  

 stedlige arbejdstilsyn straks underrettes, fx telefonisk.
Ulykker ved søfart og fiskeri skal ikke anmeldes til Arbejdstilsynet, men  

 til Søfartsstyrelsen, og anmeldelse skal ske på en særlig blanket, der kan  

 fås hos Søfartsstyrelsen.
Undtaget fra denne regel er ulykker, som sker ved  

 lastning og losning.
Disse ulykker skal anmeldes til Arbejdstilsynet.
 Ulykker i forbindelse med off-shore-aktiviteter skal ikke anmeldes til  

 Arbejdstilsynet, men til Energistyrelsen.
 Arbejdsgiveren har også pligt til at anmelde arbejdsulykker til sit  

 forsikringsselskab/Arbejdsskadestyrelsen efter reglerne i lov om forsikring  

 mod følger af arbejdsskade.
Hvordan skal anmeldelse ske? Anmeldeblanket:
 Arbejdstilsynet og Arbejdsskadestyrelsen har i fællesskab udarbejdet en  

 anmeldeblanket, der skal anvendes ved anmeldelse af arbejdsulykker.  

 Blanketten skal anvendes både ved anmeldelsen til Arbejdstilsynet og ved  

 anmeldelse til forsikringsselskabet/Arbejdsskadestyrelsen, når skadelidte  

 ønsker at rejse erstatningssag i henhold til lov om forsikring mod følger af  

 arbejdsskade.
Anmeldeblanketten er et blanketsæt, som består af 4 blanketter: en grøn,  

 en blå, en rosa og en grå blanket.
Grøn blanket er anmeldelsen til  

 Arbejdstilsynet, blå blanket er anmeldelsen til  

 forsikringsselskabet/Arbejdsskadestyrelsen, rosa blanket er til  

 virksomheden/sikkerhedsorganisationen, og grå blanket er til skadelidte.
 Blanketten kan rekvireres hos de lokale arbejdstilsynskredse,  

 forsikringsselskaberne eller hos Arbejdsskadestyrelsen.
 Anmeldeveje:
 - Grøn blanket skal altid sendes til Arbejdstilsynet i den kreds, hvor  

 ulykken er sket.
- Blå blanket skal, når skadelidte ønsker at få rejst en erstatningssag,  

 og det er arbejdsgiveren som anmelder, sendes til først behandlende læge, som  

 skal udfylde lægeerklæringen på blankettens bagside.
Herefter skal lægen  

 returnere blanketten til arbejdsgiveren, som så skal sende den til sit  

 forsikringsselskab.
Er arbejdsgiveren selvforsikret, eller der ikke er tegnet  

 forsikring, skal blanketten sendes til Arbejdsskadestyrelsen.
 Blå blanket skal, når skadelidte ønsker at få rejst en erstatningssag, og  

 anmelderen er en anden end arbejdsgiveren, sendes til Arbejdsskadestyrelsen.
 Blå blanket skal ikke sendes, hvis skadelidte ikke ønsker at få rejst en  

 erstatningssag.
 - Rosa blanket er til virksomheden og sikkerhedsorganisationen.
 - Grå blanket er til skadedlidte.
 Anmeldelse til Arbejdstilsynet skal ske hurtigst muligt, dog senest 9  

 dage efter første fraværsdag.
Hvordan bruges anmeldelsen? Virksomhedens sikkerhedsgruppe skal bruge anmeldelsen ved sin undersøgelse  

 af ulykken eller forgiftningstilfældet.
Ved undersøgelsen skal den søge at  

 finde årsagen til ulykken og søge at gennemføre foranstaltninger, der kan  

 hindre gentagelse.
Til dette formål er der på den kopi af anmeldelsen, som  

 sikkerhedsorganisationen får udleveret (rosa blanket), anført en række  

 faktorer, der bør tages i betragtning ved undersøgelsen.
Der er også afsat  

 plads til forslag om forebyggende foranstaltninger.
 På de virksomheder, hvor der ikke findes en sikkerhedsgruppe, skal  

 arbejdsgiveren og medarbejderne foretage undersøgelsen.
 Arbejdstilsynet bruger anmeldelsen til:
- Arbejdspladsundersøgelse Arbejdstilsynet foretager i et udvalgt antal tilfælde en undersøgelse på  

 arbejdsstedet.
Formålet med undersøgelsen er at få klarlagt de  

 arbejdsmiljømæssige forhold, der er årsag til ulykken, samt at få iværksat de  

 nødvendige forebyggende foranstaltninger i samarbejde med virksomheden.
 De anmeldelser, der ikke undersøges umiddelbart, kan indgå i et senere  

 tilsynsbesøg og i forbindelse med de kampagner og særlige indsatser, som  

 Arbejdstilsynet gennemfører.
- Edb-registrering og analyse Arbejdstilsynet registrerer anmeldelserne i en database, der bl.a.  

 anvendes til at kortlægge, hvor og i hvilket omfang ulykker sker.
 Den statistik, der udarbejdes på grundlag af denne registrering, anvendes  

 bl.a. til prioritering af den forebyggende indsats, til kortlægning af  

 arbejdsmiljøproblemer og til vurdering af behovet for særlige kampagner m.v.
 Oplysninger, der kan henføres til bestemte virksomheder eller  

 personer, offentliggøres ikke.
Anmeldelse til forsikringsselskab Ønsker skadelidte, at sagen skal behandles med henblik på eventuel  

 erstatning, skal anmeldelse ske efter reglerne i lov om forsikring mod følger  

 af arbejdsskade; dvs. arbejdsgiveren skal anmelde ulykken til det  

 forsikringsselskab, hvor virksomheden har tegnet lovpligtig  

 arbejdsskadeforsikring.
Er der ikke tegnet forsikring, eller er  

 arbejdsgiveren selvforsikret, skal anmeldelse ske til Arbejdsskadestyrelsen.
 Anmeldelse til forsikringsselskabet eller Arbejdsskadestyrelsen fritager  

 ikke for anmeldelsen til Arbejdstilsynet.
Udlevering af oplysninger Enhver person kan få de oplysninger om sig selv, der er i registreret for  

 arbejdsulykker og forgiftningstilfælde i overensstemmelse med den særlige  

 registerforskrift.
Jens Andersen Baggrund:
- Bekendtgørelse om anmeldelse af arbejdsulykker m.v. til Arbejdstilsynet - Bekendtgørelse om regler efter den tidligere  

 arbejderbeskyttelseslovgivning, der med mindre ændringer forbliver i kraft  

 efter arbejdsmiljølovens ikrafttræden (ikraftholdelsesbekendtgørelsen).
 Nummer og dato på nævnte bekendtgørelser findes i At-meddelelse nr.  

 0.02.1, de indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
Arbejdstilsynet Landskronagade 33 2100 København Ø Telefon 39 15 20  

 00 I At-meddelelse 0.01.1 findes en fortegnelse over gældende At-meddelelser.
