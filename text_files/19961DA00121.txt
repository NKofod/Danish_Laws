Nr BTB 121 Betænkning over Forslag til folketingsbeslutning om forbud mod kommunal  

 støtte til Tvindskoler eller tidligere Tvindskoler, der er omdannet til nye  

 skoler   

 Nr B 121 1996-97, 1. samling Afgivet af Socialudvalget Afgivet: 19970529 Udvalget har behandlet beslutningsforslaget i nogle møder og har herunder stillet spørgsmål til socialministeren, som denne har besvaret skriftligt.
 Endvidere har udvalget stillet et spørgsmål til undervisningsministeren,  

 som denne har besvaret i samråd.
 Nogle af udvalgets spørgsmål og socialministerens svar herpå er tillige  

 med undervisningsministerens talepapir til samrådet optrykt som bilag til  

 betænkningen.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse.
Et mindretal inden for flertallet (Venstres og Det Konservative  

 Folkepartis medlemmer af udvalget) anser det som regeringens fulde ansvar at  

 finde en varig løsning på problemerne med Tvindskolerne.
Mindretallet hæfter  

 sig ved, at socialministeren i samarbejde med undervisningsministeren vil  

 finde en model, der kan tilgodese de forskellige hensyn, der skal tages efter  

 bistandsloven, og samtidig tage hensyn til skolernes frihed.
 Mindretallet finder, at dette skal ske hurtigst muligt.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret.
Mindretallet mener, at det er helt grotesk, at Folketinget skal opleve, at  

 en regering, der med de største armbevægelser har gennemført en lov, der  

 stopper yderligere misbrug af offentlige midler til Tvindimperiets skoler,  

 gør det på en sådan måde, at de offentlige tilskud, der stoppes med den ene  

 lov, fortsat kan gives efter en anden lov.
Indtrykket af, at det hele var et  

 stort illusionsnummer, understreges af, at når regeringen bliver gjort  

 opmærksom på, at der i lovgivningen er et hul så stort som en ladeport, vil  

 den ikke medvirke til at stoppe hullet og dermed gøre den oprindelige  

 Tvindlov effektiv i forhold til de løfter, der blev givet både til  

 Folketinget og til den danske befolkning.
Nemlig, at nu var det slut med, at  

 Tvind kunne misbruge skatteydernes penge.
Undervisningsministeren gjorde sig nærmest til en helt ved at få sat en  

 stopper for Tvinds mangeårige misbrug.
Nu viser det sig, at det hele har  

 været et stort anlagt absurd politisk skuespil.
Det ansvarlige Radikale  

 Venstre stopper et misbrug i undervisningsministerens regi, men lover  

 samtidig deres store regeringspartner Socialdemokratiet, at adgangen til  

 fortsat at holde Tvindcirkuset kørende ikke forhindres, fordi adgangen til de  

 offentlige kasser stadig er åben via socialministerens bistandslov.
 Det er politisk umoralsk i en skala, som sjældent er set værre.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Kirsten Jacobsen (FP) Dansk Folkeparti havde ikke medlemmer i udvalget.
Bilag 1 Nogle af udvalgets spørgsmål til socialministeren og dennes svar herpå Spørgsmål 7:
Vil ministeren præcisere punkt for punkt, hvem der fører tilsyn med  

 skolens eller opholdsstedets undervisning, det pædagogiske tilbud, skolernes  

 bygningsmæssige tilstand og budget for børn, der er anbragt eller, hvor  

 kommunen betaler for opholdet (forældrebetaling) på et opholdssted (småskole)  

 eller efterskole? Svar:
 Efter bistandslovens § 33, stk. 1, kan kommunalbestyrelsen træffe  

 beslutning om foranstaltninger efter stk. 2, når det må anses for at være af  

 væsentlig betydning af hensyn til et barns eller en ungs særlige behov for  

 støtte.
 Efter lovens § 33, stk. 2, nr. 9, kan kommunalbestyrelsen beslutte at yde  

 økonomisk støtte til ophold på kost- eller efterskole, når  

 forældremyndighedsindehaveren ikke selv har midler dertil.
 Lovens § 33, stk. 2, nr. 9, kan anvendes i tilfælde, hvor der ikke skal  

 ske en egentlig anbringelse uden for hjemmet, men f.eks. hvor barnet eller  

 den unge har et særligt behov for støtte - og hvor barnets eller den unges  

 problemer er mindre alvorlige end det, der danner grundlag for en anbringelse  

 uden for hjemmet.
 Den økonomiske støtte ydes til forældremyndighedens indehaver.
 Bistandslovens § 33, stk. 2, nr. 10, giver hjemmel til, at  

 kommunalbestyrelsen kan beslutte at anbringe barnet eller den unge uden for  

 hjemmet, på en døgninstitution, i en plejefamilie eller på et andet godkendt  

 opholdssted, som må anses for egnet til at imødekomme barnets eller den unges  

 særlige behov.
 I disse tilfælde skal opholdsstedet være godkendt som egnet af den  

 stedlige kommunalbestyrelse eller af anden offentlig myndighed efter reglerne  

 herom, jf. bistandslovens § 66. Der kan f.eks. være tale om efterskoler, der  

 er godkendt af Undervisningsministeriet.
 Efter bistandslovens § 32, stk. 1, har kommunalbestyrelsen forpligtelse  

 til at føre tilsyn med de forhold, hvorunder børn og unge i kommunen lever.  

 Denne forpligtelse gælder alle børn og unge i kommunen, også de børn og unge,  

 der har ophold på efterskoler.
Efter bistandslovens § 66 d, stk. 1, fører forældremyndighedsindehaverens  

 opholdskommune løbende tilsyn med barnets eller den unges forhold under  

 opholdet uden for hjemmet og træffer bestemmelse om ændret opholdssted,  

 behandling, uddannelse m.v. under opholdet, i det omfang det må anses for  

 nødvendigt under hensyn til formålet med anbringelsen.
Kommunen skal herunder  

 påse, at den plan, der er lagt for indsatsen for barnet, følges op.
Den  

 anbringende kommune må som led i tilsynet også vurdere, om barnet modtager  

 den relevante undervisning.
Kommunen har pligt til at føre tilsyn med barnet eller den unge med  

 regelmæssige mellemrum og opretholde personlig kontakt med barnet eller den  

 unge og anbringelsesstedet.
Det gælder, uanset hvilken type opholdssted  

 barnet eller den unge er anbragt i.
Tilsynet på en efterskole påhviler Undervisningsministeriet i henhold til  

 § 13 i højskoleloven.
Tilsynet indeholder både en pædagogisk og en økonomisk  

 vinkel og omfatter skolernes hele drift - både undervisningsmæssige,  

 administrative og økonomiske forhold.
Det økonomiske tilsyn omfatter gennemgang af regnskaber, kontrol med  

 tilskudsgrundlaget og kontrol med tilskudsbetingelserne.
Dette tilsyn hviler  

 primært på det arbejde, som skolernes revisorer gennemfører.
 Efter lov nr. 506 af 12. juni 1996 fører Undervisningsministeriet ikke  

 længere tilsyn med Tvinds efterskoler.
Tvinds småskoler er opholdssteder efter bistandslovens § 66, der er  

 godkendt som egnede af den stedlige kommunalbestyrelse med et nærmere bestemt  

 socialpædagogisk indhold.
Som følge heraf påhviler den almindelige  

 tilsynsforpligtelse den stedlige kommunalbestyrelse.
Tilsynet omfatter den  

 daglige drift, herunder opholdsstedernes budget m.v. og det pædagogiske  

 arbejde.
 Det er alene børn og unge, der er anbragt efter bistandslovens § 33, stk.  

 2, nr. 10, der har ophold i et sådant opholdssted.
Som nævnt ovenfor har forældremyndighedsindehaverens opholdskommune pligt  

 til at føre tilsyn med det anbragte barn.
Dette gælder naturligvis også, når  

 barnet er anbragt i en småskole.
 Spørgsmål 8:
Vil ministeren bekræfte, at hun har indledt et samarbejde med  

 undervisningsministeren for at løse problemet vedrørende Tvind? Svar:
 Jeg kan bekræfte, at undervisningsministeren og jeg har et samarbejde i  

 forbindelse med spørgsmålet om anbringelse af børn og unge i opholdssteder,  

 der er godkendt af anden offentlig myndighed, jf. bistandslovens § 66,  

 herunder også spørgsmål i forbindelse med Tvindskoler.
Bilag 2 Undervisningsministerens talepapir til samråd Jeg kan bekræfte, at der i §§ 11 og 11 a i lov om folkehøjskoler,  

 efterskoler, husholdningsskoler og håndarbejdsskoler, populært kaldet  

 højskoleloven, er hjemmel til, at ministeren tilbagekalder godkendelsen af en  

 skole i bestemte situationer som beskrevet i de nævnte lovbestemmelser.
 Jeg kan ligeledes bekræfte, at de 18 nye Tvindskoler, som havde søgt om  

 godkendelse efter højskoleloven, ikke blev godkendt, fordi der efter mit skøn  

 ikke var tilstrækkelig sikkerhed for, at de opfyldte godkendelsesbetingelsen  

 i § 10, stk. 1, nr. 2, om, at skolen i sit virke som selvejende  

 uddannelsesinstitution skal være uafhængig og skolens midler alene må komme  

 skolens skole- og undervisningsvirksomhed til gode.
Når der spørges til, hvorfor jeg ikke har frataget de eksisterende  

 Tvindefterskoler deres godkendelse, må jeg bekræfte, at de Tvindefterskoler,  

 som efter lovændringerne sidste år fik frataget tilskud, fortsat er godkendte  

 i henhold til højskoleloven.
Så vidt jeg kan forstå, er det disse gamle  

 skoler, det drejer sig om, når der nu tales om eksisterende Tvindskoler.
Kernen i sidste forårs lovændringer til lovene om de frie skoler, også  

 kaldet Tvindlovene, var anvendelsen af de offentlige tilskud.
Lovændringerne  

 havde til formål at forhindre misbrug af statslige og kommunale tilskud i  

 form af etablering og drift af skolekoncerner og lignende centralt styrede  

 fællesskaber.
Kravene til skolerne om at være reelt uafhængige og om at  

 anvende skolens midler alene til skolens eget skoleformål blev slået klart  

 fast.
 Samtidig vedtoges det med fremtidig virkning at fratage de navngivne  

 Tvindskoler de offentlige tilskud i henhold til skolelovgivningen.
 Lovene angik ikke konkrete skolers godkendelse.
Jeg er som minister forpligtet til at sikre, at godkendte skoler fortsat  

 opfylder de til enhver tid gældende regler for at forblive godkendte.
Det  

 gælder også de eksisterende Tvindskoler.
 Da der for tiden ved domstolene verserer en retssag om Tvindlovgivningens  

 grundlovmæssighed, vil jeg imidlertid afvente denne retssag, før jeg tager  

 skridt til at overveje evt. skolegodkendelser.
