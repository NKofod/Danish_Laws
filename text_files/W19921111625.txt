 Antaget, at en faglig organisations registrering og videregivelse af  

 oplysninger om sikkerhedsrepræsentanter, omfattet af andre faglige  

 organisationers forhandlingsret, måtte antages at stride mod lovens § 3, stk.  

 1, og § 4, stk. 2.
 Registertilsynet modtog en klage over, at en fagorganisation havde udsendt  

 lister over såvel sikkerhedsrepræsentanter, der var omfattet af denne  

 fagorganisations forhandlingsret, som sikkerhedsrepræsentanter med  

 tilhørsforhold til andre fagorganisationer.
Fagorganisationen var den forhandlingsberettigede organisation for de  

 kommunalt ansatte indenfor det pågældende erhvervsområde.
Dette indebar, at  

 organisationen varetog oplysnings- og uddannelsesopgaver over for de af  

 organisationens medlemmer, der var sikkerhedsrepræsentanter.
Organisationen  

 mente således, at man havde en forpligtelse til at holde de af deres  

 medlemmer, der var valgt som sikkerhedsrepræsentanter, orienteret om emner,  

 der var relevante i denne sammenhæng.
I forbindelse med dette arbejde havde organisationen ønsket at opbygge et  

 netværk inden for de enkelte amter bestående af personale med ansvar for  

 sikkerhedsopgaver.
Til dette formål udsendte organisationen i august 1990 et  

 spørgeskema til lederne af alle kommunale institutioner i Danmark inden for  

 det pågældende erhvervsområde og bad dem oplyse navn, stilling og  

 organisationsforhold for sikkerhedsrepræsentanter m.v.
Disse oplysninger blev  

 senere systematiseret og tilbagesendt til hvert enkelt amt vedlagt en liste  

 indeholdende de ovennævnte oplysninger.
Formålet med fremsendelsen af disse lister, indeholdende oplysninger om  

 faglig organisation, var således at styrke muligheden for et samarbejde inden  

 for de enkelte amters område mellem personer, der beskæftigede sig med  

 sikkerhedsforhold.
Med hensyn til oplysningerne om faglige  

 organisationsforhold var disse fra foreningens side begrundet i, at  

 sikkerhedsrepræsentanter var omfattet af de fagretlige systemer og som sådan  

 kunne sidestilles med øvrige repræsentanter for de faglige organisationer.
I  

 flere henseender var det således relevant at have oplysninger om, hvilken  

 faglig organisation, der i givet fald varetog den pågældendes interesse.
 Fagorganisationen havde ikke indhentet udtrykkeligt samtykke til  

 videregivelsen af disse oplysninger, idet organisationen var gået ud fra, at  

 de personer, som ikke havde ønsket oplysningerne videregivet, blot havde  

 undladt at indberette dem.
 Registertilsynet udtalte, at det i registerlovens forstand ikke kunne  

 antages at være et naturligt led i den normale drift af en fagorganisation  

 med forhandlingsret for kommunalt ansatte inden for et givent erhvervsområde,  

 at organisationen med henblik på eventuel etablering af samarbejde mellem de  

 enkelte amters sikkerhedsrepræsentationer indhentede og registrerede  

 oplysninger om sikkerhedsrepræsentanter, der var omfattet af andre faglige  

 organisationers forhandlingsret, og videregav disse oplysninger til centrale  

 arbejdsenheder inden for erhvervet i de enkelte amter.
 Registertilsynet var derfor af den opfattelse, at fagorganisationens  

 registrering og videregivelse af oplysninger om sikkerhedsrepræsentanter,  

 omfattet af andre faglige organisationers forhandlingsret, måtte antages at  

 stride mod lovens §§ 3, stk. 1, og 4, stk. 2.
Registertilsynet meddelte på den baggrund i medfør af lov om private  

 registre § 23, stk. 1, fagorganisationen pålæg om at ophøre med at registrere  

 og videregive oplysninger om sikkerhedsrepræsentanter omfattet af andre  

 faglige organisationers forhandlingsret.
Registertilsynet meddelte endvidere  

 i medfør af § 23, stk. 1, organisationen pålæg om at slette allerede  

 registrerede oplysninger herom.
 Fagorganisationen har efterfølgende meddelt at pålægget er efterkommet.
 (* 1) Registertilsynets Årsberetning 1992 side 90.
