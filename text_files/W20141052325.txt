Offererstatningslovens § 6 a  egen skyld eller accept af risiko og erstatningsansvarslovens § 26  forbrydelser mod kønssædeligheden, nævnets j.nr. 14-520-04786 I en periode på ca. 20 dage blev ansøger ved trusler på eget og familiens liv tvunget til at opholde sig på en bestemt adresse sammen med skadevolder, dog således at ansøger enkelte gange i perioden var alene i lejligheden, ligesom hun enkelte gange gik alene i kiosken.
Skadevolder tvang endvidere med vold og trusler på livet ansøger til at prostituere sig, idet hun blev tvunget til at indrykke en annonce på internettet og i tilknytning hertil at modtage 3-5 kunder, som hun gav seksuelle ydelser til.
Skadevolder tildelte i perioden endvidere jævnligt ansøger spark og slag med knyttet hånd på kroppen, ligesom han en nat flere gange tog kvælertag på ansøger, truede hende på livet, slog hende flere gange i hovedet med knyttet hånd og sparkede hende to gange på kroppen.
Skadevolder blev dømt for overtrædelse af straffelovens § 260, stk. 1, nr. 1, (ulovlig tvang) og § 245, stk. 1 (kvalificeret vold). Skadevolder er også tidligere dømt for vold og vidnetrusler begået mod ansøger.
Ansøgers bistandsadvokat nedlagde i retten påstand om godtgørelse for tort på i alt 380.000 kr.
Forsvareren bestred kravet både størrelses- og pligtmæssigt, hvorefter retten besluttede ikke at tage kravet under påkendelse.
Nævnet tilkendte herefter ansøger godtgørelse for tort på 60.000 kr.
Godtgørelsens størrelse blev fastsat på baggrund af en konkret vurdering af sagen, herunder karakteren af frihedsberøvelsen og overgrebene.
Nævnet lagde herved vægt på, at overgrebene blev udøvet under sådanne særligt krænkende, ydmygende eller hånende omstændigheder, at de var egnede til at krænke ansøgers selv- og æresfølelse.
