 Kommunen havde krævet tilbagebetaling af for meget udbetalt  

 boligstøtte for 1985, da den faktiske husstandsindkomst på grund af, at N.N.  

 i 3 måneder modtog efterløn fra sin fraseparerede ægtefælle, blev væsentligt  

 større end den oprindeligt beregnede, og da N.N. ikke havde givet meddelelse  

 herom.
 Amtsankenævnet mente ikke, at der skulle ske tilbagebetaling.
 Styrelsen udtalte, at såfremt boligstøttemodtageren klart kan  

 dokumentere, at der fra et givet tidspunkt er indtrådt en væsentlig og varig  

 indkomstændring, og en særskilt boligstøtteberegning for hver af perioderne  

 mindsker tilbagebetalingskravet, kan der foretages regulering efter de  

 retningslinier, som ville være fulgt, såfremt støttemodtageren selv havde  

 givet oplysning om indkomstændringen i rette tid.
 Styrelsen ville ikke modsætte sig, at den pågældende indkomstændring  

 blev betragtet som varig, og den kom således kun til at påvirke perioden 1.9.  

 - 31.12.1985.
 Bygge- og Boligstyrelsen mente herefter, at kommunen havde været  

 berettiget til at kræve N.N.'s boligstøtte for tiden 1.9. - 31.12.1985  

 tilbagebetalt.
 »I brev af 18. december 1987 har Sønderborg Kommune klaget over  

 Sønderjyllands Amtsankenævns afgørelse af 19. november 1987, hvorefter nævnet  

 har ophævet det af Sønderborg Kommune over for N.N. rejste krav om  

 tilbagebetaling af for meget udbetalt boligstøtte i 1985, 2.920 kr.
 Boligstyrelsen skal i denne anledning meddele, at Amtsankenævnets  

 afgørelser ikke kan indbringes for anden administrativ myndighed.  

 Boligministeren kan dog optage en sag til behandling, når det skønnes, at  

 sagen er af principiel betydning.
 Efter Boligstyrelsens opfattelse er det et spørgsmål af principiel  

 karakter, hvorvidt der ved afgørelsen af sager om tilbagebetaling af for  

 meget udbetalt boligstøtte kan lægges vægt på, hvorvidt en stedfunden  

 forhøjelse af den oprindelige beregnede husstandsindkomst er af væsentlig og  

 varig karakter.
 Det fremgår af sagen, at N.N.'s boligstøtte i 1985 blev beregnet på  

 grundlag af en husstandsindkomst på 128.000 kr.
 Den endelige husstandsindkomst på baggrund af slutligningsresultaterne for  

 1985, opgjort i henhold til socialindkomstlovens regler, beløb sig til  

 201.000 kr.
 Indkomststigningen skyldtes, at N.N. i 3 måneder modtog efterløn efter sin  

 fraseparerede ægtefælle, som var afgået ved døden den 10. august 1985.
 Sønderborg Kommune har oplyst, at det ikke fremgår af sagen, at N.N. har  

 givet kommunen oplysninger om indkomstændringen.
 Endelig har Sønderborg Kommune foretaget en periodeopdeling af  

 tilbagebetalingskravet, hvorved kravet blev nedsat fra 8.760 kr. til 2.920  

 kr.
 Boligstyrelsen skal i denne anledning meddele, at det fremgår af  

 boligstøttelovens § 38, at ansøgeren skal oplyse kommunalbestyrelsen om alle  

 forhold, der kan medføre nedsættelse eller bortfald af boligstøtten.
 Det fremgår videre af den dagældende boligstøttelovs § 41, at såfremt  

 ansøgeren har undladt at give meddelelse som omhandlet i § 38, stk. 3, eller  

 i øvrigt mod bedre vidende uberettiget har oppebåret boligstøtte, skal han  

 eller hans dødsbo tilbagebetale det beløb, som er oppebåret med urette.
Det er i tilslutning hertil i Boligstyrelsens cirkulære af 30. august  

 1982, pkt. 14.6, fastsat, at boligstøttemodtagere, som får udbetalt  

 boligstøtte i forhold til socialindkomsten, skal have omberegnet  

 boligstøtten, når den faktiske husstandsindkomst overstiger den beregnede  

 husstandsindkomst med mindst 25% og mindst 15.000 kr.
Såfremt boligstøtten er  

 ydet i forhold til den forventede fremtidige indkomst, skal boligstøtten  

 omregnes, når den faktiske husstandsindkomst overstiger beregningsgrundlaget  

 med mindst 10.000 kr.
Som udgangspunkt gøres op med hvert boligstøtteår for sig, således at de  

 økonomiske forhold efterfølgende bedømmes for hele boligstøtteåret under eet,  

 selvom en indkomstfremgang først er indtrådt i løbet af boligstøtteåret.
Der  

 sker således regulering for hele året på grundlag af den højere indkomst.  

 Hvis boligstøttemodtageren klart kan dokumentere, at der fra et givent  

 tidspunkt er indtrådt en væsentlig og varig indkomstændring, og en særskilt  

 boligstøtteberegning for hver af perioderne mindsker tilbagebetalingskravet,  

 kan der foretages regulering efter de retningslinier, som ville været fulgt,  

 såfremt boligstøttemodtageren selv havde givet oplysning om indkomstændringen  

 i rette tid.
I den konkrete sag skal den forhøjede indkomst i perioden 1. september -  

 31. december 1985 indgå i husstandsindkomsten.
Såfremt indkomstændringen kan  

 betragtes som varig i boligstøttelovens forstand - hvilket Boligstyrelsen  

 efter omstændighederne ikke vil modsætte sig i den konkrete sag - påvirker  

 ændringen kun husstandsindkomsten i perioden 1. september - 31. december  

 1985.
Boligstyrelsen er herefter af den opfattelse, at Sønderborg Kommune har  

 været berettiget til at kræve N.N.'s boligstøtte for tiden 1. september - 31.  

 december 1985 tilbagebetalt.« 2. Til orientering.
 3. Til orientering.
 Der henvises til j.nr. 1987-1976.
