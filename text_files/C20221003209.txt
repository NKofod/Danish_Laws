Cirkulære om tildeling af Justitsministeriets Medalje for International Tjeneste § 1. Medalje for International Tjeneste kan tildeles ansatte på Justitsministeriets område, der har ydet en fortjenstfuld international indsats for Danmark.
Medalje for International Tjeneste tildeles for indsatser efter den 1. januar 1948.
 Stk. 2. Tildeling af medaljen foretages af justitsministeren.
 Stk. 3. Tildeling af medaljen kan ske posthumt til nære pårørende.
 Stk. 4. Tidligere udsendte, jf. stk. 1, tildeles én medalje for deres samlede indsats i perioden fra 1948 og efter dette tidspunkt.
 Stk. 5. Ved behandlingen af indstillinger efter stk. 3 vil der blive indhentet og behandlet relevante personoplysninger om den indstillede, herunder oplysninger fra Kriminalregisteret om eventuelle strafbare forhold.
§ 2. Medaljen præges i sølv og bærer på aversen kongekronen oven på en gennemgående smal firrodet kompasrose.
På reversen indgraveres udsendt for Danmark indskrevet i en krans af egeblad.
Stk. 2. Til medaljen hører et hvidt krydsbånd med fire brede mørkeblå striber.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
 Stk. 3. Ved gentagen tildeling skal der anden gang påhæftes medaljens krydsbånd et egeblad i sølv, og tredje gang påhæftes medaljens krydsbånd et egeblad i guld.
 § 3. Til medaljen medfølger et patent med motivation.
 § 4. Justitsministeriets Medalje for International Tjeneste overrækkes af justitsministeren eller den, som ministeren har delegeret kompetencen til.
 § 5. Medaljen tildeles som personlig ejendom.
 § 6. I øvrigt fastsættes de nærmere forhold af Justitsministeriet.
 § 7. Cirkulæret træder i kraft den 1. oktober 2022.
 Stk. 2. Cirkulære nr. 9456 af 12. april 2019 om tildeling af Justitsministeriets Medalje for International Tjeneste ophæves.
