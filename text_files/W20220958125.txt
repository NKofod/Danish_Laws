Arbejdsmiljøklagenævnet fastholdt påbud om at sørge for, at der ikke forekom alenearbejde for unge i en butik efter kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage (unge under 18 år - alenearbejde) Resume Arbejdsmiljøklagenævnet vurderede, at arbejdsgiver ikke i tilstrækkelig grad havde sikret, at der ikke forekom alenearbejde for en ung ikke undervisningspligtig ansat i en butik, i tidsrummet omkring kl 19.00 til 20.00.
 Det skyldtes, at ungarbejderen ikke var under opsyn af en ansat over 18 år, hvormed ungarbejderen reelt arbejdede alene.
Nævnet lagde blandt andet vægt på, at det på grund af butikkens størrelse og indretning ikke var muligt for den ansatte over 18 år at se ungarbejderen i kasseområdet.
Det var heller ikke muligt at høre eller tale med ungarbejderen på grund af arbejdet med pakker og kunder samt fyldte reoler, kølemontrer m.v., der var placeret mellem lagerindgangen og kasseområdet.
 Afgørelsen blev truffet af et flertal på 6 ud af nævnets 11 stemmeberettigede medlemmer.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 5. oktober 2021 om alenearbejde for unge.
 Arbejdsmiljøklagenævnet har nu afgjort sagen på møde den 22. februar 2022.
 Resultatet er:
  Arbejdsmiljøklagenævnet fastholder Arbejdstilsynets afgørelse af 5. oktober 2021 med påbud til jer om at sørge for, at der ikke forekommer alenearbejde for unge i butikken efter kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage.
 Det betyder, at nævnet er kommet til samme resultat som Arbejdstilsynet.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at I ikke i tilstrækkelig grad havde sikret, at der ikke forekom alenearbejde for en ung ikke undervisningspligtig ansat i butikken på [adresse udeladt], i tidsrummet omkring kl 19.00 til 20.00 den 5. august 2021.
 Det skyldes, at ungarbejderen ikke var under opsyn af en ansat over 18 år, hvormed ungarbejderen reelt arbejdede alene.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøget den 20. september 2021 fik oplyst af butikschefen, at en ungarbejder havde været alene i kasseområdet i tidsrummet omkring kl 19.00 til kl 20.00 den 5. august 2021.
 Der var en ansat over 18 år på arbejde, men denne havde befundet sig ved lagerindgangen ca. 12 meter (i fugleflugt) fra kasseområdet, hvor han udleverede pakker til kunder.
 Nævnet lægger også vægt på, at Arbejdstilsynet ved tilsynsbesøget konstaterede, at det på grund af butikkens størrelse og indretning ikke var muligt for den ansatte over 18 år at se ungarbejderen i kasseområdet.
 Det var heller ikke muligt at høre eller tale med ungarbejderen på grund af arbejdet med pakker og kunder samt fyldte reoler, kølemontrer m.v., der var placeret mellem lagerindgangen og kasseområdet.
 Nævnet finder, at Arbejdstilsynets billeder understøtter deres konstateringer.
Nævnet lægger endelig vægt på, at der er en særlig voldsrisiko i forbindelse med unges arbejde i butikker, hvorfor der er forbud mod, at unge inden for denne branche arbejder alene i de tidsrum, hvor risikoen anses for at være størst.
Unge skal derfor være under opsyn af en voksen for at beskytte den unge.
 Nævnet har lagt til grund, at der skete et røveri i butikken den 5. august 2021 på et tidspunkt i tidsrummet mellem kl 19.00 og kl. 20.00.
Om reglerne Det følger af arbejdsmiljøloven, at unge under 18 år ikke må arbejde i tidsrummet mellem kl. 20 og kl. 6. Beskæftigelsesministeren kan fastsætte særlige regler om, at udgangspunktet kan fraviges for fag eller faglige områder, hvor forholdene gør det nødvendigt eller ønskeligt, for unge, der er fyldt 15 år, og som ikke længere er omfattet af undervisningspligten, dog således at unge under ingen omstændigheder må arbejde i tidsrummet mellem kl. 24 og kl. 4.
 Det følger af reglerne om unges arbejde, at ved arbejde i åbningstiden i bagerbutikker, kiosker, grillbarer, videobutikker, netcaféer, servicestationer og lignende må unge ikke beskæftiges mellem kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage, medmindre de unge arbejder sammen med en person over 18 år.
 Det følger desuden af reglerne om unges arbejde, at ved arbejde i øvrigt, der indebærer en særlig risiko for vold, må unge ikke beskæftiges, medmindre de unge arbejder sammen med en person over 18 år.
Bemærkninger til klagen [Partsrepræsentant udeladt] har anført i klagen, at der aldrig er medarbejdere, der arbejder alene i butikken.
Da røveriet fandt sted var der således tre ansatte på arbejde.
Kollegaen over 18 år befandt sig i åbningen til lagerlokalet, som ligger i umiddelbar tilknytning til butikken.
Afstanden mellem kasseområdet og lagerindgangen er i fugleflugt omkring 12 meter.
I loftet er der en spejlkuppel, hvor al aktivitet ved kasseområdet kan ses fra alle vinkler i butikken.
Røveriet tog kun 30 sekunder.
 De unge kan i hele arbejdstiden kontakte mindst én kollega over 18 år uden brug af tekniske hjælpemidler, og ofte er der visuel kontakt.
[Partsrepræsentant udeladt] anfører, at visuel kontakt ikke er et krav, jf.
Arbejdstilsynets vejledning nr. 9581 af 27. juni 2019 pkt. 2.6. Afgørelsen er derfor mere vidtrækkende, end reglerne foreskriver, og den unge ansatte kan ikke anses for at have arbejdet alene.
[Partsrepræsentant udeladt] oplyser supplerende, at arbejdsforholdene er sikre  butikken er overskueligt indrettet, og de har aldrig tidligere været udsat for røveri.
Pengene er bag lås og slå, og ved det konkrete tyveri forlod røveren også hurtigt butikken, da han fandt ud af det.
Alle medarbejdere er instrueret i, hvordan de skal forholde sig i tilfælde af røveri.
De er også instrueret i, hvordan de kan undgå farlige situationer, og butikken er overvåget, hvilket er synligt markeret.
Der er overfaldsalarm ved kassen, som går direkte til et alarmfirma, og der er også vippekontakt, som aktiverer en høj lyd i butiksarealet.
De oplyser, at medarbejderen vurderede, at der ikke var behov for at aktivere disse.
Nævnet bemærker, at jeres oplysninger er indgået i behandlingen af sagen, men har ikke ført til et andet resultat.
Der er som udgangspunkt en særlig voldsrisiko i forbindelse med unges arbejde i butikker, og udgangspunktet er derfor, at de ikke må arbejde i butikker i det tidsrum, hvor risikoen normalt er størst.
Undtagelsen til denne gælder for ikke undervisningspligtige unge, men det kræver dog, at den unge skal være under opsyn af en voksen.
Undtagelsen fortolkes restriktivt, hvilket konkret betyder, at der kan være situationer, hvor unge på grund af arbejdspladsen eller forholdene i øvrigt må anses for reelt at have arbejdet alene.
Nævnet finder, at det var tilfældet ved røveriet den 5. august, selvom der var en ansat over 18 år ved lagerindgangen.
 Tilstedeværelsen af eventuelle alarmer/kaldesystemer er heller ikke tilstrækkeligt, da de som udgangspunkt forudsætter, at den unge har adgang til dem og kan gøre brug af dem i den konkrete situation.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
Et mindretal på 5 af nævnets medlemmer finder at, Arbejdstilsynet ikke har dokumenteret, at der er grundlag for påbuddet, idet der ikke er tale om alenearbejde, fordi der var en ansat over 18 år på arbejde i et tilstødende lokale.
Mindretallet finder, at Arbejdstilsynet ikke har godtgjort, at der ikke kunne kommunikeres med den ansatte over 18 år.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 2062 af 16. november 2021.
Om ungarbejde  § 60, stk. 1, jf. stk. 3, i lov om arbejdsmiljø, jf. lovbekendtgørelse nr. 2062 af 16. november 2021.
 § 13, stk. 2, i bekendtgørelse om unges arbejde, jf. bekendtgørelse nr. 1049 af 30. maj 2021  Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20210077620 [Adressat udeladt], Att: Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø Kapitel 10 Unge under 18 år § 60. Ved beskæftigelse af unge under 18 år skal der ved arbejdets planlægning, tilrettelæggelse og udførelse tages hensyn til den unges alder, udvikling og helbredstilstand samt til indvirkningen på skolegang eller anden uddannelse.
Stk. 3. Beskæftigelsesministeren fastsætter nærmere regler om unges beskæftigelse, herunder højere aldersgrænser end 15 år for beskæftigelse ved visse former for arbejde, med henblik på at sikre, at arbejdet kan udføres sikkerheds- og sundhedsmæssigt fuldt forsvarligt.
Der kan fastsættes særlige regler for unge under uddannelse.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1049 af 30. maj 2021 om unges arbejde § 13 Stk. 2. Ved arbejde i åbningstiden i bagerbutikker, kiosker, grillbarer, videobutikker, netcaféer, servicestationer og lignende må unge ikke beskæftiges mellem kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage, medmindre de unge arbejder sammen med en person over 18 år.
