Ved Arbejdsrettens dom af 27/9 1990 i sag nr. 90.291 (Arbejdsretligt  

 Tidsskrift 1990, s. 152.) fik SiD medhold i, at en konflikt på overenskomst  

 med krav om eksklusiv- eller fortrinsklausul over for Esbjerg  

 Fiskeriforenings Samlecentral var retmæssig.
Herefter besluttede  

 fiskeriforeningen at lukke samlecentralen, hvorved et antal SiD-medlemmer  

 mistede deres arbejde.
Arbejdstagersiden indklagede herefter  

 fiskeriforeningen og dennes arbejdsgiverorganisation for Arbejdsretten med  

 påstand om, at lukningen af virksomheden var en overenskomststridig lock-out.
 Arbejdsretten fandt det efter bevisførelsen ikke godtgjort, at  

 lukningen af virksomheden var sket i kamphensigt, hvorfor fiskeriforeningen  

 blev frifundet for påstanden.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Arbejdsgiverforeningen for Handel, Transport og Service for Sydvestjydsk  

 Arbejdsgiverforening for Handel og Servicefag for Esbjerg Fiskeriforenings  

 Samlecentral for Arbejdsretten, hvor klagerne under domsforhandlingen har  

 nedlagt følgende endelige påstande:
 1. Indklagede Esbjerg Fiskeriforenings Samlecentral har ved lukningen af  

 centralen iværksat en overenskomststridig lockout.
 2. Indklagede Esbjerg Fiskeriforenings Samlecentral skal betale en efter  

 Arbejdsrettens skøn fastsat bod.
 3. Arbejdsgiverforeningen for Handel, Transport og Service tilpligtes for  

 delagtighed i det begåede overenskomstbrud til Specialarbejderforbundet i  

 Danmark at betale en efter Arbejdsrettens skøn fastsat bod.
 De indklagede har påstået frifindelse.
Af sagen fremgår, at Esbjerg Fiskeriforenings Samlecentral blev etableret  

 i 1972 som en servicevirksomhed for fiskerne til modtagelse af mindre laster.  

 Samlecentralen, hvor arbejdet med undtagelse af lastoptagningen er dækket af  

 en overenskomst med Specialarbejderforbundets afd.
Transport i Esbjerg, var  

 åben for modtagelse af laster døgnet rundt i modsætning til Esbjerg  

 Fiskeauktion, hvor lastoptagningen foregår fra kl. 3.00. Dette medførte i  

 1989/90 en forskydning af oplosninger fra Esbjerg Fiskeauktion til  

 Samlecentralen og et deraf følgende ønske fra forbundets afd.
Transport i  

 Esbjerg om overenskomstdækning for det losningsarbejde, som også ved  

 Samlecentralen blev udført af medlemmerne af lastklubben.
Forhandlingerne  

 herom endte imidlertid, uden at man nåede til enighed om vilkårene, herunder  

 om optagelse af en eksklusiv- eller fortrinsbestemmelse i overenskomsten.
Efter et møde i Arbejdsretten den 25. juni 1990 blev der herefter af  

 forbundet varslet konflikt over for Samlecentralen med krav om oprettelse af  

 overenskomst med eksklusiv- eller fortrinsbestemmelse for lastoptagerne.
Den  

 varslede strejke og nogle varslede sympatistrejker, der skulle begynde den  

 26. juli 1990, blev drøftet ved et medlemsmøde i Esbjerg Fiskeriforening den  

 13. juli 1990. I et af foreningens formand Verner Christensen underskrevet  

 referat fra mødet hedder det:
 »Kl. 9.00 besluttede vi i Esbjerg Fiskeriforening, at der skulle  

 indkaldes til et medlemsmøde kl. 11.00, for at orientere om konflikten i  

 Esbjerg Fiskeriforening's Samlecentral, samt de varslede sympatikonflikter.
 På trods af den korte varslingstid var der fremmødt ca. 50 fiskere.
 Verner Christensen orienterede om strejken og sympatistrejken, som er  

 varslet til torsdag den 26. juli 1990 kl. 00.00.
 Der var bred enighed om, at man ikke skulle underskrive en ny  

 overenskomst, hvor der var eksklusivbestemmelser for lastklubben.
 De to bestående overenskomster henholdsvis i 4/5 bassin og auktionshallen  

 med eksklusivbestemmelser var nok.
Der var flere medlemmer som mente, at man skulle nedlægge Samlecentralen,  

 hvis man på den måde kunne forhindre sympatikonflikterne i at blive  

 effektive.« De varslede konflikter blev drøftet på ny ved et bestyrelsesmøde den 19.  

 juli 1990 i Esbjerg Fiskeriforening.
I mødereferatet hedder det bl.a.:
 »ad pkt. 1. Samlecentralen.
VC bød velkommen og opridsede situationen fra starten.  

 Arbejdsgiverforeningen vil ikke underskrive en eksklusivaftale.
VC havde  

 foreslået SID, at man lavede et tillæg til den gamle overenskomst, hvor det  

 skulle være medlemmer fra SID-Transport, Esbjerg, som skulle foretage  

 oplosningen i samleren, men dette ville SID ikke gå med til.
Der skulle stå,  

 Lastklubben under SID-Transport.
 1. strejkevarsel lød på alle medlemmer af vores arbejdsgiverforening samt  

 Fiskeindustriens arbejdsgiverforening.
 2. strejkevarsel lød på alt lastoptagning, sortering og transport af  

 konsumfisk Esbjerg.
 Der udspandt sig en stor debat om forskellige muligheder, som der havde  

 været på tale ved de mange møder.
 Kontoret undersøger opsigelsesfristen for Johnny Pedersen i  

 samlecentralen.
 Arbejdsgiverforeningens jurister undersøger de juridiske aspekter angående  

 en lukning og kommer med en tilbagemelding herom.
Efter stor debat enedes de tilstedeværende bestyrelsesmedlemmer at give  

 formand Verner Christensen mandat til at lukke Samlecentralen..........« Endelig blev der den 26. juli 1990 afholdt en ekstraordinær  

 generalforsamling i Esbjerg Fiskeriforening, bl.a. for at tage stilling til  

 den eventuelle lukning af Samlecentralen, som formanden havde fået mandat til  

 at gennemføre under det forudgående bestyrelsesmøde.
I referatet fra  

 generalforsamlingen hedder det bl.a.:
»Dirigenten gav ordet til formanden, som orienterede om sagens forløb  

 i Samlecentralen.
Man havde altid ment, at det var de enkelte skippere, der  

 var arbejdsgiver, men i Arbejdsretten den 25. juni 90 havde SID fået medhold  

 i, at det er Samlecentralen, som er arbejdsgiver, og at SID har ret til at  

 kræve en overenskomst.
Vi er enige med SID om løn og arbejdsforhold, men vi  

 vil ikke underskrive en overenskomst, hvor der er eneret for lastoptagere, og  

 det vil DA heller ikke.
DA har meddelt LO, at man ikke kan strejke for at få  

 en eksklusivaftale.
 Derfor ophævedes strejken, og sagen skal prøves ved Arbejdsretten.
Hvis SID får medhold i Arbejdsretten, så strejken samt sympatistrejken er  

 lovlig, kan konflikten udvides, og derved kan det blive nødvendigt at lukke  

 Samlecentralen for at undgå en arbejdskamp med SID.
Vi vil blive de små i  

 denne kamp, og økonomisk vil det ramme os hårdt.
 Formanden henviste til et bestyrelsesmøde i foreningen den 19/7 90, hvor  

 bestyrelsen vedtog at give Verner Christensen mandat til at lukke  

 Samlecentralen, hvis det skønnes som en udvej for at undgå konflikter.
 Der udspandt sig en debat herom samt fremtidsudsigterne i Samlecentralen.
Efter indgående debat forespurgte dirigenten, om der var nogen i  

 forsamlingen, der kunne tilslutte sig bestyrelsens beslutning af 19/7 90? Kaj Albrechtsen ønskede en skriftlig afstemning herom..........
Den i referatet omtalte Arbejdsretssag, under hvilken man fra  

 arbejdsgiverside ønskede prøvet, om det var foreneligt med Hovedaftalens §4  

 at betinge afslutning af de varslede konflikter af opfyldelse af kravet om en  

 eksklusiv- eller fortrinsbestemmelse, blev afgjort ved Arbejdsrettens dom af  

 27. september 1990 i sag nr. 90.291, der frifandt forbundet.
Dommen blev  

 samme dag omtalt i en artikel i Vestkysten, i hvilken det bl.a. hedder:
»Lasteklubben i Auktionshallen er i sin fulde ret til at strejke for  

 en overenskomst med eksklusivaftale.
Det fastslog Arbejdsretten, da den i  

 formiddag afsagde dom i den faglige strid mellem Lasteklubbens 13 medlemmer  

 og Esbjerg Fiskeriforenings Samlecentral.
De to parter skal imorgen sammen med deres organisationer, henholdsvis  

 Sydvestjysk Arbejdsgiverforening og SiD- Transport, tage fat på nye  

 forhandlinger om indholdet af en overenskomst, som skal være på plads senest  

 tre døgn efter domsafsigelsen.
Ellers træder SiDs sympati-strejkevarsel mod  

 al losning og sortering af fisk i Esbjerg i kraft.
Det vil med andre ord sige  

 natten mellem søndag og mandag.
Denne tidsfrist kan dog muligvis udsættes,  

 hvis der er udsigt til, at parterne vil finde en løsning på konflikten.
 I forhandlingerne mellem Lasteklubben og Esbjerg Fiskeriforening er det  

 store problem netop spørgsmålet om eksklusivaftale/fortrinsret.
- Vi vil ikke bindes til en aftale, hvor der kun må losses fisk op ved  

 Samlecentralen, hvis der er hyret lastefolk til det, siger formanden for  

 Esbjerg Fiskeriforening, Verner Christensen.
Vi har hele tiden været  

 indstillet på at lave en overenskomst for Samlecentralen, men hvis vi ender  

 med de samme stramme regler som i Auktionshallen, hænger Samlecentralen i en  

 meget, meget tynd tråd.
Så har den ingen eksistensberettigelse mere.
Og hvis  

 SiD gør brug af deres strejkeret, der vil ramme hele fiskeindustrien, er der  

 ingen tvivl om, at vi simpelt hen nedlægger Samlecentralen.........« Den følgende dag - den 28. september 1990 - afholdtes et møde mellem  

 repræsentanter for forbundet og for Sydvestjydsk Arbejdsgiverforening, uden  

 at enighed kunne opnås.
Det blev dog aftalt at udsætte strejkens og  

 sympatistrejkens start fra mandag den 1. til onsdag den 3. oktober 1990.  

 Heller ikke under et nyt møde den 1. oktober 1990 lykkedes det imidlertid  

 parterne at nå til enighed, ifølge de indklagede fordi forbundet fastholdt  

 kravet om, at overenskomsten skulle omfatte også losningen af rejer og  

 hummere samt industrifiskernes bifangster, et arbejde, som lastoptagerne  

 beskæftiget ved Samlecentralen ikke forud havde udført, idet industrifiskerne  

 har fornødent mandskab om bord til selv at udføre losningen.
Da de varslede strejker herefter måtte forventes iværksat fra onsdag den  

 3. oktober 1990, valgte Esbjerg Fiskeriforenings formand Verner Christensen  

 at lukke Samlecentralen i overensstemmelse med det mandat hertil, som han  

 tidligere havde fået.
Meddelse om lukningen og den samtidige udmeldelse af  

 Sydvestjydsk Arbejdsgiverforening blev givet i en række skrivelser af 1.  

 oktober 1990 til forbundets afd.
Transport i Esbjerg og til de medlemmer af  

 forbundet, som hidtil havde været beskæftiget i Samlecentralen, ligesom der  

 samme dag skete afmelding til distriktstoldkammeret, aflysning af  

 vægteftersyn, opsigelse af telefonabonnement og forsikringer m.v. samt  

 fremsendt anmodning til revisionsfirmaet om at afslutte Samlecentralens  

 regnskab.
Lukningen af Samlecentralen og reaktionerne herpå gav i de følgende dage  

 anledning til flere artikler i pressen.
I en omtale heraf i Vestkysten den 2.  

 oktober 1990 hedder det således bl.a.:
»Samtalecentralen på fiskerihavnen er nedlagt.
Denne beslutning traf  

 Esbjerg Fiskeriforening, der ejer Samlecentralen, efter at forhandlingerne om  

 en overenskomst med lastoptagerne i Auktionshallen brød sammen i går.
 Fra og med i dag kan fiskerne nu kun få losset deres fisk fra kl. 3.00 om  

 morgenen, hvis fisken skal sælges på auktionen, og uanset hvor lille lasten  

 er, skal der bruges lastoptagere til arbejdet.
Det er losning af industrikutternes bifangster af konsumfisk, der er årsag  

 til sammenbruddet i forhandlingerne.
Esbjerg Fiskeriforening krævede at få  

 industrikutternes bifangster friholdt af overenskomsten, der indeholdt en  

 eksklusivaftale/fortrinsret til lastoptagerne i Auktionshallen.
Men  

 Auktionshallens Lasteklub og SiD Transport stod fast i deres krav om, at også  

 dette område skal være dækket af overenskomsten med Samlecentralen.
Alle  

 andre punkter i overenskomstforslaget var parterne enige om.
- Det kan vi simpelt hen ikke være med til, siger formanden for Esbjerg  

 Fiskeriforening, Verner Christensen.
Industritrawlernes bifangster har altid  

 været fri, således at det er fiskeskipperens egen afgørelse, hvem der skal  

 losse hans konsumfisk.
Det er ikke normalt, at der bruges lastoptagere til  

 dette arbejde.
Vi kan under ingen omstændigheder underskrive en overenskomst  

 på andres vegne.
 - Dertil kommer, at man kan frygte, at en sådan overenskomst med  

 eksklusivaftale også vil blive brugt overfor andre modtagere af bifangster  

 fra industriflåden.
- Hvis vi får så snævre regler overalt i Esbjerg, vil kutterne ikke bruge  

 Esbjerg mere, siger Verner Christensen.
Landingerne vil forsvinde fra byen,  

 fordi kutterne vil søge andre havne.
Der er mange landings-alternativer både  

 langs den jyske vestkyst og i nabolande, hvor forholdene er langt mere frie.  

 Vi har jo allerede oplevet dette i Auktionshallen, hvor overenskomsterne er  

 så stramme, at de jager mange fiskere væk.
Derfor skrev vi ikke  

 under.........
- Jeg beklager dybt, at vi må tage skridtet med at lukke Samlecentralen,  

 siger Verner Christensen.
Den har fungeret godt, har en stigende omsætning  

 bl.a. ved at tiltrække mange udenbys mindre kuttere, og de ansatte på  

 Samlecentralen har også været glade for deres arbejdsplads.
- Nu er der kun Auktionshallen tilbage, hvor losningen er begrænset af  

 overenskomster fra kl. 3.00 om morgenen, og hvor fiskerne ikke selv må losse  

 så meget som et kilo, siger Verner Christensen.
Det vil helt sikkert jage de  

 mange små udenbys kuttere, som Samlecentralen har trukket til Esbjerg, væk  

 igen.« I en artikel i samme dagblad den 3. oktober 1990 hedder det:
»Nedlægningen af Samlecentralen har efterladt Esbjerg fiskerihavn med  

 et langt ringere serviceniveau end de øvrige vestjyske fiskerihavne, hvor  

 fiskerne flere steder kan få losset deres fisk døgnet rundt, mens losningen  

 ved auktionen i Esbjerg først kan begynde fra kl. 3.00 om morgenen.
Det  

 skyldes indholdet i den overenskomst, auktionsmesteren har med SiD Transport,  

 der organiserer såvel de folk, der skal losse fiskene, som folk der senere  

 skal sortere fiskene.
 - Derfor har jeg indkaldt såvel hallearbejderne, lastoptagerne, de  

 tidligere ansatte ved Samlecentralen samt SiD Transport til et møde i  

 eftermiddag, hvor vi skal drøfte situationen, siger auktionsmester Sigurd  

 Berg Thomsen.
- På en eller anden måde må det problem løses, fortsætter Sigurd Berg  

 Thomsen.
Jeg kan ikke sidde passivt og se på, at fiskene nu igen bliver  

 landet og solgt uden om auktionssystemet.
Som auktionsmester kan jeg ikke  

 leve med forholdene, som de er i dag.
I går hentede Hvide Sande Samlecentral fisk fra Esbjerg- kuttere og kørte  

 dem til Hvide Sande, hvor de blev solgt på auktionen.
Også i formiddag blev  

 der landet fisk i Esbjerg udenom auktionen, og det er den situation,  

 auktionsmesteren vil forsøge at ændre.
Foreløbig er der ingen planer om, hvorvidt den nu nedlagte Samlecentral  

 skal genopstå med en anden ejer end Esbjerg Fiskeriforening.« Bladet Arbejdsgiveren omtalte lukningen den 8. oktober 1990. I artiklen  

 hedder det bl.a.:
»Det krav kan vi ikke imødekomme.
Derfor har vi omgående lukket, selv  

 om det betyder nedlæggelse af 15 arbejdspladser og ringere service for  

 fiskerne.
 Sådan kommenterer formanden for Esbjerg Fiskeriforening, Verner  

 Christensen, den dramatiske afslutning på en strid mellem foreningen - hvis  

 samlecentral var medlem af Sydvestjysk Arbejdsgiverforening - og SiD  

 Transport Esbjerg.
- Perspektivet var nemlig yderligere, tilføjer Verner Christensen, at SiD  

 Transport gennem såkaldte sympatiaktioner kunne ramme ikke alene  

 Samlecentralen, men også alle øvrige arbejdsgivere på både fiskerihavnen og  

 trafikhavnen.
Det kunne få helt uoverskuelige konsekvenser.....« I den følgende tid blev der fra forskellig side foretaget sonderinger med  

 henblik på at få Samlecentralen genåbnet under en eller anden form.
Til  

 belysning heraf har forbundet fremlagt dels et overenskomstforslag, som blev  

 fremsendt til forbundets Esbjerg afdeling fra Sydvestjydsk  

 Arbejdsgiverforening pr. telefax den 29. oktober 1990, dels en artikel i  

 Vestkysten fra den 31. oktober 1990 og et læserbrev fra driftleder Geert  

 Gregersen i Esbjerg Fiskeriforening, gengivet i bladet den 5. november 1990.
 I artiklen hedder det bl.a.:
»- Det er et vildt skud i luften, når SiD på deres generalforsamling  

 påstår, at Esbjerg Fiskeriforening ikke ønsker, at Samlecentralen skal åbne  

 igen.
Selvfølgelig ønsker vi det, siger Gert Gregersen.
Men det skal ikke ske  

 på SiDs præmisser.
- Arbejdsrettens dom, som gik os imod, drejede sig udelukkende om fisk til  

 Auktionshallen.
Det erkender vi og den dom retter vi os efter.
Men når SiD  

 som nu kræver, at også fisk, der ikke landes til Auktionen, også skal  

 inddrages i overenskomsten med eksklusivaftale, går de langt videre i deres  

 krav, end der er belæg for i Arbejdsrettens dom.
De fangster, der nu er årsag til problemer mellem SiD og Esbjerg  

 Fiskeriforening, er industrikutternes bifangster samt hummer og rejer.
Disse  

 fangster er hidtil blevet losset enten at kutternes mandskab eller af det  

 private firma Kutterservice.
- SiD ønsker at bruge Arbejdsrettens dom til noget andet end det grundlag,  

 den blev afsagt på, siger formanden for Esbjerg Fiskeriforening, Verner  

 Christensen.
Derfor kan man i høj grad diskutere, hvem der er en slyngel i  

 dette spil.
- Lastoptagerne i auktionshallen er ikke interesserede i at overtage  

 bifangsterne samt hummer og rejer, fortsætter Verner Christensen.
Jeg har en  

 anelse om, at det er lastoptagerne i industrihavnen med Ronald Søgård i  

 spidsen, der kører denne sag.
Jeg kender ikke deres motiver, men jeg kan  

 forestille mig, at de er ude efter et arbejdsområde, som andre har tradition  

 for.
- For mig at se er der ingen tvivl om, at Ronald Søgård ønsker  

 Kutterservice ud, siger Verner Christensen.
Men Kutterservice har været her i  

 mange år, og de skal selvfølgelig have lov til at blive.« I læserbrevet fra driftleder Geert Gregersen siges det bl.a.:
»På fiskeriforeningens generalforsamling dec. 1989 viste fiskerne  

 stor utilfredshed med, at auktionen ikke havde formået at indfri fiskernes  

 ønsker angående udvidelse af lossetid.
Da auktionsmesteren ikke var tilstede,  

 svarede formanden for fiskeriforeningen Verner Christensen, at samlecentralen  

 kunne benyttes, da der her var åbent på alle tider af døgnet.
Dette tilbud  

 tog fiskerne imod, og samlecentralen havde en blomstrende periode, som her  

 taler for sig selv. (Omsætning 1989 - 13 mill. - omsætning 6 mdr. i 1990 til  

 lukning - 35 mill.) Efter de 6 mdr. i 1990 modtog Esbjerg fiskeriforening besked fra SiD ang.  

 overenskomst på lastoptagning.
Da samlecentralen altid har haft en  

 landingsfrihed blev dette afslået, men ønskede kutterne lastmand - kontaktede  

 man lastklubben.
I alle fiskerihavne, hvor der er en samlecentral, har man landingsfrihed,  

 dette ønsker man selvfølgelig også i Esbjerg.
Men det gør SiD ikke, de ønsker  

 al konsumfisk overenskomstdækket, dette er konkurrenceforvridende i forhold  

 til andre havne, hvor fiskerne selv kan gøre det, hvis de ønsker det.
 Derefter startede et 4 mdrs. fagretsligt spil, som mundede ud i at  

 samlecentralen blev pålagt overenskomst på lastoptagning med  

 fortrinsret/monopol.
Samlecentralen rettede sig efter arbejdsrettens dom, men når SiD, som nu  

 kræver, at også fisk, der ikke landes til auktionen skal inddrages i  

 overenskomsten med eksklusiv aftale, går de langt videre i deres krav, end  

 der er belæg for i arbejdsrettens dom. - Derfor blev vi nødt til (tvunget  

 til) at lukke samlecentralen.
Af fiskerihavne er Esbjerg det sted, hvor der  

 er landet flest rødspætter til bedste priser takket være samlecentralen med  

 frilanding.
Dette har de østjyske fiskere benyttet flittigt.
Det er nu slut,  

 da vi ikke kan være konkurrencedygtige - deraf vores harme over SiD.
På tirsdag d. 6.11.90 afholder SiD møde ang. de problemer der forefindes  

 på Esbjerg fiskerihavn, hvor lastklubben 1. og 5. bassin - hallearbejderne -  

 samlecentralens folk og kutterservice er indkaldt, men hvorfor har SiD glemt  

 sagens kerne? Vi - Esbjerg fiskeriforening og auktionen vil da gerne komme,  

 da vi mener at have stor part i sagen! Kan dette ikke lade sig gøre vil vi  

 gerne gi« jer et par ord med på vejen - prøv at imødekomme fiskernes  

 ønsker - åben samlecentralen - uden fisk intet arbejde.' Efter det oplyste åbnede en ny samlecentral på et senere tidspunkt med en  

 helt anden ejerkreds, som har indgået overenskomst omfattende også  

 lastoptagerne med forbundets Esbjerg afdeling.
 Fællesmøde i sagen blev afholdt den 7. december 1990. I referatet fra  

 mødet hedder det bl.a.:
 »Fra arbejdstagerside fastholdt man, at Esbjerg Fiskeriforenings  

 Samlecentral har iværksat en overenskomststridig lockout pr. 1. oktober 1990.
Fra arbejdsgiverside erklærede man, at virksomheden lukkede pr. 1. oktober  

 1990 i henhold til en forudgående generalforsamlingsbeslutning, hvorved  

 bestyrelsen bemyndigedes til at afgøre, hvorvidt virksomheden fortsat kunne  

 drives på et driftsmæssigt forsvarligt grundlag.
Virksomheden er afmeldt  

 overfor myndighederne for så vidt angår moms og skat, flere af virksomhedens  

 maskiner er bortsolgt, og lejemål af virksomhedens driftslokale er opsagt,  

 ligesom virksomheden er udmeldt af Arbejdsgiverforeningen.
Fra arbejdsgiverside bestred man under henvisning til ovenstående at der  

 er etableret lockout, idet virksomhedens lukning er reel og begrundet i en  

 driftmæssig vurdering og således ikke begrundet i arbejdsretlig  

 kamphensigt.....« For arbejdsretten er der afgivet forklaring af nedennævnte vidner.
Afdelingformand i forbundets Esbjerg afdeling Sven Erik Christensen har  

 forklaret bl.a., at man havde overenskomst med Samlecentralen for sorterernes  

 vedkommende, men ønskede overenskomst også for lastoptagerne, fordi en stor  

 del af deres arbejde efterhånden var flyttet fra auktionshallen til  

 Samlecentralen, der - modsat auktionshallen - ikke havde faste arbejdstider.  

 Man genoptog overenskomstforhandlingerne dagen efter Arbejdsrettens dom og  

 fastholdt fra afdelingens side, at man ville have eksklusivbestemmelse for  

 alt losningsarbejdet.
Man ønskede med andre ord samme vilkår som i  

 auktionshallen, medens arbejdsgiversiden ønskede losningen af hummer, rejer  

 og industrifiskernes bifangster holdt udenfor.
Det var egentlig vidnets  

 indtryk i dagene omkring den 1. oktober 1990, at lukningen af Samlecentralen  

 var definitiv.
Som dagene gik, og han blev kontaktet både af repræsentanter  

 for fiskeriforeningen og af fagforeningens medlemmer, fik han imidlertid det  

 indtryk, at lukningen var sket på skrømt, og at man gerne ville åbne igen.  

 Vidnet rettede på et tidspunkt henvendelse herom til arbejdsgiverforeningen,  

 hvor man bekræftede, at de skulle være med, hvis der kom nye forhandlinger  

 igang.
Den 29. oktober 1990 kom der pr. telefax et forslag fra  

 arbejdsgiverforeningen, men da der ikke var noget nyt i dette, gav det ikke  

 anledning til, at forhandlingerne blev genoptaget.
Næstformand i forbundets Esbjerg afdeling Jens Erik Christensen har  

 forklaret i overensstemmelse med forrige vidne.
Efter lukningen kontaktede  

 driftleder Gregersen afdelingen flere gange om ugen for at høre, om de da  

 ikke kunne få Samlecentralen igang igen.
Formanden for Esbjerg Fiskeriforening Verner Christensen har forklaret  

 bl.a., at Samlecentralen i sin tid blev etableret nærmest som en service for  

 foreningens medlemmer og ikke som et profitforetagende.
Samlecentralen har da  

 heller aldrig været nogen god forretning, idet den som regel har givet et  

 mindre underskud, som foreningen har dækket, hvad medlemmerne har accepteret.  

 Fordelen ved Samlecentralen fremfor auktionshallen var, at man kunne lande  

 fisk hele døgnet.
Overenskomstforhandlingerne vedrørende lastoptagerne  

 strandede på, at man fra fagforeningens side ville have en  

 eksklusivbestemmelse også for industrifiskernes bifangster.
Dem havde  

 fiskerne altid selv losset, fordi der var mandskab nok om bord til at sørge  

 for losningen.
Industrifiskerne havde sagt til vidnet, at de ikke mere ville  

 lande fisk ved Samlecentralen, hvis der blev lavet en overenskomst med  

 eksklusivbestemmelse for lastklubben også for så vidt angår bifangsterne.
De  

 ville i så fald melde sig ud af foreningen og lande deres fangster  

 andetsteds, hvilket de klart gav udtryk for under møderne i juli 1990. Det  

 ville betyde, at foreningen, hvis økonomi er baseret på de afgifter, man  

 opkrævede for losningen, ville gå i opløsning.
Efter lukningen den 1. oktober  

 1990 har vidnet ikke forhandlet med fagforeningen om genåbning af  

 Samlecentralen.
I givet fald skulle spørgsmålet herom have været forelagt  

 foreningens bestyrelse og formentlig også have været til afstemning på en  

 ekstraordinær generalforsamling.
Under hele sagens forløb har vidnet været i  

 kontakt med arbejdsgiverforeningen og rettet sig efter de anvisninger, han  

 fik, idet man ønskede at sikre sig, at man ikke gjorde noget forkert.  

 Lukningen af Samlecentralen var definitiv.
Da han derfor sidst i oktober 1990  

 fik en henvendelse fra arbejdsgiverforeningen, der sagde, at fagforeningen  

 havde ringet og givet udtryk for, at man var interesseret i at få  

 Samlecentralen åbnet igen, svarede vidnet blot, at det måtte han i givet fald  

 forelægge for bestyrelsen.
Direktør i Sydvestjydsk Arbejdsgiverforening Jens Hedegaard Knudsen har  

 forklaret bl.a., at han den 25. oktober 1990 havde en samtale med  

 afdelingsformand Sven Erik Christensen, der ville have at vide, om det var  

 arbejdsgiverforeningen, man i givet fald skulle forhandle med om en genåbning  

 af Samlecentralen, hvilket vidnet bekræftede.
Under samtalen spurgte  

 Christensen, om der var mulighed for at nå til enighed og få Samlecentralen  

 igang igen, hvis industrikutternes bifangster blev undtaget.
Vidnet svarede,  

 at det troede han ikke, men at han ville forelægge spørgsmålet for formanden  

 Verner Christensen.
Denne gav udtryk for nogen forundring over henvendelsen,  

 da Samlecentralen jo nu var lukket.
Han var dog villig til at undersøge, om  

 der kunne blive tale om at åbne igen, også fordi lukningen havde betydet tab  

 af arbejdspladser.
Det var baggrunden for det overenskomstforslag, som blev  

 sendt pr. telex den 29. oktober 1990, og hvori rejer og hummer nu ikke  

 længere var undtaget fra overenskomstens område, medens det fortsat gjaldt  

 bifangster i industrilaster.
Driftleder i fiskeriforeningen Geert Gregersen har forklaret bl.a., at han  

 leder auktionshallen, men inden lukningen også havde en del at gøre med  

 Samlecentralen.
Efter lukningen kom folkene derfra for at få arbejde i  

 auktionshallen, hvad han ikke kunne tilbyde dem.
Det var de meget skuffede  

 over, fordi afdelingsformanden havde givet dem forskellige løfter, som ikke  

 var blevet holdt.
Læserbrevet sendte han til Vestkysten på eget initiativ.
Til støtte for påstandene har forbundet anført, at begrebet lockout  

 forudsætter en kamphensigt, som her klart har været til stede og er  

 tilkendegivet allerede inden lukningen af Samlecentralen, således som det  

 fremgår af referaterne fra medlems- og bestyrelsesmøderne og den  

 ekstraordinære generalforsamling i Esbjerg Fiskeriforening i juli måned 1990.  

 Lukningen den 1. oktober 1990 var en følge af Arbejdsrettens dom af 27.  

 september 1990, den gik Samlecentralen imod.
Efterfølgende indledte man  

 imidlertid nye forhandlinger på samme grundlag som hidtil.
Af udtalelserne  

 gengivet i de fremlagte avisartikler fremgår da også, at lukningen ikke som  

 påstået var ment som en definitiv lukning, men havde til formål at lægge pres  

 på fagforeningen.
Den 29. oktober 1990 fremkom da også et overenskomstforslag  

 fra arbejdsgiverforeningen, hvorved man klart viste, at der ikke var tale om  

 nogen reel lukning, men om en pression mod fagforeningen, der havde medlemmer  

 beskæftiget i Samlecentralen.
Udtalelserne fra driftleder Geert Gregersen,  

 gengivet i Vestkysten den 31. oktober 1990, kan heller ikke tolkes på anden  

 måde, end at lukningen af Samlecentralen blot var midlertidig, og at meningen  

 var at åbne igen på andre vilkår.
Det samme fremgår af hans senere læserbrev,  

 som næppe er indsendt på eget initiativ.
Hensigten med lukningen har været at  

 få fagforeningen til at slække på kravene.
Hertil kommer, at det ikke er  

 godtgjort eller blot sandsynliggjort, at lukningen skete af driftsmæssige  

 grunde.
De omsætningstal, som fremgår af Gregersens læserbrev, viser klart,  

 at der ikke var tale om en virksomhed i krise - tværtimod.
Der er intet, som  

 godtgør, at Samlecentralen ikke kunne have fortsat på de samme vilkår, som  

 var gældende for auktionshallen, specielt når man tager i betragtning den  

 fordel, Samlecentralen havde ved at give fiskerne mulighed for at lande fisk  

 døgnet rundt.
Forbundet har videre bestridt, at der er udvist passivitet med deraf  

 følgende fortabelse af adgangen til at gøre gældende, at der foreligger en  

 overenskomststridig lockout.
Man var oprindelig af den opfattelse, at der var  

 tale om en reel og definitiv lukning af Samlecentralen.
Der var derfor ikke  

 anledning til at reagere, før det efterfølgende viste sig, at det ikke havde  

 været tilfældet.
 Forbundet har endelig anført, at Arbejdsgiverforeningen for Handel,  

 Transport og Service har gjort sig delagtig i det skete overenskomstbrud ved  

 ikke på fællesmødet at have erkendt, at der forelå en overenskomststridig  

 lockout, og i konsekvens heraf at have givet pålæg til Samlecentralen om at  

 normalisere arbejdet.
De indklagede har anført, at det spørgsmål, som er forelagt retten til  

 afgørelse, i realiteten er, om en virksomhedsejer efter eget valg har ret til  

 at ophøre med at drive virksomhed, hvilket utvivlsomt må besvares  

 bekræftende.
Lukningen af Samlecentralen skete af driftsmæssige grunde og var  

 definitiv.
Der var derfor ikke tale om en overenskomststridig lockout,  

 hvortil kræves, at det godtgøres, at lukningen skete i kamphensigt.
Først et  

 par måneder efter lukningen gjorde man fra forbundets side gældende, at der  

 var tale om en overenskomststridig lockout.
Men det bevismateriale, hvortil  

 man henviser til støtte herfor, giver ikke grundlag for en sådan påstand.  

 Tværtimod var den reelle baggrund for lukningen sammensætningen af  

 fiskeriforeningens medlemskreds, der omfatter såvel konsumfiskere som  

 industrifiskere.
Det påhvilede foreningen at varetage begge gruppers  

 interesser, og i så fald var der reelt intet valg.
Stillet over for  

 fagforeningens krav om en eksklusivbestemmelse, som industrifiskerne ikke  

 kunne leve med, måtte man lukke Samlecentralen for at undgå en ødelæggende  

 konflikt.
Havde man accepteret fagforeningens krav, ville fiskeriforeningen  

 være gået i stykker og omsætningen dermed blevet reduceret så stærkt, at det  

 alligevel havde været nødvendigt at lukke Samlecentralen.
Det var baggrunden  

 for den bemyndigelse til at lukke centralen, som fiskeriforeningens formand  

 fik inden de afsluttende forhandlinger med fagforeningen.
Lukningen skete  

 ikke på skrømt, hvilket er afgørende, idet kamphensigten skal foreligge på  

 tidspunktet for lukningen, for at man kan tale om en lockout.
Hvad der  

 efterfølgende er passeret, er derfor ikke afgørende, men kan i øvrigt ikke  

 tages til indtægt for den opfattelse, at lukningen ikke var definitiv, men  

 blev iværksat for at lægge pres på fagforeningen.
Bevisbyrden herfor påhviler  

 forbundet, som ikke har opfyldt denne bevisbyrde.
Der er intet grundlag for i  

 givet fald at gøre også arbejdsgiverorganisationen ansvarlig, idet det i  

 hvert fald ikke på fællesmødet kan have stået organisationen klart, at de  

 påberåbte driftsmæssige grunde til lukningen ikke kunne føre til at anse  

 denne for retmæssig.
 Arbejdsretten skal udtale:
Efter bevisførelsen, herunder den forklaring, som er afgivet af  

 fiskeriforeningens formand Verner Christensen, og de fremlagte referater fra  

 foreningens møder i juli måned 1990, må det lægges til grund, at både  

 foreningens bestyrelse og medlemmerne forud for de afsluttende forhandlinger  

 med fagforeningen om en overenskomst for lastoptagerne i Samlecentralen har  

 været af den opfattelse, at en accept af kravet om en eksklusivbestemmelse  

 omfattende også industrifiskernes bifangster ville resultere i en sprængning  

 af foreningen og deraf følgende lukning af Samlecentralen.
Da der ikke under  

 forhandlingerne kunne opnås enighed om at undtage bifangsterne fra  

 overenskomstens område, valgte foreningens formand derfor i overensstemmelse  

 med den meddelte bemyndigelse at lukke Samlecentralen.
Lukningen medførte, at  

 fiskeriforeningens drift af Samlecentralen definitivt ophørte og ikke siden  

 er genetableret, hvorimod der senere er blevet åbnet en ny samlecentral med  

 en anden ejerkreds, med hvem fagforeningen har indgået overenskomst.
Under disse omstændigheder finder Arbejdsretten det ikke godtgjort, at  

 lukningen af Samlecentralen skete i kamphensigt som påstået af forbundet.
De  

 indklagedes frifindelsespåstand tages derfor til følge.
 T h i k e n d e s f o r r e t :
 De indklagede, Dansk Arbejdsgiverforening for Arbejdsgiverforeningen for  

 Handel, Transport og Service på egne vegne og for Sydvestjydsk  

 Arbejdsgiverforening for Handel og Servicefag for Esbjerg Fiskeriforenings  

 Samlecentral, frifindes i denne sag.
 I sagsomkostninger skal klagerne, Landsorganisationen i Danmark for  

 Specialarbejderforbundet i Danmark, betale 2.000 kr. til Arbejdsretten.
 (* 1) Henvisninger: Per Jacobsen s.321, K.89.294 (A 1989, s.146), K.  

 90.291 (A 1990, s.152).
