Fremsat den 26. november 1999 af  

 Inge Refshauge (DF), Kristian Thulesen Dahl (DF),  

 Birthe Skaarup (DF) og Peter Skaarup (DF) Forslag til folketingsbeslutning om indkvarteringsgaranti for hjemløse Folketinget opfordrer regeringen til straks at  

 fremsætte de fornødne lovforslag og foretage de fornødne  

 ændringer i bekendtgørelser, cirkulærer og andre  

 administrative forskrifter med henblik på at tilvejebringe en  

 indkvarteringsgaranti for hjemløse samt at sørge for, at de  

 hjemløses boligproblemer løses varigt.
Bemærkninger til forslaget Beslutningsforslaget er en uændret  

 genfremsættelse af beslutningsforslag nr.
B 74, folketingsåret  

 1998-99, jf.
Folketingstidende 1998-99, forhandlingerne side 3840,  

 tillæg A side 3528 og 3526.
 Forslagsstillerne ønsker med beslutningsforslaget  

 at tvinge regeringen til at tilvejebringe indkvarteringspladser til de  

 hjemløse og sørge for varige løsninger på de  

 hjemløses boligproblemer.
 Formålet med beslutningsforslaget er dels at  

 afhjælpe et akut boligproblem for de hjemløse, dels at få  

 dette tilbagevendende boligproblem løst på lang sigt.
I efteråret 1998 besluttede Københavns  

 Kommune at nedlægge et antal af kommunens herbergspladser.
Resultatet  

 af beslutningen er selvsagt, at mange hjemløse mangler tag over  

 hovedet i en kold vinter.
De er derfor henvist til at overnatte hos venner og  

 bekendte eller i værste fald på gaden, i trappeopgange, på  

 riste eller bænke, i papkasser eller lignende, hvilket en del vitterlig  

 gør.
De får endda grønt lys fra Københavns Kommune  

 til at bo i et buskads på Israels Plads.
Beslutningen var helt uforståelig og  

 hjerteløs, når man tager i betragtning, at der  

 skønsmæssigt er et stort antal hjemløse alene i  

 hovedstadsområdet.
De fleste er umiddelbart i stand til at skaffe sig  

 tag over hovedet, men desværre er der en restgruppe, som kun har gaden  

 tilbage.
Ofte er det netop de i forvejen dårligst stillede, der ikke  

 har tag over hovedet.
Forslagsstillerne finder det helt uacceptabelt, at danske  

 statsborgere i et velfærdssamfund som Danmark er henvist til at  

 overnatte på gaden.
Denne skandaløse tilstand må nu  

 bringes til ophør.
Derfor må regeringen sørge for de  

 nødvendige overnatningspladser til de hjemløse.
Regeringen  

 må straks, og indtil der er fundet mere varige løsninger på  

 boligproblemerne for de hjemløse, stille garanti for åbning af  

 de herbergspladser, som Københavns Kommune tidligere har lukket, sørge for, at de mobile barakbyer, som i sin tid blev anvendt  

 til indkvartering af flygtninge, opsættes relevante steder i  

 landet, alternativt tilvejebringe et hotelskib af den type, som i lang tid  

 lå i Københavns Sydhavn.
 Er viljen til stede, vil et sådant hotelskib kunne  

 være på plads i løbet af kort tid, måske en uge.
Herbergspladserne må kunne åbnes hurtigt, hvis  

 regeringen stiller garanti for betalingen.
Barakbyer og hotelskib kunne  

 anvendes som en ekstra foranstaltning for kommende indkvarteringsproblemer.  

 Regeringen må samtidig indskærpe over for de kommunale  

 myndigheder, at kommunerne skal leve op til deres vejlednings- og  

 rådgivningsforpligtelser, når de bliver opmærksomme  

 på personer, som henvender sig om et boligproblem, og at de skal  

 sørge for, at der ydes en social indsats med henblik på at finde  

 en varig løsning på de hjemløses boligproblemer.
En social indsats må også tage udgangspunkt i  

 en erkendelse af, at en del af de hjemløse, der bor på gaden, er  

 psykisk syge, narkomaner, alkoholikere eller har andre problemer, der  

 gør, at de er ude af stand til selv at tage hånd om deres  

 situation.
Denne gruppe klarer sig måske under normale  

 omstændigheder uden kontakt med det offentlige, men når en kold  

 vinter sætter ind, søger de ind på herberger.
Som minimum  

 må man klare de hjemløses elementære behov, nemlig et sted  

 at sove og noget ordentligt at spise.
I november og december 1998, hvor temperaturen gennem en  

 måneds tid var under frysepunktet, uddelte en privat borger soveposer  

 og liggeunderlag til hjemløse i København.
Et prisværdigt  

 inititiv, der blev fulgt op af andre borgere.
Også kirkerne meddelte,  

 at de planlagde at holde kirkerne åbne, i tilfælde af at  

 vinterens kulde fortsatte.
Det er alt sammen hjertegode her og  

 nu-løsninger, men det ændrer ikke ved, at hjælp til de  

 hjemløse ikke skal være overladt til gode private borgeres  

 velvilje, men er en opgave, som det offentlige må kunne  

 løse.
Det må være muligt at yde en massiv indsats  

 over for den gruppe af mennesker, der bor på gaden, dels ved en hurtig  

 etablering af indkvarteringsmuligheder og dels med en social indsats, der  

 virker på lang sigt.
Hvad er der sket på området siden  

 forslaget sidst var på dagsordenen? Målet må være, at problemet med  

 hjemløse i Danmark løses én gang for alle.
Skriftlig fremsættelse Inge Refshauge (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om  

 indkvarteringsgaranti for hjemløse.
(Beslutningsforslag nr.
B 54).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
