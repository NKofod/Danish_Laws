 Tiltrådt en af et amtsankenævn truffet afgørelse, hvorefter der ved  

 beregning af erstatning for tabt arbejdsfortjeneste til en moder, som passede  

 sit handicappede barn i hjemmet, skulle foretages fradrag svarende til den  

 normale udgift til pasning af børn af udearbejdende forældre, uanset at  

 barnet som svært handicappet ville have fået ophold i daginstitution uden  

 udgift for forældrene.
 Et ægtepar indankede en afgørelse truffet af amtsankenævnet, hvorefter det  

 sociale udvalg ved beregning af hjælp efter bistandslovens § 48 til  

 erstatning for tabt arbejdsfortjeneste i forbindelse med moderens pasning i  

 hjemmet af datteren skulle tage moderens hidtidige arbejdsindtægt som  

 udgangspunkt og derfra trække skattebesparelsen, sparede udgifter i  

 forbindelse med udearbejdets ophør, derunder udgifter til pasning af barnet,  

 hvilken sidste udgift fandtes at kunne fastsættes som udgiften til kommunal  

 dagpleje.
 Ægteparret havde ved sagens indankning for ankestyrelsen anført, at der  

 ikke burde foretages fradrag i hjælpen for beløb til pasning af barnet, idet  

 barnet, der var evnesvagt, i tilfælde af moderens udearbejde ville have fået  

 ophold i daginstitution uden udgift for forældrene.
 Efter bistandslovens § 48, stk. 1, har personer, der i hjemmet forsørger  

 et barn under 18 år med en vedvarende fysisk eller psykisk lidelse, ret til  

 at få dækket merudgifter som følge af lidelsen.
Efter pkt. 54 i socialministeriets cirkulære af 3. november 1975 om  

 kontanthjælp efter bistandsloven kan der i særlige tilfælde ydes erstatning  

 for tabt arbejdsfortjeneste, når forsørgeren har måttet ophøre med sin  

 beskæftigelse for at passe barnet i hjemmet.
Ved udmålingen af erstatningen  

 skal der tages hensyn til såvel den skattemæssige fordel, som arbejdsophøret  

 medfører, som til besparelser iøvrigt.
 Den hjælp, der herefter kan ydes efter bistandslovens § 48, er hjælp med  

 det formål at friholde forældre med handicappede børn for sådanne udgifter  

 til barnets forsørgelse, som forældre med raske børn ikke har.
 Ankestyrelsen fandt herefter, at der ved beregningen af erstatning for  

 tabt arbejdsfortjeneste også burde foretages fradrag for den normale udgift  

 til pasning af børn af udearbejdende forældre.
 Ankestyrelsen tiltrådte således amtsankenævnets afgørelse.
