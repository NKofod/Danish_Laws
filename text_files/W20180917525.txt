Ligebehandlingsnævnets afgørelse om handicap - kommuner - ej medhold J. nr. 17-29496 En kvinde med polio klagede over en kommunes afgørelse om beregning af pension.
Kvinden modtog brøkpension.
Hun mente, at hun på grund af sin varige lidelse var undtaget fra krav om 40 års tilknytning til arbejdsmarkedet, og at hun derfor havde ret til fuld pension.
Sekretariatet for Ligebehandlingsnævnet havde afvist klagen under henvisning til, at det måtte anses for åbenbart, at kvinden ikke kunne få medhold i sin klage.
Klagen, der angik spørgsmål om forskelsbehandling på grund af handicap ved beregning af pension, faldt ikke inden for forskelsbehandlingslovens anvendelsesområde.
Nævnet tiltrådte sekretariatets afgørelse om afvisning af klagen.
Afgørelsen blev truffet af nævnets formand.
 Klagen drejer sig om påstået forskelsbehandling på grund af handicap i forbindelse med en kommunes afgørelse om beregning af klagers pension.
Ligebehandlingsnævnets afgørelse Ligebehandlingsnævnet tiltræder sekretariatets afvisning af sagen.
Sagens behandling Afgørelsen er truffet af Ligebehandlingsnævnets formand.
Sagsfremstilling En kvinde klagede den 8. november 2017 til Ligebehandlingsnævnet over påstået forskelsbehandling på grund af handicap i forbindelse med en kommunes afgørelse om beregning af hendes pension.
 En borger, der ikke har optjent ret til fuld folke- eller førtidspension, kan have ret til en del af pensionen; brøkpension.
 Klager har polio og har modtaget brøkpension siden den 16. august 2010.
 Sekretariatet for Ligebehandlingsnævnet afviste ved afgørelse af 30. november 2017 klagen under henvisning til, at det måtte anses for åbenbart, at klager ikke kunne få medhold i sin klage.
 Afvisningen blev begrundet med, at klagen over kommunen ikke falder inden for forskelsbehandlingslovens anvendelsesområde.
 Ved brev af 4. december 2017 sendte klager bilag til nævnet.
Klager indbragte ved brev af 6. december 2017 sekretariatets afgørelse for nævnet.
Hun har efterfølgende ved breve af 28. december 2017, 17. januar 2018 og 26. januar 2018 sendt yderligere bemærkninger og bilag til nævnet.
Parternes bemærkninger Klager gør gældende, at hun har været udsat for forskelsbehandling på arbejdsmarkedet på grund af sit varige handicap.
Det er klagers opfattelse, at hun tilhører persongruppen, som er undtaget fra kravet om 40 års tilknytning til arbejdsmarkedet på grund af en varig lidelse.
Hun har derfor ret til fuld folkepension.
Fra 1976 til 1987 var klager beskæftiget på deltid i skånejob.
Hun modtager alderspension fra sit tidligere domicilland i EU og som fællesskabsborger.
Klager har ikke haft mulighed for at deltage fuldt ud på arbejdsmarkedet.
Hun har været arbejdssøgende og tilmeldt arbejdsformidlingen fra 1998 til 2005. Hun har stået til rådighed for arbejdsmarkedet.
I 2005 blev klager tilkendt førtidspension, idet det blev vurderet, at hendes arbejdsevne var ubetydelig.
 Sagen bør derfor behandles efter forskelsbehandlingsloven, da klager har været på arbejdsmarkedet, og da hun har været til rådighed for arbejdsmarkedet og tilmeldt arbejdsformidlingen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løb- og arbejdsvilkår.
Denne klage angår spørgsmålet om forskelsbehandling på grund af handicap ved beregning af pension.
Da forskelsbehandling på grund af handicap alene er beskyttet inden for arbejdsmarkedet, falder klagen efter fast nævnspraksis uden for forskelsbehandlingslovens anvendelsesområde.
 Ligebehandlingsnævnet kan bl.a. henvise til afgørelse af 19. marts 2014 (sag nr. 2013-6811-12021), hvor nævnet vurderede, at klage over beregning af førtidspension (brøkpension) ikke angår forhold inden for arbejdsmarkedet.
 Det er på denne baggrund åbenbart, at klager ikke kan få medhold i sin klage.
 Ligebehandlingsnævnet tiltræder derfor sekretariatets afgørelse om afvisning af klagen.
Retsregler Afgørelsen er truffet efter følgende bestemmelser:
