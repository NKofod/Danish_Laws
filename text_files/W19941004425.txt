 Konkurrenceankenævnet har stadfæstet Konkurrencerådets afgørelse om,  

 at Pressefotografforbundets minimumsprisliste og supplementsprisliste  

 vedrørende pressefotos i freelance medfører skadelige virkninger for  

 konkurrencen, jf. konkurrencelovens § 11.
 Ankenævnet lagde vægt på, at benævnelsen freelance taler imod, at der  

 er tale om løn- og arbejdsforhold, jf. konkurrencelovens § 3, og at freelance  

 fotografer generelt driver momspligtig virksomhed.
 Der var af disse grunde tale om forhold omfattet af konkurrencelovens  

 § 2. Ankenævnet fandt også, at prislisten var normdannende for hele markedet,  

 og at den har skadelige virkninger for konkurrencen.
 År 1994, den 27. december afsagde Konkurrenceankenævnet i sagen j.nr.  

 93-62.565 Dansk Journalistforbund og Pressefotografforbundet sålydende:
K E N D E L S E 1. Ved skrivelse af 20. september 1993 har advokat Anne Troelsen på vegne  

 Dansk Journalistforbund og Pressefotografforbundet klaget over en af  

 Konkurrencerådet den 25. august 1993 truffet afgørelse, hvorved rådet fandt,  

 at bestemmelser i klagerens prisliste - Pressefotografforbundets  

 Minimumsprisliste og Supplementsprisliste pr. 1. maj 1993 vedrørende  

 pressefotos i free lance - medfører skadelige virkninger for konkurrencen,  

 jf. konkurrencelovens § 11.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Egmont Magasiner A/S, Aller Press A/S, Bladforlaget af 1.10.1987 A/S,  

 Berlingske/Nordfoto og A/S Dagbladet Politiken/Polfoto (blad- og  

 bureaugruppen) er indtrådt i sagen som biintervenienter til støtte for  

 Konkurrencerådets påstand.
 Sagen har været mundtligt forhandlet.
 2.a Konkurrencerådets afgørelse af 25. august 1993 er sålydende:
 »Konkurrencerådet har dags dato truffet afgørelse vedrørende den  

 klage, der var indbragt af en række dagblade og bureauer om  

 pressefotografforbundets minimumsprisliste.
 Rådet fandt, at bestemmelserne i minimumsprislisten inklusive  

 supplementsprislisten indebærer en overtrædelse af konkurrencelovens § 14 ved  

 at fastsætte bindende mindstepriser for billedbureauernes videresalg.
 Der henvises herved til prislistens § 14 i bestemmelserne for  

 billedbureauerne.
 Rådet skal derfor anmode om, at minimumsprislisten inklusive  

 supplementsprislisten ændres, således at det fremgår at videresalgspriser  

 alene er vejledende jf. konkurrencelovens § 14, stk. 2. Man skal endvidere  

 anmode forbundet om, at orientere sine medlemmer om, at aftaler om  

 overholdelse af bestemte priser ved videresalg af billeder er en overtrædelse  

 af konkurrencelovens § 14.
 Man skal anmode om inden 10. september at modtage underretning om  

 hvorledes forbundet efterkommer dette.
 Rådet fandt endvidere, at aftalen om forbundets mindsteprisliste inklusive  

 supplementsprisliste medfører skadelige virkninger for konkurrencen, jf.  

 konkurrencelovens § 11.
Rådet har herved lagt til grund, at aftalen udøver dominerende indflydelse  

 på markedet for billeder til anvendelse i de trykte medier og rettigheder til  

 disse billeder.
Aftalen er anmeldt til Rådet i medfør af konkurrencelovens §  

 5. Free lance pressefotografer må i denne forbindelse anses for  

 erhvervsdrivende og deres virksomhed dermed ligesom Dansk  

 Journalistforbund/Pressefotografforbundet for omfattet af konkurrenceloven  

 inklusive dennes kapitel 3-7. I den forbindelse henvises til, at free lance  

 pressefotografer som udgangspunkt selv afgør om de vil påtage sig en konkret  

 opgave og at de vil kunne udføre denne i egen regning.
 85-90% af pressefotograferne er medlemmer af forbundet og vilkårene for  

 deres erhvervsudøvelse bestemmes af Dansk  

 Journalistforbund/Pressefotografforbundet.
Aftalen om mindstepriser inklusive supplementsprislisten indebærer en  

 væsentlig begrænsning af konkurrencen og dermed effektiviteten på dette  

 marked ved sine forskrifter for prisberegningen.
Der henvises herved til, at  

 Konkurrencerådet generelt har anlagt en kritisk linie over for horisontale  

 prisaftaler og at denne linie i konkrete afgørelser er opretholdt af  

 ankenævnet.  . . .
 Rådet har bemyndiget sekretariatet til i henhold til konkurrencelovens §  

 11, at forhandle med Dansk Journalistforbund/Pressefotografforbundet om at  

 bringe de skadelige virkninger til ophør.
 Rådet har herved udskudt spørgsmålet om en yderligere konkurrenceretlig  

 vurdering af de spørgsmål der er rejst om gennemsigtighed og om  

 prisstigningernes størrelse, herunder forholdet mellem sort/hvid billeder og  

 farvebilleder.  . . . ».
 2.b På Pressefotografforbundets generalforsamling den 28. marts 1994 blev  

 det besluttet at ophæve vedtægternes § 13.
 Prislistens § 14 er ændret, således at priserne er vejledende, hvilket er  

 meddelt klagerens medlemmer.
 2.c Om sagens baggrund hedder det i Konkurrencerådets notat af 12. august  

 1993 bl.a.:
»Freelance arbejdende fotografer og fastansatte fotografer er  

 organiseret i samme specialforening.
Uddannelsesmæssigt er der ikke forskel.  

 Pressefotografforbundet har 187 fastansatte fotografer på dagblade og  

 magasiner samt 184 free lance beskæftigede.
Af disse er 86 pressefotografer  

 skatteteknisk registreret som selvstændige og er ikke medlem af  

 Journalistforbundets A-kasse.
Resten - 98 - er medlem af A-kassen og er  

 skatteteknisk registreret som A-skatteydere.
Den skattemæssige registrering skyldes navnlig krav fra Told Skat i de  

 tilfælde (hvor) der foreligger arbejde udført efter forudgående aftale  

 (hvilket ifølge PF er det mest almindelige). PF har henvist til et eksempel,  

 hvor fotografen har oplyst, at Nordfoto går ud fra at der foreligger  

 A-indkomst, mens klager har henvist til ønsker om skatteindeholdelse fra  

 pressefotografernes side samt til, at langt hovedparten af billederne fra  

 freelancefotografer laves af de 86, der er registreret som  

 selvstændige.« 3. Klagerens argumentation Klageren har anført, at konkurrenceloven ikke finder anvendelse, da free  

 lance pressefotografer ikke er erhvervsdrivende virksomheder eller  

 sammenslutninger af erhvervsdrivende, jf. lovens § 2. Der er tværtimod reelt  

 tale om løn- og arbejdsforhold, jf. lovens § 3, 1. pkt.
Af Love for Dansk Journalistforbund § 1 fremgår, at Dansk  

 Journalistforbunds formål »er at varetage medlemmernes faglige  

 interesser, særligt at fremme fagets uddannelsesforhold, økonomiske og  

 sociale vilkår og at værne standens interesser over for fagets arbejdsgivere,  

 lovgivningsmagten og myndighederne«.
Der er således tale om et forbund,  

 der repræsenterer de fag- og arbejdsretlige interesser på arbejdstagernes  

 side.
Såvel fastansatte som freelanceansatte kan opnå aktivt medlemskab af  

 Dansk Journalistforbund, jf.
Love for Dansk Journalistforbund § 2.  

 Fastansatte og freelanceansatte pressefotografer er ligestillede som aktive  

 medlemmer i Dansk Journalistforbund.
Dansk Journalistforbund har  

 forhandlingsretten for samtlige sine medlemmer - dvs. både de fastansatte og  

 de freelanceansatte pressefotografer, jf.
Love for Dansk Journalistforbund §  

 18. Dansk Journalistforbund varetager således sine medlemmers interesser ved  

 indgåelse af overenskomster og - hvor der ikke er afsluttet overenskomst -  

 ved fastsættelse af tariffer for udførelse af medlemmernes arbejdsydelser.
Pressefotografforbundet - der er en specialforening i Dansk  

 Journalistforbund - har som formål at varetage medlemmernes fagretlige  

 interesser inden for pressefotografområdet.
Udsendelse af minimumsprislister  

 for billedleverancer i free lance (i samarbejde med Dansk Journalistforbund)  

 er direkte nævnt i formålsbestemmelsen i § 2 i Pressefotografforbundets  

 vedtægter.
Af vedtægterne fremgår videre, at der i Pressefotografforbundet  

 optages medlemmer af Dansk Journalistforbund, der har pressefotografering som  

 hovederhverv.
Såvel fastansatte som freelanceansatte pressefotografer optages  

 således som medlemmer i Pressefotografforbundet.
Pressefotografforbundet er  

 derfor ligesom Dansk Journalistforbund et forbund, som repræsenterer de fag-  

 og arbejdsretlige interesser fra arbejdstagernes side.
Pressefotografforbundet har for tiden i alt 181 free lance medlemmer.  

 Disse medlemmers forhold til blad- og bureaugruppen, som har klaget til  

 Konkurrencerådet over prislisterne, og som nu er indtrådt i sagen som  

 biintervenienter, kan alene karakteriseres som løn- og arbejdsforhold.  

 Freelanceansatte pressefotografer må i almindelighed betragtes som en  

 bufferarbejdskraft for medievirksomhederne.
Dette forhold afspejler sig  

 tydeligt i gruppen af free lance pressefotografer, der rummer mange  

 nyuddannede, og mange, der går fra arbejdsløshed over i  

 freelancepressefotografering, ligesom en stor gruppe modtager supplerende  

 dagpenge ved siden af løn som freelanceansat pressefotograf.
Kun en beskeden  

 del af de 181 free lance pressefotografer kan karakteriseres som egentlige  

 selvstændige erhvervsdrivende.
I den forbindelse har klageren præciseret, at  

 en free lance fotograf under ingen omstændigheder kan forblive medlem af  

 Dansk Journalistforbund og specialforeningen Pressefotografforbundet, hvis  

 den pågældende ansætter et andet medlem af Dansk Journalistforbund.
Det store  

 flertal af freelanceansatte pressefotografer må således arbejdsretligt  

 karakteriseres som løsarbejdere. - Klageren har herved i øvrigt oplyst, at  

 40% af de billeder, der ikke stammer fra klagerens fastansatte medlemmer, er  

 produceret af ikke-organiserede fotografer eller virksomheder.
 Af klagerens free lance medlemmer drev de 20 deres virksomhed i  

 selskabsform.
Disse maksimalt 20 selvstændige erhvervsdrivende udgør således 11 % af det  

 samlede antal free lance pressefotografer, der er medlemmer af klageren.
Et  

 så lille mindretal som 11% kan ikke være udslagsgivende for at anse den  

 samlede gruppe af free lance pressefotografer som selvstændige  

 erhvervsdrivende i konkurrencelovens forstand og dermed som omfattet af  

 loven.
De øvrige free lance pressefotografer blandt klagerens medlemmer er  

 lønmodtagere.
Deres arbejdsfunktioner har karakteristika, som er væsentlige  

 for lønmodtagere.
For flertallet af free lance pressefotografer er det  

 således karakteristisk, at de overvejende er tilknyttet den samme  

 arbejdsgiver, at hvervgiveren har almindelig adgang til at give generelle  

 eller konkrete instrukser for arbejdets udførelse, at hvervgiveren kan opsige  

 engagementet med free lance pressefotografen ved ikke at bestille flere fotos  

 hos den pågældende, at vederlaget er beregnet på sædvanlig måde i de  

 pågældende tjenesteforhold, at vederlaget typisk - nemlig for så vidt angår  

 105 medlemmer - udbetales som A-indkomst, at vederlaget udbetales periodisk,  

 og at fotograferne anses som lønmodtagere ved anvendelsen af andre love,  

 eksempelvis lov om arbejdsløshedsforsikring.
Alle free lance fotografer er  

 dog momsregistrerede.
 Hertil skal føjes, at free lance pressefotograferne som betingelse for  

 deres medlemskab af klageren ikke kan udøve arbejdsgiverbeføjelser i form at  

 ansættelse af andre medlemmer af Dansk Journalistforbund.
Konkurrencerådet har givet udtryk for, at free lance pressefotografer i  

 modsætning til fastansatte pressefotografer selv afgør, om de vil påtage sig  

 en konkret opgave.
Efter klagerens opfattelse gør det dog ingen reel forskel,  

 om en pressefotograf er freelancer eller fastansat hos blad- og  

 bureaugruppen.
Instruktions- og opgavebeskrivelsen er reelt den samme, og  

 sanktionerne ved misligholdelse er også de samme.
Freelanceren får ikke flere  

 opgaver, og den ansatte kan blive opsagt.
Hovedparten af free lance  

 pressefotograferne arbejder i tæt tilknytning til et enkelt bladhus og  

 leverer successivt og kontinuerligt pressefotos til det pågældende bladhus.  

 Imellem bladhuset og free lance pressefotografen opstår derfor en  

 loyalitetsforpligtelse.
Hvis free lance pressefotografen afslår at påtage sig  

 en konkret opgave, vil han eller hun tilsidesætte denne  

 loyalitetsforpligtelse, og bladhuset vil kunne afbryde samarbejdet.
Denne  

 loyalitetsforpligtelse indebærer også, at en fotograf ikke sælger samme  

 billede til to arbejdsgivere.
Såvel Konkurrencerådets som blad- og  

 bureaugruppens beskrivelse af free lance pressefotografens opgaver som i  

 enhver henseende ubundet og fakultativ er derfor ikke korrekt.
Hvor en free lance pressefotograf er indgået i et tæt samarbejde med et  

 bladhus om kontinuerlig levering af billeder, vil en afbrydelse af  

 samarbejdet fra bladhusets side have karakter af en egentlig opsigelse.
Det  

 forekommer derfor formalistisk at hævde, at free lance pressefotograferne i  

 sådanne tilfælde ikke er underlagt arbejdsgiverens instruktioner.
En  

 afbrydelse af et sådant tæt samarbejde må i hvert fald i forhold til  

 konkurrenceloven, jf. navnlig dennes § 3, sidestilles med en opsigelse af en  

 fastansat pressefotograf.
Klageren har på de freelanceansatte pressefotografers vegne forhandlet  

 almindelige løn- og arbejdsvilkår ved indgåelse af overenskomster med  

 eksempelvis Samorganisationen af Arbejderbevægelsens Fagblade og Tidsskrifter  

 (SAFT). Konkurrencerådet har anført, at dette ikke kan tages til indtægt for,  

 at freelancefotografers ydelser til andre hvervgivere ikke er  

 erhvervsvirksomhed.
De områder, hvor der ikke må foreligge tilsvarende  

 aftaler om pris- og leveringsbestemmelser, anser klageren imidlertid som  

 endnu ikke overenskomstdækkede områder fuldstændig på samme måde som  

 medievirksomheder med ansatte, der endnu ikke er dækket af en overenskomst.  

 Det forhold, at de ikke er dækket af en overenskomst, ændrer ikke på deres  

 status som lønmodtagere.
Efter rådets afgørelse er der indgået kollektiv aftale med bl.a.  

 Jyllandsposten.
Der er ingen forskel på den free lance pressefotograf, der  

 leverer billeder til Jyllandsposten i henhold til den kollektive  

 overenskomst, og den free lance pressefotograf, der levere til et andet  

 dagblad, som blot ikke har indgået en sådan kollektiv aftale.
Det ene område  

 er overenskomstdækket, det andet er ikke - ganske som situationen er for en  

 fastansat pressefotograf, der i en periode er omfattet af en overenskomst og  

 i næste periode ikke, fordi det pågældende dagblad ikke har villet indgå  

 overenskomst med klageren.
 De samarbejdsaftaler, som repræsentanter fra blad- og udgivergruppen har  

 indgået med free lance fotografer enkeltvis efter Konkurrencerådets  

 afgørelse, er sammenlignelige med såvel den tidligere omtalte fælles  

 tilkendegivelse fra klageren og Polfoto som med overenskomsterne med SAFT og  

 Jyllandsposten.
 Dette bestyrker klagerens påstand om, at der er tale om løn- og  

 ansættelsesforhold, og at området for free lance pressefotografering er egnet  

 til indgåelse af kollektive aftaler.
Der er intet selvmodsigende i, at klageren hævder at være en fagforening,  

 samtidig med at en del af medlemmerne må karakteriseres som egentligt  

 selvstændige.
Forholdet er ikke usædvanligt, jf. til eksempel Danmarks Jurist  

 og Økonom Forbund (DJØF). Hertil kommer, at der er tale om en meget lille  

 andel af egentligt selvstændige.
Klagerens indsendelse af prislisterne til Konkurrencerådet har aldrig haft  

 karakter af en egentlig anmeldelse i henhold til konkurrencelovens § 5.  

 Prislisterne har alene været indsendt til orientering, og Konkurrencerådet  

 har ikke tidligere foretaget en egentlig prøvelse af, om prislisterne var  

 anmeldelsespligtige i henhold til § 5. Indsendelse af prislisterne er sket  

 rent rutinemæssigt.
En sådan rent rutinemæssig fremsendelse til orientering  

 kan i hvert fald ikke tillægges den betydning, at klagerens efterkommelse af  

 den del af rådets afgørelse er en anerkendelse af, at prislisterne er  

 omfattet af konkurrenceloven.
De i Minimums- og Supplementsprislisten indeholdte handels- og  

 leveringsbetingelser kan ikke anses som begrænsninger i konkurrenceretlig  

 henseende.
Handels- og leveringsbetingelserne er i vid udstrækning en  

 kodificering af de freelanceansatte pressefotografers retsstilling i henhold  

 til fotografiloven.
Det er almindeligt anerkendt, at eneretslovene går forud  

 for den konkurrenceretlige lovgivning.
Fotografen har i henhold til fotografiloven ret til at handle med  

 udnyttelsesretten til sine billeder, herunder ret til i det enkelte tilfælde  

 at betinge sig et bestemt vederlag for videreudnyttelsesretten.
Det er denne  

 ret, som er kodificeret i handels- og leveringsbetingelserne.
 Prislisterne medfører ikke skadelige virkninger for konkurrencen, idet  

 klageren ikke udøver dominerende indflydelse på markedet.
De freelanceansatte pressefotografers opgaver kan ikke som påstået af  

 blad- og bureaugruppen udskilles som et særskilt marked inden for det marked  

 for billeder til anvendelse i de trykte medier og rettighederne til disse  

 billeder, som Konkurrencerådet har lagt til grund.
Klageren kan tilslutte sig  

 den af rådet foretagne markedsafgrænsning, hvorimod klageren må afvise, at  

 free lance pressefotograferne som anført af blad- og bureaugruppen kan  

 udskilles som et selvstændigt marked i konkurrencelovens forstand.
Prislistesystemet skal ses som en slags erstatning for en  

 overenskomstregulering for free lance pressefotograferne.
Klageren  

 tilstræber, at prislisterne får karakter af en overenskomst eller aftale med  

 billedaftagerne.
Det er disse bestræbelser, der har ført til aftalerne med  

 SAFT og Jyllandsposten og den fælles anbefaling af retningslinierne for  

 timebetalt pressefotografering for Polfoto.
Det forhold, at der gælder  

 forskellige aftaler som følge af pressefotografernes forskellige ansættelses-  

 og arbejdsvilkår, medfører imidlertid ikke, at det enkelte aftaleområde  

 konkurrenceretligt udskiller sig som et selvstændigt marked.
Ifølge en af klageren foretaget undersøgelse leverer  

 freelancepressefotograferne kun 9,1% af billederne til dette marked.
Disse  

 9,1% er ikke tilstrækkeligt til, at der foreligger dominans i  

 konkurrencelovens forstand.
Under den nu herskende konflikt har det da også  

 vist sig, at de trykte medier har det samme antal billeder til rådighed som  

 før.
Det forhold, at klageren har 85-90% af alle pressefotograferne som  

 medlemmer, betyder naturligvis ikke, at disse 85-90% også følger  

 prislisterne.
Prislisterne anvendes kun af free lance pressefotograferne og  

 har derfor maksimalt praktisk betydning for 9,1% af de pressefotografier, som  

 leveres til de trykte medier.
De fastansatte pressefotografers løn- og  

 arbejdsvilkår reguleres gennem almindelige overenskomstforhandlinger mellem  

 parterne.
Da pris- og leveringsbestemmelserne kun benyttes af free lance  

 pressefotograferne, og da disse kun leverer en beskeden del af den samlede  

 billedmasse i de trykte medier, foreligger der ikke markedsdominans.  

 Pressefotografer har ikke nogen mulighed for at bestemme, hvilken pris  

 bladene skal betale for pressefotos - det har kun bladenes ledelser.
Pris- og leveringsbestemmelserne har i øvrigt ingen skadelige virkninger  

 for effektiviteten i omsætningen af billeder.
Tværtimod er priserne  

 gennemsigtige og kendte, og de har direkte været aftalt mellem parterne i  

 årene 1970-80. De har indtil denne sag været efterlevet og fast benyttet i de  

 følgende 12 år af de arbejdsgivende medievirksomheder.
Konkurrencerådet har  

 da heller ikke sandsynliggjort, endsige bevist, at aftalerne har skadelige  

 virkninger.
I sin afgørelse har rådet alene henvist til sin generelle  

 kritiske linie over for horisontale prisaftaler.
4. Konkurrencerådets argumentation Rådet har anført, at klagerens minimumsprisliste og supplementsprisliste  

 vedrørende pressefotos i free lance siden 1990 har været anmeldt i henhold  

 til konkurrencelovens § 5. Prislister for pressefotografers billeder har  

 eksisteret gennem en årrække, og også de tidligere prislister har været  

 anmeldt i henhold til monopollovens § 6, stk. 1.
Minimumsprislisten inklusive supplementsprislisten er en kollektiv og  

 bindende aftale, der medfører skadelige virkninger for konkurrencen, jf.  

 konkurrencelovens § 11. Prislisterne udøver dominerende indflydelse på  

 markedet.
Det relevante marked er billeder og rettigheder til disse billeder  

 til anvendelse i trykte medier.
Markedet adskiller sig produktmæssigt fra  

 billeder til anden anvendelse, herunder reklamer og amatørfotografier.  

 Pressefotografernes arbejde henvender sig direkte til mediemarkedet og er  

 baseret på en speciel faguddannelse på Journalisthøjskolen.
Dette har  

 betydning, da det ved afgrænsningen af det relevante marked må undersøges, om  

 pressefotos adskiller sig fra andre billeder med hensyn til bl.a. egenskaber  

 og anvendelse.
I den forbindelse må der lægges vægt på, at der findes en  

 særlig uddannelse, som specielt tager sigte på mediemarkedet.
Udbuddet af billeder er sammensat af bidrag fra mediernes fastansatte  

 fotografer, fra billedbureauer og fra free lance fotograferne.
Det relevante  

 marked vedrører således billeder både fra fastansatte og fra free lance  

 fotografer.
Rådet har ikke afgrænset et særskilt marked for free lance fotografer, men  

 har i det hele henvist til markedet for billeder til anvendelse i de trykte  

 medier.
Klagerens minimumsprisliste har dominerende indflydelse på dette  

 marked.
Det fremgår således, at klageren har 85-90% af pressefotograferne som  

 medlemmer.
Den af klageren foretagne undersøgelse belyser kun enkelte aspekter af  

 prislistens konkurrencebegrænsende virkninger - herunder specielt boykottens  

 indflydelse på mængden af billeder fra forskellige kilder.
Undersøgelsen  

 inddrager ikke andre dele af erhvervsudøvelsen eller af markedsfunktionen i  

 øvrigt.
Dertil kommer, at de billeder, der er blevet anvendt til at  

 substituere arbejdet fra free lance fotograferne, må antages at være mindre  

 attraktive for hvervgiveren end free lance fotografernes og sandsynligvis  

 mere bekostelige.
I det omfang, der er benyttet egne fastansatte fotografer,  

 er det f.eks. naturligt at gå ud fra, at der kan være tale om øget  

 overarbejdsbetaling.
Free lance fotograferne må anses som erhvervsdrivende og omfattet af  

 konkurrencelovens § 2. Free lance pressefotograferne kan således som  

 udgangspunkt selv afgøre, om de vil påtage sig en konkret opgave, og de vil  

 kunne udføre denne i egen regning.
De er alle momsregistreret, og det er i  

 hvert fald efter eget ønske, når så mange har valgt alligevel at lade  

 indtægterne være A-indkomst.
Der må foretages en samlet vurdering af de  

 foreliggende oplysninger, herunder den skattemæssige behandling og  

 opsigelsesreglerne.
Det må indgå i en sådan helhedsvurdering, at der er indgået en særskilt  

 aftale mellem Jyllandsposten og klageren, hvori minimumsprislisten indgår, og  

 at Jyllandsposten anser spørgsmål om denne aftale som et overenskomstforhold.  

 - En tilsvarende aftale foreligger imidlertid ikke for de blade og bureauer,  

 der klagede til rådet, hvilket må indgå i bedømmelsen af, at forholdet ikke  

 er omfattet af de arbejdsmarkedsretlige regler.
Tilsvarende kan  

 overenskomsten med SAFT for 1993-95 tages til indtægt for, at free lance  

 fotografernes ydelser til andre hvervgivere ikke er erhvervsvirksomhed.
Free lance fotografernes vilkår spænder over varierende  

 tilknytningsforhold til hvervgiverne gående fra decideret selvstændige til  

 free lance fotografer med regelmæssige arbejdsforhold og fast tilknytning til  

 hvervgiveren.
Det må imidlertid fastholdes, at ud fra en samlet bedømmelse på  

 grundlag af de foreliggende oplysninger, som især vedrører blad- og  

 bureaugruppens forhold, foreligger der generelt set ikke løn- og  

 arbejdsforhold som nævnt i konkurrencelovens § 3. Prislisten er således også  

 anmeldt til Konkurrencerådet i henhold til konkurrencelovens § 5.
Prislisterne begrænser konkurrencen og dermed effektiviteten ved bindende  

 forskrifter for prisfastsættelsen.
Free lance fotograferne er forpligtede til  

 at overholde forbundets beslutninger, og overtrædelse kan medføre eksklusion.
Rådets afgørelse anfægter ikke fotografernes ophavsretlige stilling.  

 Klageren har anført, at prislistens handel- og leveringsbetingelser ikke er  

 konkurrenceretlige begrænsninger, men i vid udstrækning en kodificering af  

 pressefotografernes immaterielle retsstilling efter fotografiloven.
Det er  

 heroverfor rådets opfattelse, at eneretten er en ret til at fremstille  

 eksemplarer af et billede og vise det offentligt, men ikke til kollektivt at  

 kontrollere vederlaget for fotografiernes videre skæbne i omsætningen  

 (spredningsret). Fotografens eneret skal respekteres: men udnyttelsen af  

 denne på markedet vil kunne tages op til bedømmelse efter konkurrenceloven.  

 Det gælder bl.a., såfremt der indgås kollektive aftaler som sket om  

 udnyttelse af disse rettigheder, herunder til udfyldelse af fotografilovens §  

 12 om bestilte billeder.
Denne markedsdominans forstærkes af klagerens høje  

 organisationsprocent.
5. Biintervenienternes argumentation Biintervenienterne har anført, at forholdet mellem bestilleren og free  

 lance fotografen ikke har de for et ansættelsesforhold sædvanlige  

 karakteristika.
Det er i den forbindelse af betydning, at der ikke eksisterer  

 noget ansættelsesforhold mellem biintervenienterne og free lance  

 fotograferne, hverken individuelt eller overenskomstmæssigt, hverken direkte  

 eller indirekte.
Der er ikke truffet aftale om skatteindeholdelse, betaling  

 af ATP-bidrag og tilsvarende ydelser samt betaling af feriepenge m.v.
Free  

 lance fotograferne er som selvstændige erhvervsdrivende momsregistrerede:  

 biintervenienterne har ingen instruktionsbeføjelser over for free lance  

 fotograferne, og biintervenienterne har i sagens natur ingen  

 afskedigelsesbeføjelser over for free lance fotograferne.
En free lance fotografs tilknytning til et bestemt bladhus er ikke til  

 hinder for, at fotografen samtidig udfører opgaver for konkurrerende  

 bladhuse.
Denne mulighed for konkurrerende virksomhed må anses for en  

 væsentlig forskel mellem selvstændige erhvervsdrivende og fastansatte, idet  

 sidstnævnte gruppe via aftaler og almindelig loyalitetsforpligtelse er  

 afskåret fra at udføre hverv for konkurrerende virksomheder.
En bestiller har ganske vist adgang til at beskrive den bestilte opgave,  

 men har ingen sanktionsmuligheder, hvis free lance fotografen - uanset  

 årsagen - ikke måtte ønske at påtage sig opgaven.
Der foreligger således  

 ingen instruktionsbeføjelse over for free lance fotografer.
Der er heller  

 ikke tale om en opsigelse, hvis hvervgiveren ikke ønsker at bestille flere  

 billeder hos den pågældende free lance fotograf.
Denne er karakteriseret ved  

 at blive bestilt fra opgave til opgave.
Ifølge klageren skal free lance  

 fotografers vederlag beregnes i henhold til de af klageren udsendte  

 prislister.
På den baggrund er det uklart, hvilken beregning og hvilke  

 tjenesteforhold klageren har i tankerne, når det hævdes, at free lance  

 fotografers vederlag beregnes, som det er almindeligt i de pågældende  

 tjenesteforhold.
Vederlaget er ganske vist i visse tilfælde udbetalt efter  

 indeholdelse af A-skat - enten efter pålæg om skatteindeholdelse fra  

 skattemyndighedernes side eller efter konkret anmodning fra den pågældende  

 free lance fotograf - men det er ikke det almindelige.
Vederlaget udbetales ikke periodisk, men derimod på baggrund af free lance  

 fotografernes fakturaer til bestilleren.
Dette gælder også Nordfoto.
I øvrigt  

 er vederlæggelse efter regning aftalt i overenskomsten mellem klageren og  

 SAFT.
Betaling ifølge regning udgør et væsentligt skelnemærke mellem de  

 fastansatte fotografer og free lance fotograferne.
Free lance fotograferne er som selvstændige erhvervsdrivende  

 momsregistrerede, og free lance fotograferne har da også hidtil over for  

 biintervenienterne udstedt fakturaer med tillæg af moms.
I denne forbindelse  

 kan det fremhæves, at klageren pr. 1. april 1992 ændrede de i prislisterne  

 foreskrevne minimumspriser under henvisning til ambiens bortfald.
Denne  

 prisændring er uforenelig med, at der skulle foreligget et  

 ansættelsesforhold, idet ambien selvsagt ingen indflydelse har haft på et  

 ansættelsesforhold.
 Klageren har da også selv anmeldt prislisterne til Konkurrencerådet og har  

 således selv ment, at konkurrenceloven finder anvendelse.
 Loyalitetsforpligtelse m.v. kan meget vel opstå mellem selvstændige  

 erhvervsdrivende i langvarige kontraktforhold, jf. eksempelvis lov om  

 handelsagenter og handelsrejsende § 25. En sådan loyalitetsforpligtelse  

 kvalificerer ikke forholdet som et arbejdsgiver/arbejdstager-forhold, men  

 findes i alle løbende kontraktforhold mellem uafhængige parter, f.eks.  

 leverandører og kunder.
Den absolutte loyalitetsforpligtelser, som gælder mellem en arbejdsgiver  

 og en arbejdstager, er forskellig herfra.
Hvis en free lance fotograf nægter  

 at udføre en konkret opgave, kan bladhuset vælge at undlade at benytte den  

 pågældende free lance fotograf til fremtidige opgaver.
Dette er imidlertid  

 hverken direkte eller indirekte at sidestille med en sanktion eller en  

 opsigelse af ansættelsesretlig karakter.
Der er derimod tale om en normal  

 forretningsmæssig disposition mellem selvstændige erhvervsdrivende.
Der vil  

 f.eks. ikke blive tale om anvendelse af funktionærrettens principper om  

 saglig/usaglig opsigelse.
I det hele taget forekommer klagerens forsøg på at eliminere forskellen  

 mellem fastansatte fotografer og free lance fotografer irrelevant og  

 udokumenteret.
Klageren og biintervenienterne såvel som de andre  

 markedsaktører skelner alle konsekvent mellem fastansatte og freelancere:  

 sidstnævnte kan være mere eller mindre tæt knyttet til en bestemt  

 opdraggiver, men uden at der herved etableres et ansættelsesretligt  

 aftaleforhold.
Biintervenienterne kan tilslutte sig Konkurrencerådets sekretariats  

 tilkendegivelse om, at det konkurrenceretligt særligt relevante er  

 spørgsmålet om, hvorvidt der foreligger en horisontal, ufravigelig  

 prisfastsættelse, som eliminerer priskonkurrencen på markedet.
En horisontal  

 fastsættelse af pris- og handelsbetingelser, som forsøges implementeret som  

 ufravigelige på markedet, vil være klart i strid med konkurrencelovens formål  

 om at skabe en effektiv og gennemsigtig konkurrence.
Klagerens  

 minimumsprisliste og supplementsprisliste har netop disse skadelige  

 virkninger for konkurrencen.
Det forhold, at prislisterne nu efter deres  

 ordlyd er vejledende, medfører ikke, at de, såfremt de efterleves i praksis,  

 ikke kan have dominerende indflydelse og skadelige virkninger på  

 konkurrencen.
 Ved at anmelde prislisterne til Konkurrencerådet har klageren da også selv  

 anset prislisterne for at udøve markedsdominans, jf. konkurrencelovens § 5,  

 stk. 1. Klageren har endvidere ved sin efterlevelse af rådets afgørelse  

 vedrørende forbudet i konkurrencelovens § 14 mod bindende  

 mindstevideresalgspriser implicit erkendt, at nærværende sag er omfattet af  

 konkurrencelovens bestemmelser.
Det relevante marked omfatter ikke bladenes egne fotografer, da disse ikke  

 er aktører på markedet for levering af fotografier.
Dette støttes af, at den  

 langvarige boykot alene har omfattet free lance fotografer og ikke  

 fastansatte fotografer, som for begge gruppers vedkommende er medlem hos  

 klageren.
De fastansatte fotografer er ikke at betragte som  

 markedsoperatører, herunder fordi de - uanset at de er medlemmer hos klageren  

 - ikke leverer billeder i henhold til klagerens prislister, men derimod  

 aflønnes i henhold til overenskomst.
Markedsadskillelsen dokumenteres endvidere af, at der er indgået  

 overenskomster med bl.a. biintervenienterne og udsendt prislister for  

 levering af billedstof til den danske dagspresse.
Hvis der var tale om et og  

 samme marked, ville to adskilte aftalesæt ikke have været nødvendige.
6. Ankenævnets bemærkninger Afgørelsen af, om Minimums- og Supplementsprislisten vedrørende  

 pressefotos i free lance angår løn- og arbejdsforhold, jf. konkurrencelovens  

 § 3, eller om free lance fotograferne som selvstændige erhvervsdrivende må  

 anses omfattet af lovens § 2, må som anført af Konkurrencerådet træffes ud  

 fra en helhedsvurdering af arbejds- og markedsforholdene.
Ankenævnet må  

 herved lægge vægt på, at betegnelsen »free lance« i sig selv taler  

 imod, at der er tale om løn- og arbejdsforhold som nævnt i lovens § 3. Disse  

 fotografer anses endvidere generelt for at drive momspligtig virksomhed og er  

 derfor momsregistreret, også selv om der i adskillige tilfælde er truffet  

 aftale med de pågældende om, at deres honorarer skattemæssigt skal behandles  

 som A-indkomst.
Heller ikke i øvrigt ses der at foreligge omstændigheder  

 vedrørende free lance fotografernes forhold til bladudgiverne m.v., der kan  

 begrunde, at disse fotografer skal være undtaget fra konkurrencelovens  

 anvendelsesområde.
Det bemærkes herved, at de bindinger af instruktions- og  

 loyalitetsmæssig karakter, som klageren særligt har henvist til, ikke  

 afgørende adskiller sig fra, hvad der ofte kan være tilfældet med hensyn til  

 erhvervsdrivendes samhandelsforhold.
Ankenævnet finder derfor ligesom rådet,  

 at free lance pressefotografernes virksomhed er omfattet af lovens § 2.
Ankenævnet finder endvidere, at den omtvistede prisliste i prismæssig  

 henseende må anses for normdannende for hele markedet for billeder til  

 anvendelse i trykte medier, således navnlig også for det ikke uvæsentlige  

 antal pressefotos, der ikke hidrører fra klagerens medlemmer.
Ankenævnet  

 finder herved, at det ved vurderingen af markedsdominansen ikke kan tillægges  

 særlig betydning, at en meget væsentlig del af produktionen af pressefotos  

 stammer fra fastansatte fotografer.
På samme måde som prislister inden for  

 andre erhvervsforhold må ankenævnet derfor anse klagerens prislister for at  

 udøve den dominerende indflydelse på markedet, der er en nødvendig  

 forudsætning for rådets indgrebsbeføjelser efter lovens kapitel 4.
Af de grunde, der er anført af rådet, tiltræder ankenævnet endelig, at  

 prislisten medfører sådanne skadelige virkninger for konkurrencen, at der i  

 lovens § 11 i det hele har været hjemmel for rådet til at træffe afgørelse  

 som sket.
Til det af klageren anførte om forholdet til ophavsretslovgivningen  

 skal ankenævnet herved bemærke, at rådets - og dermed også ankenævnets -  

 afgørelse ikke angår den enkelte fotografs udnyttelse af sine  

 ophavsrettigheder, men den markeds- og konkurrencemæssige virkning af den  

 kollektive udnyttelse at disse rettigheder gennem den omtvistede Minimums- og  

 Supplementsprisliste.
 Ankenævnet stadfæster derfor rådets afgørelse.
 Konkurrencerådets afgørelse af 25. august 1993 stadfæstes.
 (* 1) Konkurrencerådet:
