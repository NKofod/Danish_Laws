Skriftlig fremsættelse (5.  

 oktober 2005) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov  

 om  

 ændring af forskellige skattelove  

 (Udvidelse af definitionen af aktieombytning, skattemæssigt transparente  

 enheder, SE- og SCE-selskabers flytning af hjemsted) (Lovforslag nr.
L 19).
 Formålet med lovforslaget er at gennemføre de ændringer af  

 fusionsskattedirektivet, som følger af direktiv 2005/19/EF af 17. februar  

 2005.  

 Lovforslaget indeholder udelukkende ændringer, der implementerer direktivets  

 bestemmelser.
 Fusionsskattedirektivet giver mulighed for at udskyde  

 beskatningen af kapitalgevinster ved fusioner, spaltninger, tilførsel af  

 aktiver og ombytning af aktier, således at selskaber kan foretage  

 grænseoverskridende  

 omstruktureringer uden at udløse skat.
Med ændringerne udvides direktivets anvendelsesområde.
Flere  

 af ændringerne gælder dog allerede i Danmark, så der er kun tale om ændrede  

 danske regler på fire områder.
For det første udvides kredsen af selskaber, der kan anvende  

 direktivet.
Det gælder også danske selskaber.
Udover aktie- og  

 anpartsselskaber  

 kan nu også andre selskaber, der beskattes som aktieselskaber, anvende  

 direktivet.
 For det andet kan reglerne om skattefri aktieombytning nu  

 også anvendes, når et selskab erhverver yderligere aktier i et selskab, hvori  

 det i forvejen besidder flertallet af stemmerettighederne.
 For det tredje indeholder lovforslaget nye regler om nedslag  

 for udenlandsk skat, når udenlandske selskaber, som Danmark anser for at være  

 skattemæssigt transparente, indgår i omstruktureringer omfattet af  

 direktivet.
For det fjerde foreslås regler, når et europæisk selskab  

 (SE) eller et europæisk andelsselskab (SCE) flytter sit vedtægtsmæssige  

 hjemsted fra Danmark til udlandet, og selskabets fulde skattepligt til  

 Danmark  

 ophører.
Det foreslås, at der i disse tilfælde gælder tilsvarende regler, som  

 når et udenlandsk selskab flytter selskabets ledelse fra Danmark til  

 udlandet.  

 Det betyder, at der ikke udløses beskatning vedrørende aktiver og passiver,  

 som  

 Danmark har beskatningsretten til efter flytningen.
Aktionærerne i selskabet  

 beskattes heller ikke som følge af flytningen.
 Lovforslaget skønnes ikke at have væsentlige administrative  

 eller provenumæssige konsekvenser.
 Lovforslaget skal vedtages inden 1. januar 2006, hvis  

 direktivets bestemmelser om flytning af SE- og SCE-selskabers vedtægtsmæssige  

 hjemsted skal være gennemført rettidigt.
 Idet jeg i øvrigt henviser til bemærkningerne til  

 lovforslaget, skal jeg anbefale lovforslaget til Folketingets hurtige og  

 velvillige behandling.
