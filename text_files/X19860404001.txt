 N.N. klagede over, at kommunen i 1986 krævede tilbagebetaling af et  

 beboerindskudslån ydet i 1982. N.N. fraflyttede lejligheden pr. 1.
maj 1983, og ved en henvendelse på kommunens socialforvaltning  

 umiddelbart før flytningen blev den pågældende informeret om, at hun ville få  

 besked om, hvor meget hun skyldte kommunen.
Klageren nægtede at tilbagebetale  

 lånet under henvisning til, at hun ikke havde underskrevet et lånedokument,  

 at hun havde fået indtryk af, at hun muligvis ville få indskuddet bevilget  

 som et tilskud i stedet for et lån, og at kommunens sagsbehandling havde  

 været efterladende.
Nævnet stadfæstede kommunens afgørelse, idet N.N. havde søgt om og  

 fået bevilget et beboerindskudslån, og idet hun ved henvendelse på  

 socialforvaltningen umiddelbart før flytningen var blevet erindret om, at  

 lånet skulle tilbagebetales.
Den omstændighed, at der ikke var underskrevet  

 et lånedokument, gav således ikke klageren ret til at tilbagevise  

 tilbagebetalingskravet.
 D.d. har man tilskrevet N.N. således:
 »Ved brev af 13. maj 1986 har De klaget over, at kommunalbestyrelsen  

 i Suså kommune har krævet tilbagebetaling af et beboerindskud, vedrørende  

 Deres tidligere lejlighed i Glumsø.
 Suså kommune har i den anledning fremsendt sagens akter samt en udtalelse.
 Det fremgår af sagen, at De den 13. september 1982 indgav en skriftlig  

 ansøgning om lån til beboerindskud i nævnte lejlighed, som De kunne leje fra  

 den 15. september 1982.
 På grund af sagens hastende karakter bevilgede det sociale udvalg Dem i 1.  

 omgang beløbet til indskuddet på kr. 10.571,- efter bistandslovens § 40, stk.  

 1 med tilbagebetalingspligt efter lovens § 26, stk. 1 nr. 4, når Deres  

 ansøgning om lån til beboerindskuddet var blevet bevilget af økonomiudvalget.  

 Denne afgørelse blev De telefonisk informeret om den 13. september 1982.
 Kommunen indbetalte herefter beboerindskuddet til boligselskabet.
I økonomiudvalgets møde den 12. oktober 1982 bevilgede man Dem det ansøgte  

 lån.
De har imidlertid aldrig fået underskrevet et lånedokument.
 De fraflyttede påny lejligheden den 1. maj 1983, hvilket De orienterede  

 socialforvaltningen om ved Deres henvendelse den 28. april 1983.
 Det fremgår af sagens akter, at De ved henvendelsen den 28. april 1983  

 samtidig blev informeret om, at det lån, De havde opnået i kommunen, ville  

 blive nedskrevet med den del af indskuddet der måtte være til udbetaling,  

 samt at De ville få besked på, hvor meget De skyldte.
 Den 31. maj 1983 udbetalte boligselskabet efter istandsættelse af  

 lejligheden fejlagtigt restindskuddet på kr. 4.540,30 til Dem.
 Ved brev af 20. marts 1986 har Suså kommune afkrævet Dem sit  

 tilgodehavende.
De har i 1. omgang afvist kravet med henvisning til, at De ikke har  

 underskrevet et lånedokument.
Dernæst har De anført, at De erkender at have  

 underskrevet en ansøgning om lån til beboerindskud, samt at De fik lånet  

 bevilget, men at De ved en senere lejlighed, hvor De henvendte Dem for at  

 underskrive lånedokumentet, fik opfattelsen af, at De muligvis ville få  

 indskuddet bevilget som et tilskud i stedet for et lån, samt at De - såfremt  

 tilskud ikke blev opnået - ville få en henvendelse fra Deres pengeinstitut  

 vedrørende en afdragsordning.
 Da De siden intet har hørt fra kommunen, finder De kommunens  

 sagsbehandling efterladende og kan derfor ikke anerkende kravet.
Amtsankenævnet har herefter behandlet sagen i sit møde den 24. juli 1986,  

 hvor man traf følgende A F G Ø R E L S E:
 Amtsankenævnet stadfæster kommunalbestyrelsens afgørelse.
 Nævnet har herved lagt vægt på, at De har ansøgt om - og fået bevilget -  

 et beboerindskudslån, samt at De tillige ved Deres henvendelse på  

 socialforvaltningen umiddelbart forud for Deres fraflytning den 1. maj 1983  

 blev erindret om, at lånet skulle tilbagebetales.
 Den omstændighed at De ikke har underskrevet et lånedokument giver Dem  

 således ikke ret til at afvise tilbagebetalingskravet.
Amtsankenævnets afgørelse er endelig og kan ikke indbringes for anden  

 administrativ myndighed.
Boligstyrelsen kan dog optage en sag til behandling,  

 når det skønnes, at sagen er af principiel betydning.
Klage til boligstyrelsen, Stormgade 10, 1470 København K, skal ske inden 4  

 uger fra modtagelsen af denne skrivelse.« Hvilket herved meddeles.
