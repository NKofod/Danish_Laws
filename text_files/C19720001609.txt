(Til alle amtsråd, kommunalbestyrelser,  

 skolekommissioner, skolenævn, lærerråd og skoleledere uden for  

 København) I henhold til folkeskolelovens § 2, stk. 2, jfr. § 51 a, stk. 3,  

 fastsættes følgende bestemmelser om specialundervisning af elever med  

 adfærdsproblemer og psykiske lidelser (observationsundervisning):
 § 1.  Bestemmelserne i dette cirkulære omfatter  

 elever, hvis personlighedsudvikling er skadet eller truet på en sådan måde,  

 at de ikke med tilstrækkeligt udbytte kan følge undervisningen i de  

 almindelige klasser.
 Stk. 2.  Formålet med undervisningen er at skabe de  

 gunstigst mulige betingelser for, at eleverne atter kan deltage i den  

 almindelige undervisning.
§ 2.  Det er en forudsætning for godkendelse af  

 observationsundervisning for en skoles elever, jfr. § 5 og § 7, 1. at den skolepsykologiske rådgivning for vedkommende  

 område er eller forventes organiseret på en sådan måde, at den kan betjene  

 observationsundervisningen i tilfredsstillende omfang, herunder med bistand  

 af særligt kvalificeret personale, og 2. at der fra skoleledelsens og skolemyndighedernes  

 side er gjort en planmæssig indsats for at fremme elevernes almene trivsel i  

 skolen, herunder med hensyn til forældrekontakt og -information, lærernes  

 indbyrdes samarbejde, elevernes medvirken ved skolearbejdets tilrettelæggelse  

 og med hensyn til de ydre rammer for skolens virksomhed.
 Stk. 2.  I tilfælde, hvor amtsrådet skønner, at den i  

 stk. 1, nr. 1, nævnte forudsætning ikke er til stede, bør det optage  

 forhandlinger herom med de kommunale skolemyndigheder.
 § 3.  Observationsundervisning kan gives under  

 følgende former:
 1. Observationsundervisning i klassen,  hvor eleverne fortsat  

 undervises i deres egen klasse, men med bistand i enkelte timer af en særlig  

 lærer, jfr. § 11.
 2. Observationsklinikker,  hvor flere elever undervises på deres  

 egen skole, men uden for det aktuelle klassemiljø i enkelte eller om  

 fornødent i alle fag, og således at tilhørsforholdet til deres almindelige  

 klasse bevares.
 3. Observationsskoler,  hvor elever fra en eller flere kommuner  

 modtages til undervisning og fuldt ophold uden for deres hjem og aktuelle  

 skolemiljø.
 4. Observationsklasser,  hvor elever fra kommunens skoler  

 undervises i alle fag, og således at tilhørsforholdet til deres almindelige  

 klasse ophører.
 5. Heldagsskoler,  hvor elever fra en eller flere kommuner modtages  

 til undervisning og ophold i dagtimerne, men i øvrigt bor hjemme.
 6. Enkeltmandsundervisning,  hvor elever enkeltvis modtager al  

 undervisning på skolen og/eller i hjemmet, eventuelt dog i kombination med  

 anden observationsundervisning.
 7. Observationsundervisning på børne- og ungdomshjem m.v.  af  

 elever, som opholder sig der uden at være optaget i den lokale skole, og som  

 ikke undervises ved institutionens foranstaltning.
 8. Observationsundervisning på sygehuse og hospitaler m.v.  af  

 elever, der er indlagt, eller som modtages til ambulant behandling uden at  

 være optaget i den lokale skole.
 § 4.  Ved skoler, hvor behovet for  

 observationsundervisning ikke kan begrunde, at der oprettes en  

 observationsklinik, jfr. § 6, stk. 1, kan der i stedet oprettes en  

skoleklinik,  som tillige modtager elever med andre skolemæssige  

 vanskeligheder end forudsat i § 1, fortrinsvis indlæringsvanskeligheder.
 § 5.  Bestemmelser om oprettelse af  

 observationsundervisning efter § 3, nr. 1-5 og 7-8, eller § 4, herunder om  

 normering og klassificering af leder- og lærerstillinger ved  

 observationsskoler og heldagsskoler, optages på skoleplanen.
 § 6.  Ved observationsundervisning efter § 3, nr. 2-5  

 og 7-8, eller § 4 må antallet af elever, der undervises sammen, ikke  

 overstige 6.
 Stk. 2.  Undervises eleverne af 2 eller 3 lærere i  

 fællesskab, kan elevtallet dog udgøre indtil 11, henholdsvis 15.
Stk. 3.  Observationsskoler og heldagsskoler bør  

 indrettes til at modtage mindst 18 og højst 24 elever.
Heldagsskoler kan dog  

 i særlige tilfælde modtage indtil 30 elever.
 § 7.  Den ugentlige undervisningstid for  

 observationsundervisning efter § 3, nr. 1-5 og 7-8, eller § 4 fastsættes i  

 undervisningsplanen.
stk. 2.  Til observationsundervisning i klassen kan der  

 ved hver skole højst afsættes 1 ugentlig time for hver påbegyndt 30 elever på  

 1.-3. klassetrin og 1 ugentlig time for hver påbegyndt 60 elever på 4.-9.  

 klassetrin.
Er der ikke oprettet observationsklinik ved skolen, kan der dog  

 afsættes 1 ugentlig time for hver påbegyndt 10, henholdsvis 20 elever.
 Stk. 3.  Observationsklinikkers undervisningstid kan  

 normalt ikke overstige 30 ugentlige timer.
 Stk. 4.  Enkeltmandsundervisning kan gives med 4-6  

 ugentlige timer, for ældre elever dog 6-12 ugentlige timer.
 § 8.  Ved henvisning til observationsundervisning  

 efter § 3, nr. 1-6, eller § 3, nr. 1-6, eller § 4 anvendes følgende  

 fremgangsmåde:
1. Klasselæreren indstiller eleven til  

 skolepsykologisk undersøgelse.
Initiativet hertil kan udgå fra elevens  

 lærere, skolelægen, forældrene eller eleven selv.
Forud for indstillingen  

 skal klasselæreren drøfte elevens forhold med de øvrige lærere og med  

 forældrene.
Indstillingen sker på en blanket, der fremsendes gennem skolens  

 leder med skolelægens påtegning.
 2. Skolepsykologen foretager - eventuelt med bistand  

 af andre sagkyndige - en undersøgelse af elevens vanskeligheder og baggrunden  

 herfor, bl.a. gennem samtaler med eleven, forældrene og vedkommende lærer(e),  

 og udarbejder en skriftlig rapport herom, der tilsendes skolens leder og  

 skolelægen.
3. I tilslutning til rapporten og efter samråd med  

 forældrene stiller skolepsykologen forslag om, under hvilken form  

 observationsundervisning bør gives, eller hvilke andre foranstaltninger der  

 bør træffes fra skolens side for at hjælpe eleven.
Skolepsykologen kan i  

 stedet eller samtidig hermed opfordre forældrene til at søge bistand fra  

 andre rådgivnings- eller behandlingsinstitutioner, eller han kan selv rette  

 henvendelse til børne- og ungdomsværnet med henblik på tilbud om  

 familievejledning eller andre hjælpeforanstaltninger.
4. Beslutning om henvisning til  

 observationsundervisning træffes af skolens lærerråd eller efter dettes  

 bemyndigelse og på grundlag af skolepsykologens forslag.
Forældrene skal have  

 underretning om beslutningen, der kan indbringes for skolenævnet til endelig  

 afgørelse, jfr. skolestyrelseslovens § 62, stk. 1, og § 27, stk. 2.
 Stk. 2.  Beslutning om overflytning til  

 observationsskole eller heldagsskole kan kun træffes med samtykke af  

 forældrene (forældremyndighedens indehaver).
 Stk. 3.  Beslutning om enkeltmandsundervisning skal i  

 hvert enkelt tilfælde forelægges amtsrådet til godkendelse.
Stk. 4.  I tilfælde, hvor det skønnes nødvendigt af  

 hensyn til eleven, kan denne uden forudgående skolepsykologisk undersøgelse  

 og samråd med forældrene henvises foreløbigt til observationsundervisning i  

 klassen eller til observationsklinik (skoleklinik). Den i stk. 1 angivne  

 fremgangsmåde skal da iværksættes senest efter 4 ugers (20 skoledages)  

 forløb, medmindre observationsundervisningen forinden er ophørt.
En elev kan  

 ikke uden forudgående skolepsykologisk undersøgelse modtage  

 klinikundervisning i mere end 30 dage i løbet af et skoleår.
Forældrene skal  

 normalt underrettes om en foreløbig henvisning.
 § 9.  Beslutning om henvisning til  

 observationsundervisning efter § 3, nr. 7 eller 8, træffes af  

 skolekommissionen i institutionskommunen efter indstilling fra institutionens  

 (hospitalsafdelingens) leder, der forinden skal rådføre sig med de  

 pædagogiskpsykologisk sagkyndige, der eventuelt er knyttet til institutionen,  

 og med den stedlige skolepsykolog.
§ 10.  Observationsundervisningens nærmere  

 tilrettelæggelse og omfang for de enkelte elever, jfr. § 3, nr. 1 og 2,  

 drøftes ved regelmæssige (ugentlige) møder, hvori observationsundervisningens  

 lærere, skolepsykologen og skolens leder deltager.
Endvidere kan forældrene,  

 klasselæreren, skolelægen eller andre, der har berøring med eleven, opfordres  

 til at deltage.
Stk. 2.  Varigheden af observationsundervisning for den  

 enkelte elev afhænger til enhver tid af, om formålet med undervisningen  

 skønnes at være opnået.
Er udsigterne hertil fortsat ringe, kan  

 observationsundervisningen vedvare, indtil eleven kan optages på  

 behandlingshjem eller lignende.
Observationsundervisning efter § 3, nr. 1-3,  

 eller § 4 bør dog normalt ikke overstige 3-6 måneder, for  

 klinikundervisningens vedkommende afhængigt af omfanget, idet varigheden kan  

 være længere ved et mindre ugentligt timetal i klinikken.
Stk. 3.  Fra observationsklasser og heldagsskoler kan  

 eleverne føres gradvis tilbage til den almindelige klasse ved i en periode at  

 modtage undervisning begge steder.
På tilsvarende måde kan  

 observationsundervisning efter § 3, nr. 7 og 8, fortsætte, efter at eleven er  

 optaget i den lokale skole.
 § 11.  Observationsundervisningen varetages af lærere,  

 der gennem en særlig uddannelse har kvalificeret sig hertil, og som i kraft  

 af deres personlige egenskaber må anses for velegnede til opgaven.  

 Enkeltmandsundervisning kan dog gives af lærere uden specialuddannelse.
 Stk. 2.  Det kan ikke pålægges en lærer imod hans ønske  

 at varetage observationsundervisning.
 § 12.  Observationsundervisningen skal foregå i  

 lokaler, der efter deres størrelse og placering må anses for velegnede til  

 formålet, og som er særlig indrettet dertil.
 § 13.  Cirkulæret træder i kraft den 1. august 1972.
 Stk. 2.  Uanset § 1, stk. 1, kan  

 observationsundervisning dog indtil videre varetages af lærere uden  

 specialuddannelse, såfremt de forpligter sig til at gennemgå de kursus, der  

 måtte blive tilbudt dem.
 Undervisningsministeriet, den 4. februar  

 1972.
 Knud Heinesen.
 \Henrik Helsted.
