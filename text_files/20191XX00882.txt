Skriftlig fremsættelse (3. juni 2020) Boligministeren Kaare Dybvad Bek:
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Forhøjelse af Landsbyggefondens renoveringsramme i 2020 og digitalisering af det almene byggeri) (Lovforslag nr.
L 200) Med lovforslaget udmøntes den del af boligaftale af 19. maj 2020 indgået mellem regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Alternativet og Sikandar Siddique (UFG) om Landsbyggefondens rammer 2021-2026 og fremrykket indsats i 2020, som handler om en ekstraordinær forøgelse af investeringsrammen til renovering i 2020 (12.120 mio. kr. i 2020-pl), samt den del af puljen vedrørende digitalisering af det almene byggeri (5,1 mio. kr. i 2020-pl), som ifølge aftalen skal fremrykkes til 2020. Der er således tale om de dele af boligaftalen, der handler om investeringer, der skal foretages i 2020 og derfor skal iværksættes hurtigst muligt med henblik på en hurtig afvikling af størstedelen af ventelisten til renoveringsstøtte fra Landsbyggefonden.
Udover ovennævnte emner omfatter boligaftalen Landsbyggefondens investeringsramme til renovering i perioden 2021-2026 og en række andre forhold vedrørende den almene boligsektor og Landsbyggefonden, herunder resterende 6,4 mia. kr. til afvikling af ventelisten.
Lovforslag vedrørende disse initiativer forventes fremsat i folketingssamlingen 2020-21 i oktober I - åbningsuge.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
