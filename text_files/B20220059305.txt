Bekendtgørelse om erhvervsuddannelsen til fotograf I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Billedmediernes Faglige Udvalg fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til fotograf har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Valg af hensigtsmæssigt udstyr og arbejdsprocedure i forhold til intentionen med en given fotografisk opgave.
 2) Kreativ, idéudviklende og rationel varetagelse af arbejdet under hensyntagen til økonomi, kundekrav, tid, kvalitet og sikkerhed.
 3) Sikring af optimal teknisk kvalitet i relation til det påtænkte anvendelsesformål og i overensstemmelse med den påtænkte distributionsform.
 4) Analyse af billedmæssige udtryk til et visuelt budskab og forståelse af disse i deres stilmæssige og kulturelle kontekst.
 Stk. 2. Uddannelsen afsluttes med specialet fotograf, niveau 4 i den danske kvalifikationsramme for livslang læring.
Varighed § 2. Uddannelsen varer 5 år, jf. dog stk. 3. Uddannelsens varighed er inklusive grundforløbets 1. og 2. del, på hver 20 skoleuger, og hovedforløbet.
Grundforløbet kan ikke erstattes af grundlæggende praktisk oplæring i en virksomhed.
Stk. 2. For lærlinge, der gennemfører uddannelsen som erhvervsuddannelse for unge, varer uddannelsens hovedforløb 4 år.
Heraf udgør skoleundervisningen 40 skoleuger fordelt på mindst fire skoleperioder.
Stk. 3. For lærlinge, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb 3 år og 11 måneder.
Heraf udgør skoleundervisningen 36 skoleuger.
 Stk. 4. Den i stk. 3 nævnte skoleundervisning opdeles i mindst tre skoleperioder for forløb efter § 66 y, stk. 1, nr. 2, i lov om erhvervsuddannelser (euv2-forløb).
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-5.
Stk. 2. Eleven eller lærlingen skal have kompetence til med præstationsstandarden begynderniveau at kunne 1) redegøre for professionelt udstyr til brug ved kameraarbejde, belysning, lyd og redigering, 2) redegøre for og under vejledning vælge de rette teknikker inden for kamera, belysning og billedbehandling samt til fremstilling af fotografiske produkter, 3) redegøre for og anvende eksisterende teknisk og faglig dokumentation i en praktisk arbejdsproces, herunder diagrammer og vejledninger, 4) udarbejde almindelig anvendt faglig dokumentation til brug ved egenkontrol, 5) redegøre for og anvende kvalitetskrav og metoder, herunder vurdere om eget arbejde opfylder udvalgte kvalitetsmæssige krav, 6) identificere og anvende hensigtsmæssige arbejdsmetoder, 7) anvende faglige fotografiske termer på engelsk, 8) redegøre for og anvende typisk forekommende digitale teknologier og medier til faglig informationssøgning og kommunikation, 9) redegøre for og anvende gældende sikkerheds- og miljømæssige metoder, krav og regler til at tilgodese egen og andres sikkerhed under udførelse af arbejdsopgaver og 10) redegøre for erhvervets organisationskultur og fotografens rolle i virksomheder.
Stk. 3. Eleven eller lærlingen skal have kompetence til med præstationsstandarden rutineret niveau at kunne 1) selvstændigt og med faglig sikkerhed vælge og anvende materialer og professionelt gængs udstyr til at løse enkle faglige opgaver inden for kameraarbejde, belysning og redigering, 2) selvstændigt og med faglig sikkerhed udføre belysning, optagelser og bearbejdning af fotografiske billeder samt billedbehandling, 3) selvstændigt udvikle og skabe visuel kommunikation med anvendelse af grundlæggende æstetiske, sansemæssige og kompositoriske grundregler for dette, 4) med faglig sikkerhed udføre digital billedbehandling, herunder vælge hensigtsmæssige digitale platforme, 5) selvstændigt planlægge, koordinere og udføre enkle arbejdsprocesser og tage initiativ til samarbejde med andre om løsning af opgaver og 6) med faglig sikkerhed anvende og begrunde brugen af branchens produkter, koncepter og idéer under hensyntagen til disses anvendelsesområder.
 Stk. 4. Eleven eller lærlingen skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Engelsk på E-niveau, bestået.
 Stk. 5. Eleven eller lærlingen skal have opnået følgende certifikater eller lignende:
 1) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan udføre alle arbejdsprocesser, der forekommer inden for det område, uddannelsen retter sig mod, selvstændigt, innovativt og kreativt.
 2) Lærlingen kan opnå kendskab til fotografisk teknik, metode og arbejdsprocesser i forbindelse med afsendelsen af visuelle budskaber og selvstændigt, innovativt og kreativt producere fotografiske løsninger med stor kommunikationsværdi.
 3) Lærlingen kan opnå teknisk faglige, kreative, innovative almene og personlige kompetencer, så vedkommende selvstændigt og effektivt kan planlægge og varetage almindeligt forekommende arbejdsopgaver inden for uddannelsen.
 4) Lærlingen kan opnå kendskab til kreativ, innovativ og kommunikativ billedfremstilling, samt de merkantile og sociale sammenhænge i samfundet, der er nødvendige for erhvervets udførelse.
 5) Lærlingen kan vælge hensigtsmæssigt udstyr og arbejdsprocedure i forhold til intentionen med en given fotografisk opgave.
 6) Lærlingen kan arbejde kreativt, innovativt og rationelt under hensyntagen til økonomi, kundekrav, tid, kvalitet og sikkerhed samt sikre optimal teknisk kvalitet i relation til det påtænkte anvendelsesformål og i overensstemmelse med den påtænkte distributionsform.
 7) Lærlingen kan arbejde selvstændigt og i teams samt vise kreativitet i opgaveløsningen, herunder være omstillingsparat og fleksibel samt planlægge og strukturere arbejdsprocesser og løse uforudsete problemer.
 8) Lærlingen kan analysere billedmæssige udtryk til et visuelt budskab og forstå dem i deres stilmæssige og kulturelle kontekst.
 9) Lærlingen kan koble relevant teori til tilrettelæggelse, udførelse og evaluering af konkrete arbejdsopgaver fra oplæringen.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af den sidste skoleperiode.
Prøven afholdes af skolen i samråd med det faglige udvalg.
Prøven udgør en svendeprøve.
Prøven påbegyndes inden for uddannelsens sidste 6 måneder.
Prøven bedømmes efter 7-trinsskalaen.
Prøven skal afdække elevens opnåede kompetencer inden for uddannelsen.
Stk. 2. Prøven består af en mundtlig prøve og en projektopgavedel, der betragtes som en samlet prøve.
Prøven tilrettelægges således:
1) Den mundtlige prøve tager udgangspunkt i lærlingens portfolio, der udgøres af lærlingens indsamlede arbejder gennem hele uddannelsesforløbet.
Prøven har en varighed af 45 minutter inklusive votering.
Skuemestrene (censorerne) er til stede under den mundtlige prøve.
2) Projektopgavedelen omfatter en obligatorisk og en valgfri opgave inden for det bundne specialefag fotografisk præsentationsteknik.
Den obligatoriske opgave består i tilrettelæggelse og gennemførelse af en udstillingspræsentation af et antal fotografier på enten trykt eller digitalt medie, som lærlingen producerer med udgangspunkt i egne, eksisterende optagelser.
Den valgfri opgave vælges inden for en elektronisk præsentation af udvalgte egenoptagelser, en trykt eller printet præsentation af udvalgte egenoptagelser eller en kombination af disse.
Projektopgaverne skal løses inden for en varighed af 20 fortløbende dage.
Stk. 3. Svendeprøve bedømmes af en eksaminator og to censorer.
De to censorer udpeges af det faglige udvalg.
Ved bedømmelsen giver eksaminator og de to censorer i forening én karakter for hver af prøverne.
Den endelige karakter fremkommer som et vægtet gennemsnit af de to karakterer, hvor karakteren for den mundtlige prøve i portfolio tæller 2/3, og karakteren for projektopgaverne tæller 1/3. Prøven er bestået, når lærlingen mindst har opnået karakteren 02 for både den mundtlige prøve og projektopgavedelen.
 Stk. 4. Prøvens grundelementer er følgende:
 1) Mål og krav for prøven er, at lærlingen skal vise opnåelse af kompetencer inden for uddannelsens kerneområder, som er følgende:
 a) Fotografisk produktionsforståelse.
 b) Fotografisk studieteknik.
 c) Visuel kommunikation.
 d) Storytelling.
 e) Kompositionsteknik.
 2) Eksaminationsgrundlaget omfatter den obligatoriske opgave, den valgfrie opgave, lærlingens udstillingspræsentationer og lærlingens portfolio.
 3) Bedømmelsesgrundlaget er lærlingens mundtlige præstation og løsning af projektopgaverne.
4) Bedømmelseskriterierne for prøven danner baggrund for en helhedsvurdering af målopfyldelsen.
De generelle bedømmelseskriterier for prøven er følgende:
 a) Lærlingens tekniske kompetencer inden for fotografisk produktion.
 b) Lærlingens redegørelse for de fotografiske produkters egnethed til at opfylde formålet med produktet.
 c) Lærlingens visuelle valg og valg af fotografisk stil.
 d) Indholdsmæssig spændvidde.
 e) Bredde i fotografiske genrer.
 Stk. 5. For at der kan udstedes skolebevis, skal lærlingen have bestået alle fag i hovedforløbet.
 Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 446 af 7. maj 2018 om erhvervsuddannelsen til fotograf ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 446 af 7. maj 2018 om erhvervsuddannelsen til fotograf anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
Styrelsen for Undervisning og Kvalitet, den 10. maj 2022 VicedirektørMartin Larsen / Lars Held Bilag 1 Kriterier for godskrivning 1. Kriterier for vurdering af, om eleven eller lærlingen har 2 års relevant erhvervserfaring, jf. § 66 y, stk. 1, i lov om erhvervsuddannelser 2. Erhvervserfaring der giver grundlag for godskrivning for alle voksne elever og lærlinge 3. Uddannelser der giver grundforlag for godskrivning for alle elever og lærlinge Afkortning efter tabel 2 og 3 kan maksimalt være på 9,7 skoleuger og 9 oplæringsmåneder.
