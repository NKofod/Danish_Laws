Tilbagebetaling.
Efterløn med urette på grund af a-kassens fejl, men medlemmet havde ikke givet besked om senere ændringer.
 Ankenævnet har behandlet Deres klage på vegne af [navn udeladt] på møde den 30. oktober 2008.
Nævnet traf denne A F G Ø R E L S E [Navn udeladt] har modtaget efterløn med urette i perioden fra 1. januar 2002 til 12. december 2006.
 [Navn udeladt] skal ikke tilbagebetale for meget udbetalt efterløn fra den 1. januar 2002 til den 30. juli 2003.
 [Navn udeladt] skal tilbagebetale for meget udbetalt efterløn fra den 31. juli 2003 til og med den 12. december 2006.
 A-kassen skal foretage en ny opgørelse af det beløb, som [navn udeladt] skal tilbagebetale.
 Ankenævnet ændrer således Arbejdsdirektoratets afgørelse af den 18. oktober 2007.
B E G R U N D E L S E Ankenævnet har lagt til grund, at [navn udeladt] den 8. november 2001 søgte efterløn med virkning fra 1. januar 2002.
Ansøgning om efterløn blev afleveret ved en personlig samtale i a-kassen den 8. november 2001. I den forbindelse oplyste [navn udeladt] - og a-kassen noterede - at hun påbegyndte løbende udbetaling af pension.
På selve ansøgningsskemaet havde [navn udeladt] svaret ja til spørgsmålet om, hvorvidt hun havde pensionsordninger, men nej til spørgsmålet om, hvorvidt hun ved overgang til efterløn fik løbende udbetaling som led i et ansættelsesforhold.
A-kassen udleverede skema AR 259 og orienterede [navn udeladt] om, at hun skulle huske at give besked, hvis pensionen steg.
 Den 9. januar 2002 sendte a-kassen brev om, at [navn udeladt] ansøgning om efterlønsbevis fra 13. december 2001 var godkendt og medsendte en oversigt over de pensioner, der ville medføre fradrag i efterlønnen.
Den 14. januar 2002 sendte a-kassen brev til [navn udeladt] om, at hendes efterlønsansøgning var godkendt med virkning fra 1. januar 2002. A-kassen meddelte, at [navn udeladt] ville få efterløn med 535 kr. pr dag (svarende til 2.675 kr. pr. uge). A-kassen meddelte også, at alle de pensioner/opsparinger, som [navn udeladt] havde oplyst om, ville medføre modregning. [Navn udeladt] ville derfor få udbetalt 68,46 kr. pr time (svarende til 2.533 kr. pr. uge). Endvidere skrev a-kassen: Hvis du får eller begynder at få en arbejdsmarkedspension udbetalt, skal du udfylde vedlagte AR 259 og indsende den til os, da det har betydning for efterlønnens størrelse. På vegne af [navn udeladt] har De som fuldmagtshaver indsendt en udbetalingsspecifikation fra a-kassen dateret den 24. september 2002. Heraf fremgår ikke hvilke pensionsbeløb a-kassen har modregnet.
Man kan således ikke se, at pensionsbeløbet ved en fejl var sat til 0 kr.
Man kan alene aflæse en timesats på 68,78, dvs. 0,32 kr. mere end det beløb, som a-kassen oplyste om i brev af den 14. januar 2002.
 Der foreligger dokumentation for, at [navn udeladt] pensioner steg fra 1.751 kr. til 1.753 kr. pr. måned efter skat (netto) fra den 31. juli 2003.
 Den 8. januar 2007 meddelte [navn udeladt] til a-kassen, at hendes pensionsudbetaling var steget fra 1.776 kr. pr. måned til 1.806 kr. pr. måned (netto) fra den 31. juli 2006.
 A-kassen traf afgørelse den 25. juni 2007 om tilbagebetaling af 52.641 kr. for perioden fra den 1. januar 2002 til og med den 12. december 2006. Arbejdsdirektoratet har ved afgørelsen af den 18. oktober 2007 tiltrådt a-kassens afgørelse.
 Som fuldmagtshaver for [navn udeladt] har De henvist til, at [navn udeladt] har givet a-kassen alle relevante oplysninger ved samtalen den 8. november 2001, og at [navn udeladt] efterfølgende ikke havde anledning til at fattede mistanke om, at noget var galt.
Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
Det fremgår af § 65, stk. 1 i lov om arbejdsløshedsforsikring m.v.
 En a-kasse har altid pligt til at give det enkelte medlem individuel og personlig vejledning, når medlemmet har særligt behov herfor. det fremgår af § 1, stk. 2 i bekendtgørelsen om en a-kasses pligt til at vejlede m.v.
Løbende udbetaling af pension, som er led i et ansættelsesforhold, medfører fradrag i efterlønnen fra det tidspunkt, den kommer til udbetaling.
Fradraget udgør 50 pct. af det udbetalte pensionsbeløb pr. efterlønstime og med udgangspunkt i 80 procent af de indberettede beregnede livsvarige årlige ydelse.
Det fremgår af lovens § 74 i, stk. 5 og stk. 6.
Et medlem, som uberettiget har modtaget dagpenge eller andre ydelser fra kassen, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
Det fremgår af lovens § 86, stk. 1.
Arbejdsmarkedets Ankenævn finder, at den udbetalte pension skulle have givet anledning til fradrag i Deres efterløn.
De har således modtaget efterløn med urette fra 1. januar 2002 til og med den 12. december 2006.
 Imidlertid finder nævnet, at den uagtsomhed, som De måtte have udvist i forbindelse med, at udbetalingen af efterløn startede, var af så ringe grad, at a-kassen ikke kan kræve tilbagebetaling for den første del af perioden.
Nævnet har i den forbindelse lagt vægt på a-kassens pligt til at vejlede, når medlemmet har særligt behov herfor, herunder når medlemmet møder til en personlig samtale i forbindelse med ansøgning om efterløn.
Nævnet har endvidere lagt vægt på, at a-kassen ved samtale med [navn udeladt] den 8. november 2001 under punktet Modregning af pension satte kryds i Ja og noterede:  Påbegynder løbende pension og Husk at meddele a-kassen såfremt der er en stigning.
Både a-kassens medarbejder og [navn udeladt] skrev under på dette notat.
Nævnet har endvidere lagt vægt på, at efterlønnens størrelse ikke stod i misforhold til det beløb, som [navn udeladt] tidligere havde fået oplyst.
Hun kunne således ved en sandsynlighedsberegning ikke have fået mistanke om, at udbetalingen var forkert.
Derimod finder nævnet, at [navn udeladt] vidste, at hun skulle give a-kassen besked om regulering af pensionen, selvom hun kun har troet, at det var regulering i netto-beløbene, der skulle gives besked om.
I den forbindelse har nævnet lagt vægt på, at [navn udeladt] den 8. januar 2007 gav a-kassen besked om, at pensionen var steget fra 1.776 kr. pr. måned til 1.806 kr. pr. måned (netto).
 Nævnet finder, at [navn udeladt] i den forbindelse burde have indset, at hun skulle give besked på det tidspunkt, hvor pensionen steg.
 På samme måde måtte [navn udeladt] have vidst, at hun i hele efterlønsperioden skulle have givet besked til a-kassen hver gang der var tale om en regulering i det udbetalte pensionsbeløb (netto). Første gang, der er dokumenteret en stigning i netto-udbetalingen, er den 31. juli 2003.
 Nævnet har i den forbindelse lagt vægt på, at [navn udeladt] ved samtalen i a-kassen blev informeret om, at hun skulle give besked om reguleringer i pensionen. [navn udeladt] har på alle tidligere efterlønskort og efterlønserklæringer svaret nej til spøgsmålet om, hvorvidt der var sket ændringer i pensionsforholdene, selv om det fremgik af vejledningen til efterlønskortene, at a-kassen skulle have besked om reguleringer i pensionen.
 Havde [navn udeladt] givet besked om alle reguleringer i netto-udbetalingen i rette tid, havde a-kassen fra et tidligere tidspunkt, og senest fra den 31. juli 2003 opdaget fejlen og kunne have rettet udbetalingen for den resterende periode. [Navn udeladt] skal derfor tilbagebetale det beløb, som hun har fået for meget fra den 31. juli 2003 til og med den 12. december 2006.
R E G L E R Ankenævnet henviser til  § 65, stk. 1 og stk. 5, § 74 i, stk. 5 og stk. 6 og § 86, stk. 1 i lov om arbejdsløshedsforsikring m.v., jf. lovbekendtgørelse nr. 603 af 25. juni 2001, lovbekendtgørelse nr. 799 af 24. september 2002, lovbekendtgørelse nr. 799 af 24. september 2002 med de ændringer, der følger af lov nr. 420 af 10. juni 2003, lovbekendtgørelse nr. 708 af 13. august 2003 og lovbekendtgørelse nr. 874 af 11. september 2005  § 1, stk. 2 i Direktoratet for Arbejdsløshedsforsikringens bekendtgørelse nr. 310 af 19. maj 1999 om en a-kasses pligt til at vejlede m.v.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
 Arbejdsmarkedets Ankenævn beklager sagsbehandlingstiden.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet, Stormgade 10, Postboks 1103, 1009 København K.
J.nr.
[Adressat udeladt] Regler Lov om arbejdsløshedsforsikring m.v., jf. lovbekendtgørelse nr. 603 af 25. juni 2001 Kapitel 10 Betingelser for ret til dagpenge § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2.
 Stk. 3.
 Stk. 4.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Landsarbejdsrådet.
 Stk. 6.
Kapitel 11 a Efterløn Efterløn til medlemmer, der fylder 60 år den 1. juli 1999 eller senere Fradrag for pension § 74 i.
 Stk. 2.
 Stk. 3.
 Stk. 4.
Stk. 5. For pensionsordninger med løbende livsvarige udbetalinger foretages der fradrag med udgangspunkt i et beløb, der svarer til 80 pct. af den indberettede beregnede livsvarige årlige ydelse, jf. stk. 3, 3. pkt., og stk. 4, 2. pkt.
For alle øvrige ordninger beregner arbejdsløshedskassen en årlig ydelse som 5 pct. af det indberettede depot, jf. stk. 4, 3. pkt.
Inden fradraget i efterlønnen beregnes, foretages der et bundfradrag i den samlede årlige pensionsydelse på 10.000 kr.
For medlemmer, der får udstedt efterlønsbevis i henholdsvis 1999, 2000, 2001 og 2002, er der dog i hele efterlønsperioden et bundfradrag på henholdsvis 30.000 kr., 25.000 kr., 20.000 kr. og 15.000 kr. om året.
Bundfradraget reguleres med satsreguleringsprocenten, jf. lov om en satsreguleringsprocent, og beløbet afrundes til nærmeste kronebeløb, der kan deles med 100. Fradraget foretages herefter med 60 pct. af den beregnede årlige ydelse pr. efterlønstime.
Fradrag efter denne bestemmelse foretages, uanset om pensionen udbetales i efterlønsperioden.
Stk. 6. Løbende udbetaling af pension, inklusive tillæg, som er led i et ansættelsesforhold, medfører uanset stk. 5 fradrag i efterlønnen uden bundfradrag fra det tidspunkt, den kommer til udbetaling.
Fradraget udgør 50 pct. af det udbetalte pensionsbeløb pr. efterlønstime, jf. dog stk. 9 og 10.
 Stk. 7.
Kapitel 13 Tilbagebetaling og sanktioner § 86. Et medlem, som uberettiget har modtaget dagpenge eller andre ydelser fra kassen, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
Godtgørelse efter lov om godtgørelse ved deltagelse i erhvervsrettet voksen- og efteruddannelse er ikke omfattet af bestemmelsen.
 Stk. 2.
Lov om arbejdsløshedsforsikring m.v., jf. lovbekendtgørelse nr. 799 af 24. september 2002 § 65, stk. 1 og stk. 5, § 74 i, stk. 5 og 6 og § 86, stk. 1 uændret i forhold til ovenstående.
Lov om arbejdsløshedsforsikring m.v., jf. lovbekendtgørelse nr. 799 af 24. september 2002 med de ændringer, der følger af lov nr. 420 af 10. juni 2003 Kapitel 10 Betingelser for ret til dagpenge § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2.
 Stk. 3.
 Stk. 4.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
 Stk. 6.
 § 74 i, stk. 5 og 6 og § 86, stk. 1 uændret i forhold til ovenstående.
Lov om arbejdsløshedsforsikring m.v., jf. lovbekendtgørelse nr. 708 af 13. august 2003 § 65, stk. 1 og stk. 5, § 74 i, stk. 5 og 6 og § 86, stk. 1 uændret i forhold til ovenstående.
Lov om arbejdsløshedsforsikring m.v., jf. lovbekendtgørelse nr. 874 af 11. september 2005 § 65, stk. 1 og stk. 5, § 74 i, stk. 5 og 6 og § 86, stk. 1 uændret i forhold til ovenstående.
 Direktoratet for Arbejdsløshedsforsikringens bekendtgørelse nr. 310 af 19. maj 1999 om en a-kasses pligt til at vejlede m.v.
Kapitel 1 Generel vejledningspligt § 1. En a-kasse har pligt til at vejlede sine medlemmer om de rettigheder og pligter, der følger af kapitel 7-16 i lov om arbejdsløshedsforsikring m.v., samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. En a-kasse har altid pligt til at give det enkelte medlem individuel og personlig vejledning, når medlemmet har særligt behov herfor.
