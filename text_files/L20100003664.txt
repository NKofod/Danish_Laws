Bekendtgørelse om aftale af 11. maj 2009 med Tyskland om gensidig anerkendelse af helbredsgodkendelser samt af grundlæggende faglige krav for lokomotivførere Der er den 11. maj 2009 indgået en aftale mellem Trafikstyrelsen i Danmark og Eisenbahn-Bun­des­amt i Tyskland om gensidig anerkendelse af helbredsgodkendelser og lokomotivførerlicens (kørekort) landene imellem.
Aftalen efterlever de principper, som er udstukket af EU om markedsåbning og liberalisering af jernbanetrafikken specifikt og om arbejdskraftens frie bevægelighed generelt.
Aftalen betyder, at anvendelsen af lokomotivførere i trafik på tværs af den dansk-tyske grænse forenkles.
Danmark anerkender det tyske førerbevis for lokomotivførere og omvendt.
Desuden kræves der kun helbredsgodkendelse i enten Danmark eller i Tyskland for at køre på tværs af grænsen.
Fremover kan en tysk lokomotivfører således anvende sit tyske førerbevis i Danmark og en dansk lokomotivfører kan anvende sin danske lokomotivførerlicens i Tyskland  dog kun hvis personen arbejder for samme virksomhed i begge lande.
Alle lokomotivførere skal fortsat have udstedt et certifikat af deres virksomhed, som dokumenterer sprogkundskab, strækningskendskab og materielkendskab.
 Aftalen, der ikke gælder for Færøerne og Grønland, trådte i medfør af artikel IV i kraft den 11. maj 2009.
 Yderligere oplysninger om aftalen kan fås i Trafikstyrelsen.
