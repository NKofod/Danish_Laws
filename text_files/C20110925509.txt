Kapitel 1   Omfang Kapitel 2   Definitioner Kapitel 3   Forhåndsanmeldelse Kapitel 4   Kontrol Kapitel 5   Dokumentation af kontrollen Kapitel 6   Manglende overholdelse Kapitel 7   Indberetning Kapitel 8   Videreforsendelse i afventning af analyseresultat Kapitel 9   Manglende overholdelse Kapitel 10   Indberetning Kapitel 11   Manglende overholdelse Kapitel 12   Indberetning +++Bilag+++Bilag 1 Bilag 2 Cirkulære om kontrol ved indførsel af ikke-animalske fødevarer med særlige restriktioner (Til fødevareafdelingerne) I henhold til Kommissionens forordning (EF) nr. 669/2009 skal visse ikke-animalske fødevarer, jf. forordningens bilag I, fra tredjelande underkastes en mere intensiv offentlig kontrol.
 I henhold til Kommissionens forordning (EF) nr. 1135/2009 skal ikke-animalske fødevarer fra Kina, der indeholder soja eller sojaprodukter underkastes kontrol for indhold af melamin.
 I henhold til Kommissionens forordning (EF) nr. 1151/2009 skal solsikkeolie fra Ukraine underkastes kontrol for indhold af mineralsk olie.
 I henhold til Kommissionens forordning (EF) nr. 1152/2009 skal visse ikke-animalske fødevarer fra tredjelande underkastes kontrol for indhold af aflatoksin.
 I henhold til Kommissionens forordning (EF) nr. 258/2010 skal guargummi fra Indien underkastes kontrol for indhold af pentachlorphenol og dioxiner.
 I henhold til § 28 i bekendtgørelse om indførsel af fødevarer m.v. med særlige restriktioner skal ris og risprodukter fra Kina underkastes kontrol for indhold af ikke tilladte genetisk modificerede organismer.
 I henhold til § 32 i bekendtgørelse om indførsel af fødevarer m.v. med særlige restriktioner skal svampe til konsum med oprindelse i visse tredjelande underkastes kontrol for tilstedeværelse af radioaktivt cæsium.
I henhold til Kommissionens gennemførelsesforordning (EU) nr. 297/2011 skal bl.a. visse ikke-animalske fødevarer fra Japan kontrolleres for tilstedeværelse af radioaktivt jod og cæsium.
Se også bekendtgørelse nr. 231 af 25. marts 2011 om forhåndsanmeldelse m.v. af fødevarer med oprindelse i eller afsendt fra Japan.
Afsnit I Omfang og definitioner Kapitel 1 Omfang § 1. Cirkulæret omfatter fødevareafdelingernes kontrol af ikke-animalske fødevarer, som anført i kapitel 19-25 i bekendtgørelse om indførsel af fødevarer m.v. med særlige restriktioner.
 Stk. 2. Cirkulæret omfatter endvidere fødevareafdelingernes kontrol af ikke-animalske fødevarer, som anført i Kommissionens gennemførelsesforordning (EU) nr. 297/2011.
Kapitel 2 Definitioner § 2. Ved et parti forstås en mængde fødevarer af ikke-animalsk oprindelse, af samme klasse eller betegnelse, omfattet af det samme dokument, og som befordres med samme transportmiddel og kommer fra samme tredjeland eller del af tredjeland.
Afsnit II Generelt Kapitel 3 Forhåndsanmeldelse § 3. Fødevareafdelingen må modtage forhåndsanmeldelser elektronisk, men fødevareafdelingen skal have den originale forhåndsanmeldelse til rådighed i forbindelse med kontrollen.
Kapitel 4 Kontrol § 4. En skematisk oversigt over kravene til forhåndsanmeldelse, udpeget indgangssted, ledsagedokumenter og indberetning for hver importrestriktion findes på følgende link: »http://intranet09/Fagligt/Foedevarer/Import_eksport/Importrestriktioner/Særlige+forhold+ved+restriktioner+for+ikke-animalske+fødevarer.htm«.
 § 5. Et parti må ikke opdeles før fødevareafdelingen har gennemført kontrollen.
Stk. 2. I tilfælde hvor en del af et parti er blevet transportskadet, kan fødevareafdelingen bedømme og træffe afgørelse om den transportskadede del af partiet og den resterende del af partiet hver for sig.
Det oprindelige parti betragtes herefter som to partier.
§ 6. Dokumentkontrollen omfatter kontrol af alle dokumenter, som ledsager partiet, f.eks.
CED, analyserapport, sundhedscertifikat, erklæring eller handelsdokument.
 Stk. 2. Fødevareafdelingen må kun foretage dokumentkontrol af originale ledsagedokumenter.
Stk. 3. Når EU-lovgivningen foreskriver, at et parti skal være ledsaget af et særligt sundhedscertifikat, skal fødevareafdelingen kontrollere 1) at sundhedscertifikatet er udformet og udfyldt i overensstemmelse med modellen i den respektive EU-lovgivning, og 2) at sundhedscertifikatet er underskrevet og stemplet af den kompetente myndighed i oprindelsestredjelandet.
Stk. 4. Fødevareafdelingen må kun frigive et parti efter dokumentkontrollen, hvis partiet er ankommet til Danmark.
For partier, der ankommer med fly, må fødevareafdelingen dog afslutte dokumentkontrollen efter flyets afgang fra tredjelandet, eller når der er udstedt et »air way bill« for partiet med destination Danmark.
 § 7. Når der skal foretages identitetskontrol, skal fødevareafdelingen kontrollere, om der er overensstemmelse mellem partiet og ledsagedokumenterne.
 § 8. Fødevareafdelingernes udvælgelse af partier til fysisk kontrol efter forordningerne 669/2009, 1152/2009 og 297/2011 skal ske i henhold til skemaerne på følgende link: »file://fdirfil3/Common/Faelles/Intranettet/Faglige vaerktoejer\Import, eksport\Koordinering af importprøver«.
Stk. 2. Ved udtagning af prøver til kontrol, herunder laboratorieanalyser, skal fødevareafdelingen udfylde et prøveudtagningsskema, jf. modellen i bilag 1, med mindre der findes et specifikt prøveudtagningsskema i CKL-projektbeskrivelserne.
Fødevareafdelingen skal udlevere prøveudtagningsskemaet til importøren, eventuelt via den ansvarlige for kontrolstedet.
 Stk. 3. Fødevareafdelingen skal tydeligt mærke udtagne prøver, herunder referenceprøver, så sporbarheden sikres.
 § 9. Fødevareafdelingen skal genlukke al emballage, der har været åbnet i forbindelse med kontrollen, og tydeligt mærke emballagen: »Kontrolleret af fødevarekontrollen«.
Stk. 2. Stk. 1 gælder kun for emballage, der udleveres til importøren.
Emballerede fødevarer, der sendes uåbnet til laboratoriet, skal ikke genlukkes og mærkes, som beskrevet i stk. 1.
 § 10. Fødevareafdelingen skal sikre sig, at partier der ikke er endeligt toldbehandlet kun oplagres i virksomheder, der enten er godkendt af SKAT som toldoplag eller har lignende toldgodkendelse til håndtering og oplagring af ikke-toldbehandlede fødevarer.
Kapitel 5 Dokumentation af kontrollen § 11. Fødevareafdelingen skal for hvert parti dokumentere den foretagne kontrol.
Dokumentationen skal for hvert parti bestå af mindst følgende oplysninger:
1) Dato for kontrollen, 2) referencenummer i sundhedscertifikatet, hvor dette er relevant, 3) oplysning om partiet, herunder a) fødevaretype, b) KN-kode, hvor dette er relavant, c) partiidentifikation, f.eks. lot nr. eller produktionsdato, d) størrelsen af partiet angivet ved partiets nettovægt, og e) oprindelseslandet, 4) resultaterne af den gennemførte kontrol, herunder af laboratorieanalyser.
 Stk. 2. Stk. 1, nr. 1-3 gælder ikke i tilfælde, hvor fødevareafdelingen har udstedt et CED eller en erklæring efter forordning 297/2011, som dokumenterer kontrollen.
 Stk. 3. Der skal ikke udarbejdes kontrolrapport for kontrol omfattet af dette cirkulære, medmindre særlige forhold gør sig gældende.
Kapitel 6 Manglende overholdelse § 12. Fødevareafdelingen skal beslaglægge et parti, hvis 1) den offentlige kontrol har afsløret, at partiet ikke overholder reglerne, 2) der for et parti ikke er givet korrekt forhåndsanmeldelse, eller hvis del I i det fælles importdokument er modtaget for sent, eller 3) partiet ikke forevises til offentlig kontrol.
Stk. 2. Fødevareafdelingen skal, jf. dog §§ 19, 21 og 24, give importøren påbud om, at 1) partiet returneres inden en fastsat tidsfrist, 2) partiet underkastes særlig behandling inden for en fastsat tidsfrist, eller 3) partiet destrueres inden for en fastsat tidsfrist.
 Stk. 3. Fødevareafdelingen skal påbyde importøren at trække partiet tilbage fra senere omsætningsled.
 Stk. 4. Fødevareafdelingen fastsætter de nærmere vilkår for returnering, særlig behandling eller destruktion, herunder den dokumentation, som importøren skal fremlægge.
§ 13. Fødevareafdelingen skal straks underrette SKAT 1) når partier, der afvises fra import, 2) når returneringen, særlig behandling eller destruktionen er effektueret, 3) når fødevareafdelingen fremsender en modtaget klage over fødevareafdelingens afgørelse til Fødevareministeriets Klagecenter, og 4) når fødevareafdelingen modtager afgørelsen fra Fødevareministeriets Klagecenter.
 Stk. 2. Underretningen bør ske til den afdeling af SKAT, der er ansvarlig for toldbehandlingen af partiet.
 § 14. Fødevareafdelingen skal tydeligt mærke beslaglagte partier.
Stk. 2. Fødevareafdelingen skal sikre, at de beslaglagte partier oplagres fysisk adskilt fra andre fødevarer.
Et beslaglagt parti skal være under fødevareafdelingens kontrol indtil fødevareafdelingen frigiver partiet eller træffer afgørelse i overensstemmelse med § 12, stk. 2.
 § 15. Særlig behandling, jf. § 12, stk. 2, nr. 2, kan omfatte:
1) behandling eller forarbejdning, hvorved fødevarerne bringes i overensstemmelse med fællesskabslovgivningen eller med kravene i et tredjeland, som fødevarerne afsendes til igen, herunder evt. dekontaminering, men ikke fortynding, eller 2) andre relevante former for forarbejdning til andre formål end foder eller menneskeføde.
 Stk. 2. Fødevareafdelingen sikrer, at den særlige behandling udføres i virksomheder under fødevareafdelingens eller en anden kompetent myndigheds kontrol (evt. i et andet EU-land) og i overensstemmelse med de betingelser, der er fastlagt af Kommissionen eller i mangel heraf af den kompetente myndighed.
Kapitel 7 Indberetning § 16. Når fødevareafdelingen konstaterer, at et parti ikke-animalske fødevarer indebærer en direkte eller indirekte risiko for folkesundheden, skal fødevareafdelingen straks udarbejde en Rapid Alert notifikation.
 Stk. 2. Fødevareafdelingen skal kontakte Fødevareberedskabsenheden inden en Rapid Alert notifikation afsendes.
 § 17. Fødevareafdelingen skal for fødevarer, der ikke er omfattet af forordning 669/2009, 1152/2009 og 297/2011, hvert kvartal indberette resultaterne af den analytiske kontrol.
Stk. 2. Indberetningen foretages ved udfyldelse af det i bilag 2 anførte skema.
Den kvartalsvise indberetning skal senest den 10. arbejdsdag i den måned, der følger efter hvert kvartal, fremsendes til mailadressen: »afd-eksp-fimp-kemi@fvst.dk« med emneteksten: »Indberetning af kontrolresultater for ikke-animalske fødevarer omfattet af [angiv forordningens nummer eller paragraffen i bekendtgørelse om indførsel af fødevarer m.v. med særlige restriktioner]«.
Afsnit III Særligt for fødevarer omfattet af forordning 669/2009 (Mere intensiv offentlig kontrol) Kapitel 8 Videreforsendelse i afventning af analyseresultat § 18. Fødevareafdelingen kan tillade, at et parti, hvoraf der er udtaget prøver til laboratorieanalyse, videresendes til modtagevirksomheden i afventning af analyseresultatet, jf. artikel 8, stk. 2, tredje afsnit i forordning 669/2009. Fødevareafdelingen skal inden videresendelse sikre sig, at modtagevirksomheden enten er godkendt af SKAT som toldoplag eller har lignende toldgodkendelse til håndtering og oplagring af ikke-toldbehandlede fødevarer.
Stk. 2. Den i stk. 1 nævnte videresendelse skal ske i transportmidler eller beholdere, der er forseglet af den myndighed, som har foretage prøveudtagningen.
Forseglingen må kun brydes af fødevareafdelingen på modtagevirksomheden.
 Stk. 3. Stk. 1 og 2 gælder også for partier, der er kontrolleret i Danmark, og som videresendes til et andet EU-land i afventning af analyseresultatet.
Kapitel 9 Manglende overholdelse § 19. Fødevareafdelingen skal påbyde et parti returneret eller destrueret, hvis del I i det fælles importdokument er modtaget for sent, eller hvis partiet ikke forevises til fødevareafdelingens kontrol.
Kapitel 10 Indberetning § 20. Umiddelbart efter hvert kvartal skal fødevareafdelingerne indskrive importaktiviteten samt eventuelle analyseresultater m.v. af fødevarer angivet i bilag 1 til forordning 669/2009 via en særlig Excel-fil, se linket til højre (Oversigt  hvem udtager til kontrol (inkl. indberetning)) på denne side: »http://intranet09/Fagligt/Foedevarer/Import_eksport/Importrestriktioner/Orientering+om+Forordning+669_2009.htm«.
Stk. 2. Fødevareafdelingen skal åbne den i stk. 1 anførte Excel-fil og indtaste relevante data inkl. analyseresultater m.v.
Det er vigtigt, at alle felter udfyldes.
Stk. 3. Fødevareafdelingen skal sørge for, at indberetningen sker i det kvartal, hvor CEDet kan afsluttes.
Hvis der er udtaget prøver til fysisk kontrol i et kvartal, men analyseresultaterne først foreligger i næste kvartal, skal der ikke indberettes før analyseresultaterne foreligger, og CEDet er helt afsluttet.
Mørkhøj vil på baggrund af disse data indberette til EU-Kommissionen hvert kvartal.
Afsnit IV Særligt for fødevarer omfattet af forordning 1152/2009 (Aflatoksin) Kapitel 11 Manglende overholdelse § 21. Fødevareafdelingen skal påbyde et parti returneret eller destrueret, hvis partiet ikke ledsages af resultater af prøveudtagning og analyse samt sundhedscertifikatet.
 § 22. For partier der ikke er forevist til kontrol, men er ledsaget af de krævede certifikater og analyserapporter, kan den særlige behandling nævnt i § 12, stk. 2, nr. 2, f.eks. bestå i analyse af partiet efter tilbagetrækningen.
 Stk. 2. Fødevareafdelingen skal foretage prøveudtagning og analyse af partiet.
 Stk. 3. Partiet frigives, hvis analysen viser at partiet overholder grænseværdierne.
 Stk. 4. Partiet kan ikke frigives på et CED, men ved en afgørelse, f.eks. i en kontrolrapport.
 Stk. 5. Kontrol efter stk. 1-4 er at betragte som opfølgende kontrol, og den ansvarlige for partiet skal derfor betale efter gældende regler herom.
Kapitel 12 Indberetning § 23. Fødevareafdelingen skal indberette resultaterne af aflatoksinkontrollen til e-mailadressen »2kontor@fvst.dk«, jf. følgende link: »http://intranet09/Fagligt/Indberetniger/Til_Moerkhoej/aflatoksinkontrol_restriktionsbek/forside«.
Afsnit V Særligt for fødevarer omfattet af gennemførelsesforordning 297/2011 (Fukushima) § 24. Fødevareafdelingen skal påbyde et parti returneret eller destrueret, hvis partiet ikke ledsages af de i bilag I til forordningen 297/2011 omhandlede dokumenter, jf. dog stk. 2, eller hvis partiet ikke overholder maksimalgrænseværdierne fastsat i bilag II til forordning 297/2011.
 Stk. 2. Fødevareafdelingen kan dog give den ansvarlige for partiet mulighed for at fremskaffe manglende dokumenter inden for en fastsat tidsfrist.
Afsnit VI Ikrafttrædelse § 25. Cirkulæret træder i kraft den 1. juli 2011.
 Stk. 2. Samtidig ophæves cirkulære nr. 9214 af 6. maj 2010 om kontrol ved indførsel af ikke-animalske fødevarer fra tredjelande med særlige restriktioner eller mere intensiv offentlig kontrol.
