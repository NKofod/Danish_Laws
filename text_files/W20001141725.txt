Landsskatteretskendelse Moms - evt. fritagelse - familiebehandlingsklinik Reference:
ML § 13, stk. 1 A's klage til Landsskatteretten skyldtes, at told- og  

 skatteregionen ikke havde anset ydelser i familiebehandlingsklinik for  

 momsfrie efter momslovens § 13, stk. 1, nr. 1.
 Det var oplyst, at klageren drev familiebehandlingsklinik,  

 hvor der udførtes par- og familieterapi -  ofte på  

 konsulentbasis for en af byens autoriserede psykologer.
 Der var fremlagt aftale indgået mellem klageren og  

 den autoriserede psykolog B (familieterapeutisk konsulation) dateret den 25.  

 maj 1998. Heraf fremgik følgende:
"Individualklienter, der henvises af undertegnede  

 afkræves kr. 575 pr. løbende kons. a max. 60 min, heraf udredes  

 75 kr. pr. kons. til Familieter.
Kons.
Familier og ell. par afkræves kr. 1.000 pr. kons. a  

 max. 1,5 time.
Heraf udredes kr. 150 pr. kons. til undertegnede.
 A sender regning til undertegnede løbende med  

 følg. oplysn.:
ex.
Familien NN:
Familien har indbetalt pr. giro datoer: 8. 19. og 29.5.98 I alt 3 x 800 kr. = 2.400  

  kr.
- - - - - - - - - M.
V.
H.
 Kopi til både dit og mit regnskab.
NB husk dit SE-nr skal være opført - du skal  

 selv opgive til det kære væsen Undskyld rodet og uklarhederne Med varm hilsen B" Klageren havde oplyst, at det selvfølgelig kun var  

 de klienter, der ikke havde været undergivet sygesikringen, som B havde  

 henvist til hende.
Det var videre oplyst, at B superviserede klageren  

 vedrørende de henviste klienter.
 Klageren var uddannet socialrådgiver og havde  

 herudover været på en del efteruddannelseskurser i perioden  

 1979-1998. Hun har lavet en opstilling over disse kurser, herunder hvem der  

 var arrangør samt antal dage.
Klageren havde været ansat på et  

 børnepsykiatrisk ambulatorium i ca. 14 år.
Der var fremlagt 2  

 anbefalinger af henholdsvis 25. april 1988 og af 16. marts 1995 fra  

 arbejdsgiveren v/ overlæge C.
 Følgende fremgik bl.a. af skrivelse af 16. marts  

 1995:
 "Blandt A's arbejdsfunktioner i ambulatoriet har hun  

 især været aktiv og har kvalificeret sig i behandlingsformerne :  

 Familieterapi, akut krise-støtte-terapi, individuelle  

 støttesamtaler ikke blot med forældre, men også med store  

 børn/unge patienter samt gruppesamtaler med voksne.
 A  har ligeledes særligt interesseret sig for  - og  

 medvirket til - de børnesagkyndige undersøgelser i komplicerede  

 samværs- og forældremyndighedssager og i  

 forældre-omsorgsevne-vurderinger.
A har stor erfaring i at varetage samarbejdet mellem  

 ambulatoriet og andre instanser, således både ved konferencer og  

 tilsyn på sygehusets andre afdelinger og ved tværfaglige  

 konferencer og netværksmøder med socialforvaltninger,  

 PPR-kontorer, børneinstitutioner og skoler.
A har i disse  

 udadgående funktioner et godt samlet overblik over komplicerede  

 problemstillinger og kan på forstående måde sammenfatte  

 divergerende tværfaglige synsvinkler med fastholdelse af de  

 børnepsykiatriske bidragsmuligheder.
A har således været  

 efterspurgt af kolleger fra andre afdelinger til konsulent- og  

 supervisor-opgaver.
A har løbende udviklet sin store interesse og  

 styrke inden for den systemiske opfattelse af samspilsrelationer.
På  

 grund af hendes erfaringer og hendes personlige stil anvendes A således  

 gerne både i ambulatoriet og i børnepsykiatrisk sengeafdeling  

 til den form for patientbehandling, supervision og iøvrigt i  

 personaleudviklingssammenhænge.
A har aktivt fortsat sin målrettede efteruddannelse  

 og deltagelse i kurser, især inden for systemisk terapi og krise-,  

 sorgbehandling.
Hun modtager/deltager løbende i ambulatoriets  

 supervision og træning i udviklingen af de kliniske  

 børnepsykiatriske aspekter.
 A er selv en aktiv underviser som kursusarrangør og  

 foredragsholder.
A har udviklet en modenhed, selvstændighed og stor  

 faglig erfaring og er i kollegiale sammenhænge en værdsat  

 samarbejdspartner såvel i det sociale samvær i og uden for  

 ambulatoriet som en tryg sparringspartner i vore fælles  

 drøftelser og konfliktløsninger af mere problemfyldte emner og  

 perioder." Herudover havde klageren været medlem af bestyrelsen  

 af Dansk Selskab for børnepsykiatri og klinisk børnepsykologi  

 med tilknyttede faggrupper, hvor hun bl.a. havde stået for mange  

 arrangementer såvel foredrag som kurser.
 Der var endelig fremlagt brochure for klinikken, hvoraf  

 følgende fremgår:
"Opdragelsesmæssige problemer Forældre kan være meget uenige om  

 opdragelse.
Hvad stiller man op, når intet tilsyneladende  

 virker? Hvordan sætter jeg grænser? Hvordan styrer man sit temperament under konflikter? Følelsesmæssige problemer Det kan være sværere end man troede, at blive  

 mor eller far.
 Vrede og afvisende børn, usikre børn, triste  

 og ulykkelige børn.
 Irriterende og rådvilde forældre.
Kriser hos barn eller voksen Skilsmisse og samværsproblemer.
 Dødsfald eller alvorlig sygdom i familien.
 Traumatiske oplevelser.
Klinikken Det er ikke alt, man kan beskytte sit barn imod, men man  

 kan være åben for, om de har brug for ens hjælp.  

 Børn fungerer ofte som barometer på følelser i familien.  

 De viser ved deres adfærd og ikke ved ord, at noget er svært.
 Børn kan også have deres "egne" problemer med  

 f.eks. kammerater, med selvtilliden eller i skolen, og barnet har måske  

 brug for de voksnes hjælp til at løse problemerne.
Mange børn føler en stor lettelse ved at  

 tale om tingene på en god måde.
Det giver tryghed, hvis de  

 får besked på en måde, der svarer til deres alder.
De  

 slapper af, også ved svære problemer, hvis der bliver lyttet til  

 dem, og hvis de får mulighed for at stille spørgsmål.
Men nogen problemer kan være særlig  

 svære at tale om eller at løse.
Det kan blive nødvendigt  

 at søge professionel hjælp til samtalen i familien eller at  

 få inspiration til nye veje, når dem, der plejede at virke, ikke  

 længere er farbare." Klageren havde oplyst, at hun fra 1. august 1999 var ansat  

 som studieleder for Diplomuddannelse i Familieterapi.
Der var fremlagt  

 Studieplan for uddannelsen i familieterapi, efteruddannelse ved De Sociale  

 Højskoler.
 Der var videre vedlagt Undervisningsministeriets  

 bekendtgørelse nr. 668 af 19. august 1997 om diplomuddannelse i  

 familieterapi.
Det fremgik bl.a. heraf i § 3, at diplomuddannelsen i  

 familieterapi var tilrettelagt for studerende, som havde en mellemlang  

 videregående uddannelse af socialfaglig, pædagogisk eller  

 sundhedsfaglig art.
Den studerende skulle endvidere dokumentere mindst 2  

 års praktisk erhvervserfaring i sit fag.
Af Studieplanen fremgik det,  

 at med social- og sundhedsfaglig baggrund skulle forstås faggrupper med  

 minimum en 3-årig uddannelse, f.eks. socialrådgivere,  

 sygeplejersker, pædagoger, læger og psykologer.
 Klageren havde i skrivelse af 3. juni 1998 anmodet Told-  

 og skatteregionen om, at hendes familieterapi var momsfritaget efter  

 bestemmelserne i momslovens § 13, stk. 1, nr. 1.
Told- og skatteregionen havde ved den påklagede  

 afgørelse ikke anset, at virksomhedens behandlinger var omfattet af  

 fritagelsesbestemmelsen i momslovens ' 13, stk. 1, nr. 1 som anden egentlig  

 sundhedspleje.
Regionen havde herved henset til, - at der ikke var tale om behandlinger, der blev  

 udført af en medicinalperson i henhold til den pågældendes  

 autorisation - at behandlingerne ikke var tilskuds- eller  

 refusionsberettiget efter sygesikringen samt - at behandlingen ikke var foretaget af en  

 universitetsuddannet psykolog.
 Under sagens behandling havde Landsskatteretten anmodet  

 Sundhedsstyrelsen om at fremkomme med en udtalelse om, hvorvidt aktiviteten i  

 omhandlede virksomhed efter Sundhedsstyrelsens opfattelse kunne anses som  

 "anden egentlig sundhedspleje". Sundhedsstyrelsen havde hertil fremsendt kopi  

 af skrivelse af 24. juni 1999 til Told- og Skattestyrelsen, hvori der var  

 opstillet minimumskrav til uddannelsen for at kunne betragtes som egentlig  

 sundhedspleje.
 Klageren havde over for Landsskatteretten nedlagt  

 påstand om, at den private familierådgivning skulle være  

 momsfritaget.
Hun havde til støtte herfor bl.a. gjort  

 gældende, at regionens afgørelse alene var begrundet med, at hun  

 ikke var universitetsuddannet psykolog.
Hun havde videre anført, at  

 hun havde fået dokumentation via Psykoterapeutforeningen (uddannede  

 terapeuter) for, at mange med hendes baggrund havde fået momsfritagelse  

 i andre regioner.
Klageren havde videre anført, at hun opfyldte de  

 teoretiske krav til at blive optaget i foreningen for psykoterapeuter henset  

 til hendes arbejde i kliniks sammenhæng kombineret med de mange kurser.  

 Hun havde hertil henvist til en skrivelse fra psykoterapeutforeningen, hvori  

 det oplystes, at mange psykoterapeuter i dag var momsfritaget.
Klageren havde  

 hertil anført, at psykoterapeuter nu var anset for momsfritaget.
Klageren havde videre anført, at psykologerne og  

 hun havde forskellig grunduddannelse, men den efteruddannelse, der  

 kvalificerede til terapeutisk arbejde havde de opnået de samme steder,  

 idet ingen grunduddannelse gav træning og erfaring i at udøve  

 terapi.
Klageren havde hertil videre anført, at den ydelse, som hun  

 kunne yde, kunne sidestilles med den privatpraktiserende psykologs arbejde  

 på dette område.
Det var videre anført, at der var sket en  

 stor samfundsmæssig udvikling på dette område gennem  

 årene og i mange behandlingsstillinger søgte man netop  

 psykologer/socialrådgivere med terapeutisk efteruddannelse.
Man  

 skelnede således ikke mellem faggrupper ved familieterapi.
Denne  

 samfundsmæssige udvikling fandtes ifølge klageren at skulle  

 afspejle sig i fortolkningen af love m.m., når dette var muligt.  

 Klageren havde videre anført, at såfremt momsfritagelsen i  

 henhold til momsloven kun omfattede autoriserede psykologer, fandtes det  

 underligt, at man tidligere i disse sager indhentede en faglig udtalelse hos  

 Sundhedsstyrelsen, ligesom regionen jo ikke havde behøvet at  

 undersøge klagerens konkrete erfaringer og efteruddannelse.
Klageren  

 havde videre anført, at Konkurrencestyrelsen havde udtalt til hende,  

 at der var tale om konkurrenceforvridning, såfremt psykologer for den  

 samme behandling var momsfritaget.
Klageren havde videre anført, at der ikke var tale  

 om alternativ behandling, idet familieterapi blev anvendt på landets  

 hospitaler.
Hun henviste videre til Undervisningsministeriets  

 bekendtgørelse om diplomuddannelse i familieterapi, der afsluttedes  

 med eksamen med ekstern censor.
Det anførtes, at psykoterapeuter, der  

 nu var anset for momsfritaget, ikke havde samme eksamenskrav som  

 familieterapeuter.
Klageren havde subsidiært gjort gældende, at  

 hun var momsfritaget som psykolog B's medhjælp.
Hun havde hertil  

 anført, at hendes sager blev henvist fra B, at klageren benyttede B's  

 girokort ved opkrævningen, samt at B havde superviseret klageren  

 vedrørende de overførte klienter.
 Landsskatteretten udtalte:
 I henhold til momslovens § 4 skal der betales afgift af  

 varer og ydelser, der leveres mod vederlag her i landet.
 I henhold til momslovens § 13, stk. 1, nr. 1 fritages dog  

 følgende varer og ydelser for afgift:
"Hospitalsbehandling og lægevirksomhed, herunder  

 kiropraktik, fysioterapi og anden egentlig sundhedspleje samt tandlæge-  

 og anden dentalvirksomhed." I henhold til 6. momsdirektivs artikel 13 punkt A nr. 1,  

 litra b og c var følgende virksomheder af almen interesse  

 fritaget:
"b) hospitalsbehandling og pleje samt transaktioner i  

 nær tilknytning hertil, udført af offentligretlige organer,  

 eller under sociale betingelser for sådanne organer, af hospitaler,  

 centre for lægebehandling og diagnostik og andre lignende  

 behørigt anerkendte institutioner; c) behandling af personer som et led i udøvelse af  

 lægegerning og dertil knyttede erhverv, som fastsat af den  

 pågældende medlemsstat;" Landsskatteretten bemærkede, at  

 momsfritagelsesbestemmelserne i henhold til fast praksis fra EF-domstolen  

 skulle fortolkes indskrænkende.
Retten fandt, at aktiviteterne i  

 familiebehandlingsklinikken ikke kunne anses at være momsfritaget som  

 anden egentlig sundhedspleje, jf. momslovens § 13, stk. 1, nr. 1. Retten  

 havde herved henset til, at momsfritagelsesbestemmelsen skulle fortolkes i  

 overensstemmelse med direktivbestemmelsen.
Momsfritagelse fandtes på  

 den baggrund at forudsætte en form for offentlig sundhedsfaglig  

 godkendelse af virksomheden f.eks. ved autorisation eller ved, at  

 Sundhedsstyrelsen konkret anerkendte, at den pågældende  

 virksomheds aktivitet kunne anses som anden egentlig sundhedspleje.
Retten  

 bemærkede hertil, at Sundhedsstyrelsens fastlæggelse af  

 minimumskrav til uddannelse ikke var tilstrækkelig til at anse  

 virksomheden som omfattet af "anden egentlig sundhedspleje" i momslovens  

 forstand, idet der udover den pågældendes  

 uddannelsesmæssige baggrund tillige måtte foretages en  

 bedømmelse af den pågældende virksomhed.
 Retten bemærkede videre, at praksis  

 vedrørende momsfritagelse for medhjælp alene fandt anvendelse  

 på medhjælp for læger, for hvilke Sundhedsstyrelsen havde  

 fastsat retningslinier, idet det tillige var en betingelse for  

 momsfritagelse, at der var tale om behandlinger mv. der efter lægeloven  

 alene måtte foretages af læger.
 Den påklagede afgørelse blev  

 stadfæstet.
