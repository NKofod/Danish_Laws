Bekendtgørelse om en indefrysningsordning for høje energiregninger for husstande og virksomheder I medfør af § 2, stk. 2, § 3, stk. 4, § 4, stk. 7, 10 og 11, § 10, stk. 4, § 20 og § 22, i lov nr. 1387 af 5. oktober 2022 om en indefrysningsordning for høje energiregninger fastsættes:
Kapitel 1 Anvendelsesområde og definitioner § 1. Denne bekendtgørelse finder anvendelse på en indefrysningsordning for husstande og virksomheder for høje energiregninger.
 Stk. 2. Bekendtgørelsen finder ikke anvendelse på fuldt ud offentligt ejede institutioner og virksomheder.
 § 2. I denne bekendtgørelse forstås ved:
 1) Energi: El, gas og opvarmet vand.
 2) Elhandelsvirksomhed: Virksomhed, der sælger elektricitet til eller køber elektricitet af den, der omfattes af et aftagenummer, eller virksomhed, der sælger elektricitet på engrosmarkedet, og som er registreret i Datahub.
 3) Energivirksomhed: Elhandelsvirksomhed, gasleverandør og varmeforsyningsvirksomhed.
 4) Energiregning: Faktura fra en energivirksomhed til en husstand eller en virksomhed.
 5) Gasleverandør: Enhver fysisk eller juridisk person, der varetager forsyning med gas.
 6) Varmeforsyningsvirksomhed: Virksomhed omfattet af § 20, stk. 1, i lov om varmeforsyning, der leverer opvarmet vand til en husstand eller en virksomhed.
 7) Indefrysning: Udskydelse af betaling for den del af energiregningen, der overstiger prisloftet.
 8) Indefrysningsperiode: Periode på op til 12 måneder regnet fra bekendtgørelsens ikrafttrædelsestidspunkt og virkningstidspunkt, jf. § 23.
 9) Prisloft: Den maksimale pris på energi, som en energivirksomhed kan opkræve hos en husstand eller en virksomhed, der har anmodet om indefrysning.
10) Husstand: En eller flere personer, der bor på samme adresse eller en ejer-, andels- eller lejeboligforening uden CVR-nummer, som er a) en elkunde, der køber elektricitet til eget eller hovedsagelig til eget husholdningsforbrug, eller en elkunde, der aftager elektricitet på vegne af en eller flere beboelsesenheder, der ikke råder over et aftagenummer, b) en fysisk eller juridisk person, der køber gas til eget forbrug, eller en fysisk eller juridisk person, der aftager gas på vegne af en eller flere beboelsesenheder, der ikke råder over et aftagenummer, eller c) en fysisk eller juridisk person, der køber opvarmet vand til egen slutanvendelse, og som varmeforsyningsvirksomheden har indgået et direkte kundeforhold med.
11) Virksomhed: En erhvervsdrivende virksomhed eller en forening med CVR-nummer, som har et direkte kundeforhold til en energivirksomhed, og er a) en juridisk person, der råder over et eller flere aftagenumre, b) en juridisk person, der køber gas til eget forbrug eller c) en juridisk person, der køber opvarmet vand til egen slutanvendelse.
Kapitel 2 Energivirksomhedernes generelle oplysningsforpligtelser om indfrysningsordningen § 3. En energivirksomhed skal oplyse husstande og virksomheder om muligheden for at blive omfattet af indefrysningsordningen.
Stk. 2. Energivirksomheden skal som minimum oplyse om 1) proceduren for en anmodning om indefrysning, jf. § 4, 2) perioden, der kan opnås indefrysning for, 3) rentesatsen, der pålægges indefrysningsbeløbet, jf. §§ 9-10, 4) størrelsen i kr. pr. år samt vilkårene for det gebyr, som energivirksomheden vil opkræve som følge af indefrysningsordningen, jf. § 11, 5) regneeksempler på forholdet mellem indefrysningsbeløbet med og uden gebyr, 6) metoden til beregning af indefrysningsbeløbet, 7) måden, hvorpå indefrysningsbeløbet kan afvikles, jf. § 13, 8) følgerne af en eventuel misligholdelse af ordningen, jf. § 4, stk. 8, og § 11, stk. 7, i lov om en indefrysningsordning for høje energiregninger, og 9) følgerne af afmeldelse, fraflytning og leverandørskifte, jf. §§ 14-17.
 Stk. 3. Oplysningerne skal gøres offentligt tilgængelige via energivirksomhedens hjemmeside eller tilsvarende online platform, jf. dog stk. 5.
 Stk. 4. Energivirksomheden er forpligtet til at opdatere sin hjemmeside ved ændringer, der vedrører oplysninger angivet i stk. 2.
 Stk. 5. Stk. 1-2 finder tilsvarende anvendelse ved personlig, herunder telefonisk, henvendelse.
Kapitel 3 Anmodning om indefrysning § 4. En husstand og en virksomhed har efter anmodning ret til indefrysning.
 Stk. 2. En anmodning efter stk. 1 kan ske via energivirksomhedens hjemmeside, anden elektronisk kommunikation eller ved personlig, herunder telefonisk, henvendelse.
 Stk. 3. En energivirksomhed kan give mulighed for, at en anmodning kan vedrøre flere former for energi.
Stk. 4. En energivirksomhed skal sikre, at en husstands eller virksomheds anmodning om indefrysning verificeres, eksempelvis ved brug af MitID eller lignende.
Er husstanden eller virksomheden undtaget brug af MitID eller lignende, skal energivirksomheden på anden vis sikre, at anmodningen verificeres.
 Stk. 5. En anmodning efter stk. 1 skal ledsages af de oplysninger, der fremgår af § 6.
 Stk. 6. Ved anmodning om indefrysning skal husstande og virksomheder oplyses om de generelle vilkår for indefrysningsordningen, jf. § 3, stk. 2.
 Stk. 7. En energivirksomhed skal uden ugrundet ophold efter en anmodning om indefrysning ansøge om likviditetslån efter regler i bekendtgørelse om likviditetslån m.v. til energivirksomheder.
 § 5. En energivirksomhed skal kunne dokumentere, at en husstand eller virksomhed har anmodet om indefrysning, herunder accepteret videregivelse af oplysninger, jf. §§ 18-19.
 Stk. 2. En anmodning om indefrysning kan vedrøre en energiregning, der er udstedt i indefrysningsperioden, såfremt denne ikke allerede er betalt.
 Stk. 3. En krediteret og genudstedt energiregning kan maksimalt omfatte en regningsperiode på op til 1 måned før indefrysningsperioden påbegyndes.
 Stk. 4. Anmodningen gælder hele indefrysningsperioden, medmindre husstanden eller virksomheden afmelder indefrysningsordningen, fraflytter adressen, skifter leverandør eller leveringsaftalen ophører.
Identifikation af husstande og virksomheder § 6. Husstande og virksomheder skal ved en anmodning efter § 4 oplyse følgende 1) kontaktoplysninger med navn, aktuel adresse, og evt. telefonnummer samt e-mail, 2) referencenummer, kundenummer eller aftalenummer, 3) leveringsadresse og 4) vedrører anmodningen en energiregning for el eller gas skal husstanden oplyse aftagenummer.
Stk. 2. Husstande skal endvidere oplyse navn, adresse  og CPR-nummer for den eller de personer, der hæfter for energiregningen.
I de tilfælde, hvor personer, der hæfter for en energiregning, ikke har et CPR-nummer, skal husstanden oplyse identifikationsnummer.
Et identifikationsnummer kan være pasnummer, kørekortnummer, TIN-nummer (internationalt skattenummer), Social-Security-nummer, CRS-nummer (Common Reporting Standard-nummer, udenlandsk skatteidentifikation).
Stk. 3. Virksomheder skal endvidere oplyse virksomhedens navn og CVR-nummer.
Hvis virksomheden ikke har et CVR-nummer, skal virksomheden oplyse et identifikationsnummer.
Identifikationsnummer kan være udenlandsk virksomhedsnummer eller EAN-nummer/GLN-nummer.
Oplysninger om den individuelle indefrysning § 7. Elhandelsvirksomheder og gasleverandører skal give oplysninger om den individuelle indefrysning, jf. stk. 3, i energiregningen.
 Stk. 2. Varmeforsyningsvirksomheder skal give oplysningerne om den individuelle indefrysning, jf. stk. 3, i eller sammen med energiregningen for opvarmet vand.
Stk. 3. Energivirksomhederne skal som minimum oplyse om 1) forskellen mellem afregningsprisen for energi og prisloftet angivet i kr., jf. §§ 5, 7, 9, 13, 15 og 17 i lov om en indefrysningsordning for høje energiregninger, 2) det samlede indefrysningsbeløb for den periode som energiregningen er udstedt for, 3) den akkumulerede indefrysning, 4) eventuelle gebyrer, der dækker energivirksomhedens administrationsomkostninger som følge af indefrysningsordningen og 5) hvor husstande og virksomheder kan tilgå oplysninger efter § 8, stk. 3.
 Stk. 4. Energivirksomheden skal enten i eller sammen med energiregningen oplyse om den samlede rentetilskrivning på baggrund af husstandens eller virksomhedens indefrysning mindst én gang årligt.
 Stk. 5. Energivirksomhedens oplysningsforpligtelser efter stk. 1 og 2 omfatter aconto faktureringer og periodeopgørelser.
§ 8. Energivirksomheden skal sikre, at en husstand eller en virksomhed i hele indefrysningsordningens løbetid kan tilgå oplysninger om indefrysningen hos energivirksomheden.
Oplysningerne skal stilles til rådighed, når de er tilgængelige for energivirksomheden.
 Stk. 2. Energivirksomheden skal stille oplysningerne til rådighed via energivirksomhedens hjemmeside, anden elektronisk kommunikation eller ved personlig, herunder telefonisk, henvendelse.
Stk. 3. Energivirksomheden skal som minimum oplyse om 1) en beregning af indefrysningsbeløbet, 2) den akkumulerede indefrysning, 3) den løbende tilpasning af indefrysningsbeløbet, såfremt energivirksomheden benytter aconto fakturering, 4) størrelsen af den samlede indefrosne gæld til energivirksomheden, 5) størrelsen af de enkelte afdrag, når afviklingsperioden starter, 6) rentesatsen, 7) start- og slutdato for afvikling af gæld, 8) forfaldsdato for de enkelte afdrag og 9) gebyret, der løbende tilskrives gælden.
Kapitel 4 Renter § 9. Rentesatsen for indefrysning af husstandes energiregninger fastsættes til 2 pct. pr. år, jf. § 4, stk. 7, i lov om en indefrysningsordning for høje energiregninger.
 Stk. 2. Energivirksomheden tilskriver renter individuelt for hver husstands indefrosne gæld til energivirksomheden.
 Stk. 3. Renter på en energiregning, der er omfattet af en indefrysningsanmodning efter § 4, påløber fra dagen efter den dag, hvor energiregningen forfalder.
 Stk. 4. I indefrysningsperioden samt i de efterfølgende 12 afdragsfri måneder tilskrives renterne bagudrettet som minimum ved udgangen af henholdsvis indefrysningsperioden og de 12 efterfølgende måneder.
Stk. 5. I den 4-årige afviklingsperiode tilskrives renterne bagudrettet, hver gang husstanden foretager et afdrag.
Renten tilskrives på baggrund af husstandens resterende gæld ved seneste afdrag.
 § 10. Rentesatsen for indefrysning af virksomheders energiregninger fastsættes til 4,4 pct. pr. år. i indefrysningsperioden.
 Stk. 2. Klima-, energi- og forsyningsministeren fastsætter rentesatsen for de 12 efterfølgende måneder samt for den 4-årige afviklingsperiode. Ændringer i den fastsatte rentesats skal varsles til energivirksomheder og virksomheder senest 6 måneder, inden ændringen får virkning.
 Stk. 3. Energivirksomheden tilskriver renter individuelt for hver virksomheds indefrosne gæld til energivirksomheden.
 Stk. 4. Renter på en energiregning, der er omfattet af en indefrysningsanmodning efter § 4, påløber fra dagen efter den dag, hvor energiregningen forfalder.
 Stk. 5. I indefrysningsperioden samt i de 12 efterfølgende måneder, tilskrives renterne bagudrettet som minimum ved udgangen af henholdsvis indefrysningsperioden og de 12 efterfølgende måneder.
Stk. 6. I den 4-årige afviklingsperiode tilskrives renterne bagudrettet, hver gang virksomheden foretager et afdrag.
Renten tilskrives på baggrund af virksomhedens resterende gæld ved seneste afdrag.
Gebyrer § 11. En energivirksomhed kan opkræve et gebyr for omkostninger, herunder omkostninger til it-udvikling, håndtering af henvendelser, datahåndtering, andre administrative løsninger mv., som energivirksomheden har ved at administrere indefrysningsordningen for husstande og virksomheder.
Gebyret skal være oplyst, jf. § 3, stk. 2, nr. 4.
Stk. 2. Gebyret efter stk. 1 kan alene dække de faktiske omkostninger.
Gebyret skal opkræves direkte hos den husstand eller virksomhed, der har anmodet om og modtager indefrysning.
 Stk. 3. Gebyret kan opkræves i hele indefrysningsordningens løbetid, medmindre husstanden eller virksomheden indfrier den samlede indefrysning på et tidligere tidspunkt, jf. dog stk. 4.
 Stk. 4. Energivirksomheden kan altid opkræve gebyr i hele indefrysningsperioden og den afdragsfrie periode, uanset om husstanden eller virksomheden indfrier indefrysningen eller aftalen om levering af energi ophører.
 Stk. 5. En varmeforsyningsvirksomhed kan ikke opkræve gebyr for en omkostning, som den har opnået tilskud til efter bekendtgørelse om tilskud til små varmeforsyningsvirksomheders implementeringsomkostninger ved indefrysning af høje energiregninger for husholdninger, virksomheder mv.
 Stk. 6. En energivirksomhed skal kunne dokumentere, at gebyret dækker omkostninger efter stk. 1.
 § 12. Energivirksomheden skal varsle forhøjelser af et gebyr, jf. § 11, med mindst 3 måneder.
Stk. 2. Energivirksomheden skal varsle gebyrforhøjelser på en gennemsigtig og letforståelig måde ved e-mail, på energiregningen eller anden individuel kommunikation.
Energivirksomheden skal endvidere varsle på energivirksomhedens hjemmeside eller tilsvarende online platform.
Kapitel 5 Afdragsordning § 13. En husstand eller virksomhed skal senest 1 måned før afviklingsperioden påbegyndes, meddele energivirksomheden, om den samlede indefrysning afdrages over en 4-årig periode eller straks indfries.
 Stk. 2. En husstand eller en virksomhed, der ikke har truffet beslutning inden for fristen i stk. 1, skal afdrage over en 4-årig periode, jf. dog stk. 3.
 Stk. 3. En husstand eller virksomhed kan til en hver tid vælge at indfri den samlede indefrysning.
 Stk. 4. Meddelelse efter stk. 1 til energivirksomheden skal ske via dennes hjemmeside, anden elektronisk kommunikation eller ved personlig, herunder telefonisk, henvendelse.
 Stk. 5. Energivirksomheden opgør den samlede og individuelle indefrysning senest i forbindelse med den førstkommende periodeafregning efter udløbet af indefrysningsperioden.
Kapitel 6 Afmeldelse § 14. En husstand eller en virksomhed kan løbende vælge at afmelde indefrysningsordningen.
 Stk. 2. Afmeldelse efter stk. 1 omfatter de energiregninger, der udstedes efter afmelding.
 Stk. 3. En husstand eller virksomhed skal efter afmelding, jf. stk. 2, beslutte, om den samlede indefrysning afdrages over en 4-årig periode eller indfries straks, når afviklingsperioden påbegyndes, jf. § 13, stk. 1. § 13, stk. 2-5, finder tilsvarende anvendelse ved afmelding.
 Stk. 4. En husstand eller en virksomhed kan inden for indefrysningsperioden på ny anmode energivirksomheden om indefrysning, jf. § 4.
§ 15. En virksomhed skal straks afmelde indefrysningsordningen, hvis virksomheden overskrider beløbsgrænsen, jf. § 13, stk. 1, § 15, stk. 1, og § 17, stk. 1, i lov om en indefrysningsordning for høje energiregninger.
Beløbsgrænsen beregnes på koncernniveau.
 Stk. 2. Virksomheden skal samtidig med afmeldingen angive det samlede beløb over beløbsgrænsen med henblik på tilbagebetaling og angive om tilbagebetalingen vil ske til en eller flere energivirksomheder.
 Stk. 3. Beløbet skal opkræves senest i forbindelse med den førstkommende energiregning til virksomheden, hvor energivirksomheden har mulighed for at opkræve beløbet, jf. stk. 2.
Fraflytning § 16. Energivirksomheden skal i tilfælde af en fraflytning opgøre den individuelle og samlede indefrysning, som energivirksomheden har ydet husstanden eller virksomheden.
 Stk. 2. En husstand eller virksomhed skal på ny anmode om indefrysning efter § 4, hvis husstanden eller virksomheden vil benytte sig af indefrysningsordningen på den nye adresse, jf. dog stk. 3 og 4.
 Stk. 3. En husstand eller virksomhed kan indgå aftale med elhandelsvirksomheden eller gasleverandøren om videreførelse af indefrysningsordningen på den nye adresse, såfremt husstanden eller virksomheden fortsætter i aftaleforholdet med den samme elhandelsvirksomhed eller gasleverandør på den nye adresse.
 Stk. 4. En husstand eller virksomhed kan indgå aftale med varmeforsyningsvirksomheden om videreførelse af indefrysningsordningen, såfremt den nye adresse er beliggende inden for varmeforsyningsvirksomhedens forsyningsområde.
 Stk. 5. En husstand eller virksomhed skal i forbindelse med fraflytning beslutte, om den samlede indefrysning afdrages over en 4-årig periode, når afviklingsperioden påbegyndes, jf. § 13, stk. 1, eller indfries straks. § 13, stk. 2-5 finder tilsvarende anvendelse ved fraflytning.
 Stk. 6. § 8 finder tilsvarende anvendelse i tilfælde af fraflytning uanset, at der ikke længere består en aftale om levering af energi.
Leverandørskifte og ophør af leveringsaftale § 17. Elhandelsvirksomheder og gasleverandører skal i tilfælde af et leverandørskifte opgøre den individuelle og samlede indefrysning, som energivirksomheden har ydet husstanden eller virksomheden.
Tilsvarende gælder, hvis leveringsaftalen ophører af andre grunde.
 Stk. 2. § 16, stk. 2 og 5-6 finder tilsvarende anvendelse ved leverandørskifte.
Kapitel 7 Indsamling og videregivelse af oplysninger § 18. Energivirksomheden skal til enhver fordring omfattet af indefrysningsordningen sikre opbevaring af følgende oplysninger:
 1) Cpr-nummer eller cvr-nummer for den eller de, der hæfter for energiregningen:
a) Hvis der er personer, der ikke har et cpr-nummer, skal personens navn, aktuelle adresse og et identifikationsnummer oplyses.
Identifikationsnummer kan være pasnummer, kørekortnummer, TIN-nummer (internationalt skattenummer), Social-Security-nummer eller CRS-nummer (Common Reporting Standard-nummer, udenlandsk skatteidentifikation).
b) Hvis virksomheden ikke har et cvr-nummer, skal virksomhedens navn, aktuelle adresse og et identifikationsnummer oplyses.
Identifikationsnummer kan være udenlandsk virksomhedsnummer eller EAN-nummer/GLN-nummer.
 2) Referencenummer, f.eks. sagsnummer eller fakturanummer.
 3) Beløb til inddrivelse fordelt på hovedstol og rente.
 4) Fordringens stiftelsesdato, dvs. indefrysningsperiodens ophørsdato.
 5) Fordringens forfaldsdato.
 6) Hvilken periode kravet angår  periode start og periode slut.
 7) Sidste rettidige betalingsdato, dvs. senest kommunikerede betalingsfrist til husstanden eller virksomheden inden rykkerskrivelser.
 8) Supplerende beskrivelse af fordringen.
 Stk. 2. Energivirksomheden skal behandle, herunder opbevare, oplysningerne i stk. 1 i overensstemmelse med reglerne om behandlingssikkerhed i databeskyttelsesforordningens artikel 32.
 Stk. 3. Energivirksomheden skal opbevare de i stk. 1 nævnte oplysninger i 6 år fra stiftelsen af enhver fordring der følger af en anmodning om indefrysning, jf. § 4, stk. 1.
 Stk. 4. Energivirksomheden udleverer oplysninger efter stk. 1, til Erhvervsstyrelsen i forbindelse med en anmodning om en overtagelse af en fordring i henhold til bekendtgørelse om likviditetslån m.v. til energivirksomheder ved indefrysning af høje energiregninger for husholdninger, virksomheder m.v.
 § 19. Energistyrelsen kan indhente de oplysninger fra en energivirksomhed, der er indhentet efter §§ 6 og 18, når Energistyrelsen eller Erhvervsstyrelsen skal anvende disse oplysninger i forbindelse med tilsyn efter denne bekendtgørelse eller bekendtgørelse om likviditetslån m.v. til energivirksomheder.
 Stk. 2. Energistyrelsen kan videregive oplysninger modtaget efter anmodning, jf. stk. 1, til Erhvervsstyrelsen, hvis oplysningerne er nødvendige for Erhvervsstyrelsens tilsyn med regler i bekendtgørelse om likviditetslån m.v. til energivirksomheder.
 Stk. 3. Forsyningstilsynet kan indhente de oplysninger fra en energivirksomhed, der er indhentet efter stk. 1 på anmodning til en energivirksomhed, når Forsyningstilsynet skal anvende disse oplysninger i forbindelse med tilsyn efter denne bekendtgørelse.
Kapitel 8 Tilsyn § 20. Energistyrelsen fører tilsyn med §§ 3, 4 og 8.
 Stk. 2. Energistyrelsen kan meddele et påbud til en energivirksomhed, der ikke efterlever forpligtelserne i denne bekendtgørelse, jf. stk. 1. Ved manglende efterlevelse af et påbud, der kan sidestilles med manglende imødekommelse af en anmodning om indefrysning, kan Energistyrelsen anmelde energivirksomheden til politiet efter § 23 i lov om en indefrysningsordning for høje energiregninger.
 § 21. Forsyningstilsynet fører tilsyn med §§ 7, 11 og 12.
 Stk. 2. Forsyningstilsynet kan meddele et påbud til en energivirksomhed, der ikke efterlever forpligtelserne i denne bekendtgørelse, jf. stk. 1.
Kapitel 9 Indefrysningsperioden § 22. Indefrysningsperioden, jf. § 2, nr. 10, og § 2, stk. 2, i lov nr. 1387 af 5. oktober 2022, fastsættes for el og gas til perioden fra den 1. november 2022 til og med den 31. oktober 2023.
 Stk. 2. Indefrysningsperioden, jf. § 2, nr. 10, og § 2, stk. 2, i lov nr. 1387 af 5. oktober 2022, fastsættes for opvarmet vand til perioden fra den 1. januar 2023 til og med den 31. december 2023.
Kapitel 10 Ikrafttrædelse og overgangsbestemmelser § 23. Bekendtgørelsen træder i kraft den 1. november 2022.
 Stk. 2. Bekendtgørelsen har virkning for indefrysning af energiregninger, der vedrører opvarmet vand, fra den 1. januar 2023.
