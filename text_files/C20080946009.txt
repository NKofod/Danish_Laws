Cirkulære om organisationsaftale for pædagogiske assistenter i Kriminalforsorgen Generelle bemærkninger Finansministeriet og Statstjenestemændenes Centralorganisation II har den 11. marts 2008 indgået vedlagte organisationsaftale for pædagogiske assistenter i Kriminalforsorgen.
 Organisationsaftalen udgør sammen med CO II/LC/OC-fællesoverenskomsten det samlede overenskomstgrundlag.
 Der er mellem Finansministeriet og Statstjenestemændenes Centralorganisation II enighed om, at pædagogiske assistenter, der ved organisationsaftalens ikrafttræden er ansat på individuel kontrakt eller tjenestemandslignende vilkår, omfattes af organisationsaftalen fra ikrafttrædelsestidspunktet.
 Cirkulæret har virkning fra 1. januar 2008.
Organisationsaftale for pædagogiske assistenter i Kriminalforsorgen Nedennævnte bestemmelser supplerer og/eller fraviger fællesoverenskomsten mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation (CO II/LC/OC-fællesoverenskomsten).
§ 1. Organisationsaftalens dækningsområde Organisationsaftalen omfatter pædagogiske assistenter ansat i Kriminalforsorgen.
 Stk. 2. Organisationsaftalen omfatter ikke ansatte, der er omfattet af anden organisationsaftale eller overenskomst.
§ 2. Lønsystemet Bestemmelserne i den til enhver tid gældende rammeaftale om nye lønsystemer er gældende, hvor intet andet er anført.
 Stk. 2. Lønsystemet består af en basisløn, jf. § 3, og en tillægsdel, jf. § 4. Tillægsdelen omfatter centralt aftalte tillæg samt lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Overtidsbetaling beregnes på grundlag af en timeløn, der udgør 1/1924 af den samlede faste løn eksklusiv evt. rådigheds-/merarbejdstillæg.
§ 3. Basisløn Basislønnen udgør i årligt grundbeløb (niveau 1. oktober 1997):
 193.500 kr.
§ 4. Tillæg Til pædagogiske assistenter ydes et funktionstillæg på kr. 7.400 i årligt grundbeløb (niveau 1. oktober 1997). Tillægget ydes til alle pædagogiske assistenter såvel i som udenfor pensionerne.
 Stk. 2. Der kan lokalt aftales funktionstillæg, kvalifikationstillæg, engangsvederlag og resultatløn efter reglerne i rammeaftalen om nye lønsystemer.
§ 5. Lønregulering Basisløn og tillæg reguleres efter reguleringsbestemmelsen i rammeaftalen om nye lønsystemer.
§ 6. Pension Ansættelsesmyndigheden indbetaler pensionsbidrag på 18 pct. af basislønnen og af varige og midlertidige tillæg efter § 4. Pensionsbidragene indbetales til CO II-Pension i PFA.
§ 7. Overgangsordninger for ansatte, der overgår til organisationsaftalen Pædagogiske assistenter, der overgår fra individuel kontrakt til at være omfattet af denne organisationsaftale, overgår til det nye lønsystem.
Der ydes udligningstillæg efter principperne i § 7, stk. 1-3, i rammeaftalen om nye lønsystemer.
 Stk. 2. Pædagogiske assistenter, der overgår fra tjenestemandslignende vilkår til at være omfattet af denne organisationsaftale, bevarer samme ret til tillæg som efter aftale om nyt lønsystem for tjenestemænd og tjenestemandslignende ansatte i Kriminalforsorgen under Kriminalforsorgsforeningens område.
§ 8. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
§ 9. Ikrafttræden og opsigelse Organisationsaftalen har virkning fra 1. januar 2008 og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2008.
