Registrering af firma i Handelsregistret.
Navnlighed.
 Selskabskonstruktion.
Et kommanditselskab klagede til Erhvervsankenævnet over, at Erhvervs- og  

 Selskabsstyrelsen havde krævet berigtigelse af en registrering i  

 handelsregistret af firmaet »K/S Dansk ..x..fisk ApS«.
Styrelsen  

 havde i den forbindelse henvist til, at det registrerede firma  

 (forretningsnavn) ikke klart gav udtryk for, om dette var et kommanditselskab  

 eller et anpartsselskab.
Styrelsen henviste endvidere til, at der i  

 handelsregistret ikke ville kunne optages et firma, der alene adskilte sig  

 fra et anpartsselskab ved betegnelsen »K/S« i stedet for  

 »ApS«.
Samtidig meddelte styrelsen, at man intet havde at indvende  

 mod, at firmaet blev anmeldt i formen »Dansk ..x..fisk ApS og Co.  

 K/S« eller »K/S Dansk ..x..fisk ApS og Co.«.
Over for ankenævnet gjorde klageren gældende, at der ikke i lovgivningen  

 er nogen hjemmel for de af styrelsen stillede krav.
Kommanditselskaber er  

 omfattet af firmalovens § 9, skt. 5, hvorefter »andre selskaber med  

 begrænset ansvar skal i deres firma optage et virksomheden betegnende udtryk:  

 sådant firma må ikke indeholde noget personnavn.« Disse betingelser er  

 opfyldt.
Der er ikke noget i vejen for, at et firma både kan indeholde  

 betegnelsen »K/S« og »ApS«.
Den af styrelsen angivne  

 tilføjelse af »og Co.« er formalistisk og giver i sig selv ikke et  

 mere betegnende udtryk for virksomheden.
Som følge af de obligationsretlige  

 hæftelsesregler er det utænkeligt, at et anpartsselskab ville navngive sig  

 med en betegnelse, der indeholder et »K/S«, og det er derfor ikke  

 uklart, hvilken selskabskonstruktion, der er tale om, ved anvendelsen af  

 »K/S Dansk ..x..fisk ApS.
Erhvervs- og Selskabsstyrelsen anførte, at kravet bl.a. er begrundet med  

 hensynet til at undgå forveksling mellem firmaer.
Det er derfor styrelsens  

 opfattelse, at der ikke bør bestå et firma »K/S Dansk ..x..fisk  

 ApS« ved siden af »Dansk ..x..fisk ApS«.
Styrelsen er enig i,  

 at betingelserne efter firmalovens § 9, stk. 5, er opfyldt, men henviser til  

 firmalovens § 10, stk. 2, 1. pkt., hvorefter de i registreret for samme  

 kommune indførte firmaer tydeligt skal adskille sig fra hverandre, og til  

 anpartsselskabsloven § 123, stk. 2, hvorefter anpartsselskabers navne  

 tydeligt skal adskille sig fra hinanden og aktieselskabers navne.
Styrelsen  

 finder, »...at de betragtninger, der ligger til grund for de nævnte  

 lovbestemmelser, og almindelige retsgrundsætninger må tilsige, at der af  

 hensyn til trediemand ikke registreres firmaer, der dels har lighed med andre  

 registrerede firmaer, dels er egnet til at vække tvivl om, hvorvidt der  

 kontraheres med et kommanditselskab eller et anpartsselskab.
Dette har  

 betydning, idet hæftelsesgrundlaget er forskelligt for kommanditselskaber og  

 anpartsselskaber.« Ankenævnet udtalte:
De af Erhvervs- og Selskabsstyrelsen nævnte bestemmelser, firmalovens §  

 10, stk. 2, 1. pkt., og anpartsselskabslovens § 123, stk. 2, 1. pkt., såvel  

 som de tilsvarende bestemmelser i aktieselskabsloven, varemærkeloven,  

 markedsføringsloven m.fl. love, må ses som udtryk for en almindelig  

 grundsætning, hvorefter erhvervsdrivende virksomheders navne og andre  

 forretningskendetegn af hensyn til klarhed og sikkerhed i omsætningen  

 tydeligt skal adskille sig fra hinanden.
Ankenævnet finder, at firmaet  

 »K/S Dansk ..x..fisk ApS« ikke opfylder dette krav, idet firmaet  

 ikke tilstrækkelig tydeligt adskiller sig fra »Dansk ..x..fisk  

 ApS«.
 Det må endvidere anses for en almindelige grundsætning i selskabsretten,  

 at den, som ønsker at drive erhvervsvirksomhed med begrænset hæftelse, i sit  

 firma klart og utvetydigt må angive, hvori begrænsningen af hæftelsen består.  

 Ankenævnet finder, at firmaet »K/S Dansk ..x..fisk ApS« ikke med  

 den fornødne klarhed angiver, hvorledes hæftelsen er begrænset, idet der kan  

 opstå tvivl om, hvorvidt selskabet er et kommanditselskab eller et  

 anpartsselskab.
Ankenævnet kan derfor tiltræde, at Erhvervs- og Selskabsstyrelsen i  

 skrivelsen af 27. november 1989 stillede krav om berigtigelse af  

 registreringen i handelsregistret af firmaet »K/S Dansk ..x..fisk  

 ApS«.
Ankenævnet stadfæster således den påklagede afgørelse herom.
 Ingen.
