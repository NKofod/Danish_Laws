 Vilkår for anbringelse af en pensionsforsikringspuljes formue.
Forsikringsselskabet K ønskede at oprette en særlig  

 pensionsforsikringsordning - kaldet »sampension« - der skulle gøre  

 det muligt for en gruppe af forsikringstagere - typisk de ansatte i en  

 virksomhed - at samle deres pensionsforsikringer i en særskilt pulje, hvis  

 midler investeres i fællesskab.
Hver pulje skulle have egen formue og udgøre  

 en selvstændig enhed med hensyn til omkostninger, risikoforløb og  

 investeringer.
Ordningen skulle bl.a. gøre det muligt for de ansatte i en  

 virksomhed at investere en del af deres pensionsmidler i virksomheden.
 Finanstilsynet stillede som vilkår for at godkende en sådan ordning, at  

 hver enkelt pulje skal overholde de samme begrænsninger for anbringelse af  

 formuen, som gælder for et forsikringsselskab som helhed.
 Ankenævnets kendelse er sålydende:
Advokat A har på vegne K i skrivelse af 3. august 1988 klaget over  

 Finanstilsynets afgørelse i skrivelse af 7. juli 1988 (j.nr.
L 299 a - 15).  

 Afgørelsen vedrører vilkårene for godkendelse af et nyt forsikringsprodukt,  

 kaldet: »Sampension«.
 Sagens omstændigheder er følgende:
Ved skrivelse af 16. oktober 1987 suppleret med skrivelse af 2. juni 1988  

 og mundtlige forhandlinger har K ansøgt om godkendelse af et nyt produkt,  

 »Sampension«, som K ønsker at markedsføre.
Godkendelse af dette  

 produkt forudsætter bl.a., at K's koncession udvides til at tegne  

 forsikringer efter forsikringsklasse III (jf. bekendtgørelse nr. 454 af 10.  

 september 1981 § 8). Dette spørgsmål og en række detailspørgsmål vedrørende  

 produktet er efter parternes aftale udskudt på afgørelse af nogle  

 principielle spørgsmål, der er afgørende for produktets udformning.
I den påklagede skrivelse har Finanstilsynet truffet afgørelse om disse  

 princippielle spørgsmål.
Klageren har som ovenfor anført indbragt afgørelsen  

 for Erhvervsankenævnet den 3. august 1988. Under den skriftlige forberedelse  

 for ankenævnet har Kammeradvokaten på Finanstilsynets vegne afgivet indlæg af  

 28. oktober 1988 og 15. februar 1989, og klagerens advokat et indlæg af 19.  

 december 1988. Sagen har derefter været mundtligt forhandlet for ankenævnet  

 den 9. juni 1989.
 Hvad er Sampension.
Sampension skal gøre det muligt for en række forsikringstagere at samle  

 deres pensionsforsikringer i en pulje, hvis midler investeres i fællesskab.  

 Gruppen af forsikringstagere vil typisk være de ansatte i en virksomhed, og  

 ordningen skal i så tilfælde gøre det muligt at investere en del af midlerne  

 i den pågældende virksomhed.
Ordningen står dog åben for enhver gruppe, der  

 kan samle det fornødne antal forsikringstagere.
For at der kan etableres en  

 pulje, skal præmiebetalingen som hovedregel være mindst 4 mill. kr. årligt.
Hver sampensionspulje skal udgøre en selvstændig enhed med hensyn til  

 omkostninger, risikoforløb og investeringer.
Hver pulje skal således have sin  

 egen formue, der administreres og investeres særskilt.
Den enkelte puljes formue opdeles i en »forsikringsfond« og en  

 »overskudsfond«.
I forsikringsfonden indgår en forlods  

 rentetilskrivning på 3% p.a., der garanteres af K.
Endvidere indgår et  

 eventuelt overskud vedrørende puljens omkostninger i forsikringsfonden.
I  

 overskudsfonden indgår puljens øvrige overskud, d.v.s. forrentning ud over 3%  

 p.a. samt et eventuelt overskud i risikoforløbet.
Overskudsfonden kan dog  

 ikke overstige 25% af puljens samlede formue.
Når overskudsfonden er nået op  

 på denne størrelse, fordeles et eventuelt yderligere overskud på de enkelte  

 forsikringer som bonus og overføres dermed til forsikringsfonden.
Midlerne i forsikringsfonden tænkes investeret i overensstemmelse med  

 reglerne i lov om forsikringsvirksomhed (nu) § 128 (se herom nedenfor).  

 Midlerne i overskudsfonden betragtes derimod som frie midler, der kan  

 investeres uafhængigt af anbringelsesreglerne i nævnte lov.
Overskudsfondens  

 midler kan således investeres i den virksomhed, hvori puljedeltagerne  

 eventuelt er ansat, i beboelsesejendomme eller ferieboliger til deltagernes  

 brug og iøvrigt i mere risikobehæftede aktiver.
For hver pulje oprettes en investeringskomite bestående af 3 - 5 personer,  

 f.eks. udpeget af de ansatte og vedkommende virksomhed.
Denne komite udgør  

 sammen med repræsentanter for K et investeringssamråd, som fastlægger  

 investeringsstrategien.
Samrådet er kun rådgivende, idet K har vetoret i  

 samrådet.
Det karakteristiske for sampensionsordningen er således, at en del af  

 overskuddet i hver pulje ikke fordeles på de enkelte forsikringer som bonus,  

 men samles i en overskudsfond.
På denne måde opnår man at kunne opsamle en  

 fri formue, der forudsættes investeret uafhængigt af anbringelsesreglerne i  

 lov om forsikringsvirksomhed.
 Lovgrundlaget.
Den påklagede afgørelse er truffet på grundlag af lov om  

 forsikringsvirksomhed (i det følgende LFV), lovbekendtgørelse nr. 127 af 23.  

 marts 1984, således som denne lov er ændret senest ved lov nr. 852 af 23.  

 december 1987. Efter lovens § 9 kræves en koncession fra Finanstilsynet for  

 at kunne drive forsikringsvirksomhed.
Lovens §§ 29 ff. indeholder nærmere  

 bestemmelser vedrørende ansøgning om koncession.
Efter §§ 30 - 31 skal  

 Finanstilsynet således bl.a. godkende et forsikringsselskabs almindelige  

 forsikringsbetingelser og tekniske grundlag, før koncession gives.
Efter § 33  

 skal også ændringer heri godkendes.
Disse bestemmelser danner således  

 hjemmelen for, at etablering af et nyt produkt som sampension kræver  

 Finanstilsynets godkendelse.
 Efter LFV § 133 skal et livsforsikringsselskab i sin statusopgørelse under  

 passiverne optage en forsikringsfond, der består af:
 1) Erstatningsreserven:
Forsikringsbeløb, der er anmeldt eller forfaldne, men endnu ikke  

 udbetalte.
Denne reserve er ved livsforsikring af begrænset størrelse og uden  

 interesse for denne sag.
 2) Præmiereserven:
 Den samlede værdi af alle løbende forsikringer, opgjort som forskellen  

 mellem kapitalværdien af selskabets forpligtelser efter forsikringerne og  

 kapitalværdien af de fremtidige nettopræmier.
LFV § 135 indeholder nærmere regler om anbringelse af de midler, der er  

 afsat til dækning af forsikringsfonden.
I stk. 1 opregnes hvilke typer  

 aktiver, fondens midler kan anbringes i.
Efter stk. 2 kan indtil 25% af  

 midlerne dog anbringes på anden måde end foreskrevet i stk. 1. Stk. 3  

 indeholder en dispensationshjemmel for Finanstilsynet.
 Efter § 135 a må et livsforsikringsselskabs investeringer i en enkelt  

 virksomhed (eller i virksomheder, der risikomæssigt må betragtes som en  

 enhed) ikke overstige 1% af forsikringsselskabets samlede passiver.
Ved lov nr. 325 af 24. maj 1989, der trådte i kraft den 28. maj 1989, er  

 lov om forsikringsvirksomhed blevet ændret.
Ved ændringen er bestemmelsen i §  

 133 ophævet og erstattet af en generel bestemmelse i § 123, hvorefter  

 Finanstilsynet kan fastsætte regler om udarbejdelsen af et  

 forsikringsselskabs årsregnskab, herunder om opgørelse og værdianBsættelse af  

 de forsikringsmæssige hensættelser.
Finanstilsynet har under sagen oplyst, at  

 man agter at fastsætte bestemmelser, der bl.a. indeholder en regel, svarende  

 til de hidtidige i § 133.
§ 135 er erstattet af § 128. Efter denne bestemmelses stk. 1 skal mindst  

 60% af livsforsikringshensættelserne (der svarer til den tidligere lovs  

 begreb: forsikringsfonden) være anbragt i de typer aktiver, som opregnes i  

 bestemmelsen.
Stk. 2 indeholder en dispensationshjemmel, der svarer til den  

 tidligere § 135, stk. 3.
§ 135 a er afløst af § 129. Grænsen for anbringelse i en enkelt virksomhed  

 er forhøjet til 2%, og bestemmelsen er også iøvrigt omformuleret.
I § 129,  

 stk. 3, er det bestemt, at begrænsningen til 2% ikke finder anvendelse på  

 aktiver efter § 128, stk. 1, eller på aktiver, der efter Finanstilsynets skøn  

 frembyder tilsvarende sikkerhed.
 LFV har siden 1980 foruden forsikringsselskaber, herunder  

 livsforsikringsselskaber, også omfattet de såkaldte »tværgående«  

 pensionskasser (pensionskasser, der er knyttet til et bestemt fag eller  

 branche, modsat firmapensionskasser, der er knyttet til en enkelt virksomhed  

 eller koncern).
 Firmapensionskassernes forhold har hidtil været reguleret af lov om tilsyn  

 med pensionskasser (lovbekendtgørelse nr. 4 af 12. januar 1984 med senere  

 ændringer). Samtidig med de ovenfor nævnte ændringer i LFV blev der som lov  

 nr. 326 af 24. maj 1989 givet en ny lov om tilsyn med firmapensionskasser.  

 Denne lov indeholder i §§ 46 og 47 bestemmelser, der svarer til LFV §§ 128 og  

 129 og således indeholder de samme procentuelle begrænsninger, henholdsvis  

 60% og 2%.
 Finanstilsynets krav.
 I den påklagede skrivelse har Finanstilsynet stillet følgende principielle  

 krav til godkendelse af en sampensionsordning:
1) Overskudsfonden skal betragtes som en del af forsikringsfonden.
Dette  

 krav skal forstås således, at ikke blot de enkelte puljers  

 »forsikringsfond«, men også de enkelte puljers  

 »overskudsfond« skal indgå i den forsikringsfond, der efter LFV §  

 133 skal beregnes for K's samlede virksomhed - nu den tilsvarende  

 livsforsikringshensættelse.
 2) Højst 25% af en puljes midler må investeres i andre aktiver end de i  

 LFV § 135, stk. 1, nævnte.
 3) Højst 1% af en puljes midler må investeres i en enkelt virksomhed,  

 herunder i den virksomhed, hvortil ordningen er knyttet.
 Finanstilsynet har under den mundtlige forhandling meddelt, at de under 2)  

 og 3) nævnte procentsatser som en konsekvens af den ovenfor omtalte  

 lovændring ændres til henholdsvis 40% og 2%, ligesom henvisningen til LFV §  

 135, stk. 1, ændres til en henvisning til § 128, stk. 1.
 Finanstilsynet har endvidere oplyst, at henvisningen til § 128 tillige  

 omfatter en henvisning til dispensationshjemmelen i § 128, stk. 2, således at  

 tilsynet i det enkelte tilfælde efter ansøgning vil kunne tillade, at mere  

 end 40% af en puljes midler anbringes i andre aktiver end opregnet i stk. 1.  

 Også reglen i § 129, stk. 3, vil kunne anvendes tilsvarende på  

 sampensionsordninger.
 Der er også iøvrigt under sagen enighed om, at ankenævnets afgørelse skal  

 træffes på grundlag af den nugældende lov.
 Parternes påstande.
 Klageren har under den mundtlige forhandling nedlagt følgende påstand:
»Finanstilsynet tilpligtes at anerkende, at en sampensionsordnings  

 overskudsfond ikke udgør en del af K's  

 forsikringsfond/livsforsikringshensættelser, at midlerne i en  

 sampensionsordnings overskudsfond kan investeres i andre aktiver end de i LFV  

 § 128, stk. 1, nævnte, også selvom der derved investeres mere end 40% af  

 puljens samlede midler, herunder overskudsfonden, i andre aktiver end de i §  

 128, stk. 1 nævnte, samt at overskudsfondens midler kan anbringes i en enkelt  

 virksomhed, herunder også den hvori ordningens deltagere er ansat, selvom  

 investeringen i form af ejer- eller lånekapital overstiger 2% af  

 sampensionsordningens midler.« Finanstilsynet har påstået afgørelsen stadfæstet med de ændringer, som  

 følger af det af tilsynet foran anførte.
 Parternes argumentation.
Klageren har vedrørende Finanstilsynets hjemmel til at træffe den  

 påklagede afgørelse principalt anført, at LFV blandt betingelserne for at  

 give koncession til et livsforsikringsselskab intet nævner om anbringelsen af  

 midlerne.
Der er i lovens (nu) §§ 128 og 129 udtømmende gjort op med hvilke  

 begrænsninger, der skal gælde for anbringelsen, og Finanstilsynet har ikke  

 været berettiget til at lade dette forhold indgå i afgørelsen af, om  

 koncession skal gives til sampensionsordningen.
Subsidiært har klageren anført, at reglerne i LFV § 128 og § 129 efter  

 deres indhold alene gælder for K's samlede midler.
Finanstilsynet har  

 imidlertid opstillet tilsvarende krav for den enkelte sampensionspulje.  

 Finanstilsynet har herved undladt at foretage den konkrete, skønsmæssige  

 helhedsvurdering af den foreslåede ordning, som tilsynet efter LFV har pligt  

 til at foretage, og har i stedet opstillet en fast regel vedrørende et enkelt  

 punkt i ordningen.
Afgørelsen må derfor tilsidesættes som ugyldig efter de  

 forvaltningsretlige grundsætninger.
Særlig vedrørende det af Finanstilsynet under 1) stillede krav har  

 klageren gjort gældende, at puljens medlemmer alene har ret til en  

 forholdsmæssig andel af den overskudsfond, der til enhver tid måtte være i  

 den pågældende pulje.
Der foreligger således ikke noget krav på et bestemt  

 beløb.
Andelens størrelse kan først beregnes, når en udbetaling bliver  

 aktuel, enten fordi forsikringen bliver virksom eller ved udtræden.
Et krav -  

 eller snarere en forventning - af denne ubestemte karakter kan ikke anses for  

 en forpligtelse for selskabet, der er omfattet af den tidligere § 133 om  

 forsikringsfonden, nu de kommende regler om livsforsikringshensættelserne.  

 Overskudsfonden må i den relation sidestilles med en bonusudligningsfond, der  

 heller ikke skal medregnes i forsikringsfonden/livsforsikringshensættelserne.
Vedrørende de under 2) og 3) nævnte krav har klageren navnlig henvist til,  

 at adgangen til friere investering efter forslaget er begrænset til  

 overskudsfonden, der højst kan udgøre 25% af fondens samlede formue.  

 Forsikringsfonden - og dermed »selve pensionstilsagnet« - er  

 afdækket efter de almindelige investeringsregler i LFV.
Det er også kun  

 forsikringsfonden, der er garanteret af K.
Overskudsfonden består som oven  

 for anført ikke af midler, som forsikringstagerne har noget retligt krav på,  

 men alene af midler, som forsikringstagerne kan have en større eller mindre  

 forventning til.
Med denne begrænsning og under hensyn til  

 forsikringsselskabets almindelige pligt til forsvarlig forvaltning er den  

 foreslåede frie investeringsadgang forsvarlig.
Den foreslåede ordning vil  

 give en samfundsmæssig ønskværdig mulighed for øget investering i  

 erhvervsvirksomhederne og vil muliggøre indførelse af medarbejderindflydelse  

 og overskudsdeling gennem forsikring.
Klageren har endvidere henvist til, at man på andre områder har tilladt  

 lignende ordninger.
Således er der ved skatteministeriets bekendtgørelse nr.  

 732 af 17. oktober 1986, som ændret ved bekendtgørelse nr. 454 af 25. juli  

 1988, åbnet mulighed for, at man ved rateopsparinger i pensionsøjemed i  

 pengeinstitutter som led i et ansættelsesforhold kan anbringe indtil 50% af  

 de opsparede midler i børsnoterede aktier, herunder også i aktier i den  

 virksomhed, hvori arbejdstageren er ansat.
Det må være rimeligt, at  

 forsikringsselskaberne får adgang til at tilbyde tilsvarende ordninger.
Finanstilsynet har heroverfor anført, at tilsynet efter LFV har den  

 fornødne hjemmel til at træffe den foreliggende afgørelse.  

 Sampensionsordningen er en nydannelse i Danmark, som ikke er forudset i LFV.  

 Ved godkendelse efter LFV §§ 31 og 33 af en sådan nydannelse må  

 Finanstilsynet være berettiget til at opstille regler, der har til formål at  

 sikre, at investeringerne er forsvarlige og i overensstemmelse med  

 principperne i LFV.
Tilsynet har herved også henvist til, at det i motiverne  

 til 1989-ændringen af LFV vedrørende § 31 bl.a. anføres, at tilsynet ved  

 godkendelse af forsikringsordninger, der er knyttet til et  

 ansættelsesforhold, også kan tage hensyn til de ansattes interesser.
Som begrundelse for det under 1) stillede krav har Finanstilsynet anført,  

 at overskudsfondens størrelse, og dermed den enkelte forsikringstagers andel  

 i denne, til enhver tid vil kunne beregnes beløbsmæssigt.
Kravet på andel i  

 overskudsfonden er en policebestemt ret for den enkelte forsikringstager og  

 en tilsvarende forpligtelse for selskabet.
Forpligtelsen skal derfor indgå i  

 beregningen af K's samlede forsikringsfond/livsforsikringshensættelser.  

 Overskudsfonden adskiller sig afgørende fra en bonusudligningsfond, som først  

 skal uddeles efter selskabets nærmere bestemmelse.
Som begrundelse for de under 2) og 3) nævnte krav har Finanstilsynet  

 henvist til hensynet til at beskytte forsikringstagerne.
En ordning, der  

 giver adgang til at investere i »egen« virksomhed, indebærer særlig  

 risici.
Efter LFV og lov om tilsyn med firmapensionskasser må en virksomhed  

 ikke give sine ansatte pensionstilsagn, uden disse er afdækket i et  

 forsikringsselskab eller en pensionskasse.
Et af hovedformålene med disse  

 love er at sikre, at midlerne er til stede, når pensionen bliver aktuel.  

 Investeringsbegrænsningerne i LFV er et væsentligt led i sikringen af dette  

 formål.
Når man vil oprette sampensionspuljer med særskilt administration og  

 særskilt formue, bør administrationen af disse puljer være undergivet samme  

 begrænsninger, ellers tilsidesættes lovens formål.
Der bør derfor opstilles  

 procentuelle begrænsninger, der svarer til begrænsningerne i LFV §§ 128 og  

 129, og disse begrænsninger bør beregnes af puljens midler taget under eet,  

 uanset den opdeling i en overskudsfond og en forsikringsfond, man har  

 foretaget i den foreslåede ordning.
Finanstilsynet har yderligere henvist til, at den enkelte deltager i en  

 sampensionspulje er undergivet de beslutninger om investeringer, der træffes  

 af puljens ledelse.
Disse beslutninger kan muligt være påvirket af andre  

 hensyn end hensynet til at skaffe den enkelte deltager størst mulig sikkerhed  

 for hans pensionstilsagn.
Herved adskiller sampensionsordningen sig afgørende  

 fra individuelle, personlige ordninger, herunder den af klageren nævnte  

 ratepensionsordning.
 Ankenævnet udtaler:
Det tiltrædes, at Finanstilsynet i LFV har hjemmel til at opstille krav  

 vedrørende anbringelsen af midlerne som vilkår for at give koncession til en  

 ordning som den ansøgte.
Ankenævnet finder ikke, at Finanstilsynet herved har  

 tilsidesat nogen forvaltningsretlig regel eller grundsætning.
Den beløbsmæssige størrelse af den enkelte forsikringstagers andel i  

 overskudsfonden kan til enhver tid beregnes helt eksakt.
Forsikringstagerens  

 krav på andelen udløses, når forsikringsbegivenheden indtræder, eller når  

 forsikringstageren udtræder af ordningen, uden at nogen beslutning fra  

 selskabets side er nødvendig hertil.
Kravet må derfor anses for en  

 forpligtelse for selskabet af en så bestemt karakter, at den er omfattet af  

 den hidtidige bestemmelse i LFV § 133 om forsikringsfonden, nu de forventede  

 administrative regler om livsforsikringshensættelserne.
Ankenævnet kan  

 herefter tiltræde det af Finanstilsynet under 1) stillede krav.
Den foreslåede sampensionsordning er et brud med den grundsætning, der  

 hidtil har været almindeligt gældende for dansk livsforsikringsvirksomhed,  

 nemlig at hele forsikringsbestanden i samme selskab forrentes på ensartet  

 måde.
Ankenævnet kan i princippet acceptere, at denne grundsætning nu  

 fraviges, ved at der etableres særskilte investeringspuljer for grupper af  

 forsikringstagere.
Ved vurderingen af hvilke krav, der må stilles til sådanne  

 ordninger ud fra hensynet til forsikringstagernes sikkerhed for, at midlerne  

 er tilstede, når forsikringen bliver aktuel, må ankenævnet lægge vægt på, at  

 der ved to love, der er vedtaget for ganske nylig, er taget stilling til  

 hvilke begrænsninger, der skal gælde for henholdsvis  

 livsforsikringsselskabers og pensionskassers anbringelse af deres midler.  

 Selvom disse bestemmelser efter deres ordlyd ikke umiddelbart gælder for  

 midlerne i den enkelte sampensionspulje, men kun for forsikringsselskabet som  

 helhed, finder ankenævnet, at de nu vedtagne lovbestemmelser må tages som et  

 almindeligt udtryk for hvilken anbringelse, man fra lovgivningsmagtens side  

 anser for forsvarlig.
Ankenævnet finder det derfor rigtigt, at man opstiller  

 tilsvarende begrænsninger, når en del af et forsikringsselskabs formue ønskes  

 udskilt til særskilt administration og investering, således som det sker ved  

 den foreslåede sampensionsordning.
 Ankenævnet har herved også lagt vægt på, at man, hvis klagerens påstand  

 tages til følge, ved at oprette en sampensionsordning kunne opnå en friere  

 adgang til at investere, herunder til at investere i egen virksomhed, end man  

 kunne opnå ved at oprette en firmapensionskasse.
Ankenævnet kan derfor også tiltræde de af Finanstilsynet under 2) og 3)  

 stillede krav, således som disse er ændret ved Finanstilsynets  

 tilkendegivelser under den mundtlige forhandling.
Ankenævnet har herved  

 bemærket sig, at også dispensationsbestemmelserne i LFV § 128, stk. 2, og §  

 129, stk. 3, vil være tilsvarende gældende for sampensionsordningen.
 Ankenævnet stadfæster herefter den påklagede afgørelse.
