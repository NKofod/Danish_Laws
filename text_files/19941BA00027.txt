Nr BSF 27 Folketingsbeslutning om Danmarks ratifikation af overenskomsten om  

 Verdenshandelsorganisationen (WTO) Fremsat af udenrigsministeren (Niels Helveg Petersen) den 17. november 1994 Vedtaget ved anden (sidste) behandling den 16. december 1994 Folketinget meddeler sit samtykke til, at Danmark ratificerer overenskomsten om Verdenshandelsorganisationen (WTO), og at Danmark vil kunne bringe sit medlemskab af den almindelige overenskomst om told og udenrigshandel, som Danmark tiltrådte ved sin ratifikation af Annecyprotokollen af 10. oktober 1949 vedrørende vilkårene for tiltrædelse af GATT-overenskomsten, samt aftalerne af 12. april 1979 om handel med civile luftfartøjer og om tekniske handelshindringer til ophør.
Oprindeligt fremsat forslag Folketinget meddeler sit samtykke til, at Danmark ratificerer Overenskomsten om Verdenshandelsorganisationen (WTO), og at Danmark vil kunne bringe sit medlemskab af Den Almindelige Overenskomst om Told og Udenrigshandel, som Danmark tiltrådte ved sin ratifikation af Annecy-protokollen af 10. oktober 1949 vedrørende vilkårene for tiltrædelse af GATT-overenskomsten, samt aftalerne af 12. april 1979 om handel med civile luftfartøjer og om tekniske handelshindringer, til ophør.
Bemærkninger til forslaget Marrakech dannede den 15. april 1994 rammen om 111 ministres signatur på  

 Uruguay Runde-slutdokumentet.
Begivenheden markerede dermed afslutningen på  

 71/2 års forhandlinger om et nyt og mere effektivt internationalt  

 handelsregime og samtidig indledningen til en ny æra, hvor  

 Verdenshandelsorganisationen (WTO) fra 1. januar 1995 skal erstatte GATT.
 Til Overenskomsten om WTO er knyttet et omfattende aftalekompleks, som -  

 udover at opretholde væsentlige dele af det nuværende regelsystem for handel  

 med varer (Gatt - Den alm. overenskomst om tariffer og handel) bl.a.  

 indeholder følgende nye elementer:
- en Almindelig Overenskomst om Handel med Tjenesteydelser (GATS) - en Aftale om Handelsrelaterede Aspekter af Intellektuel Ejendomsret  

 (TRIPs) - en række aftaler, der udbygger og opstrammer det nuværende regelsystem  

 med handel med varer - en aftale om markedsadgang, der dels tager sigte på en omfattende  

 liberalisering af handel både med industrivarer og landbrugsvarer.
 - en landbrugsaftale, der bl.a. indebærer, at støtten til den indenlandske  

 produktion og støtten til eksporten reduceres væsentligt.
 - en aftale om etablering af et mere smidigt og effektivt  

 tvistbilæggelsessystem.
Teksten til WTO-overenskomsten og de dertil knyttede aftaler er i en af  

 EU-Kommissionen foretaget oversættelse til dansk fremlagt i Folketingets  

 Sekretariat og vil senere blive offentliggjort i De Europæiske Fællesskabers  

 Tidende.
De til aftalekomplekset knyttede lister over deltagerlandenes  

 koncessioner m.h.t. toldsatser, kvantitative importrestriktioner, handel med  

 tjenesteydelser, samt interne støtteordninger og eksportsubsidier inden for  

 landbrugssektoren, der ialt har et omfang af henved 25.000 sider, forefindes  

 i Udenrigsministeriet.
 Det samlede forhandlingsresultat indebærer betydelige handelspolitiske  

 fordele for Danmark, idet liberalisering og en bedre disciplin i  

 verdenshandelssystemet vil medføre lettelser for dansk eksport til en række  

 markeder.
Handelspolitik henhører i henhold til Traktaten om Den Europæiske Unions  

 art. 113 under Fællesskabets kompetence.
Størstedelen af WTO-aftalerne falder  

 derfor under Fællesskabets kompetence, og Fællesskabet som sådant vil  

 tiltræde WTO-overenskomsten på grundlag af en beslutning, der vil blive taget  

 af Rådet for Den Europæiske Union.
Medlemsstaterne af Den Europæiske Union er af den opfattelse, at  

 aftalekomplekset om handel med tjenesteydelser (GATS) og aftalen om  

 handelsrelaterede aspekter af intellektuel ejendomsret (TRIPS) imidlertid  

 indeholder elementer, der henhører under medlemsstaternes nationale  

 kompetence, eller i hvert fald er blandet kompetence, der udøves af  

 Fællesskabet og medlemsstaterne tilsammen.
National ratifikation i  

 tilknytning til Fællesskabets tiltrædelse er derfor nødvendig for at sikre  

 fuld overholdelse af WTO-aftalernes bestemmelser.
 Kommissionen er imidlertid af den opfattelse, at WTO-aftalerne alle falder  

 under Fællesskabets enekompetence, og at Fællesskabet alene bør tiltræde  

 WTO-overenskomsten.
 Rådet besluttede på sit møde den 7.-8. marts 1994 efter aftale med  

 Kommissionen, at uanset kompetenceforholdet skulle både Fællesskabet og  

 medlemsstaterne undertegne WTO-overenskomsten samt være medlemmer af den nye  

 Verdenshandelsorganisation.
 Kommissionen anmodede samtidig under henvisning til Traktatens art. 228  

 stk. 6 Domstolen om en udtalelse om, hvorvidt GATS og TRIPs var omfattet af  

 Fællesskabets enekompetence, og om Fællesskabet havde kompetence til alene at  

 tiltræde WTO-overenskomsten.
 Domstolen anerkendte i sin udtalelse overenskomstens blandede karakter, og  

 Folketinget anmodes derfor om at give sin tilslutning til, at Danmark  

 ratificerer WTO-overenskomsten.
Gennemførelsen af langt de fleste af de forpligtelser, der følger af  

 WTO-aftalerne, vil ske ved Fællesskabslovgivning.
Kommissionen har fremlagt  

 et samlet forslag til retsakter, der gennemfører WTO-aftalerne i  

 Fællesskabet.
Vedtagelsen af disse retsakter vil nødvendiggøre, at enkelte  

 bestemmelser skal omsættes til dansk lovgivning.
WTO-aftalerne vil ikke umiddelbart medføre behov for ændring af national  

 dansk lovgivning.
Sandsynligvis vil der dog senere være et begrænset behov  

 for mindre tekniske justeringer af dansk lovgivning for at sikre overholdelse  

 af visse forpligtelser i TRIPS-aftalen, når denne et år efter  

 WTO-overenskomstens ikrafttrædelse skal være fuldt gennemført.
F.eks vil  

 varemærkeloven formentlig skulle ændres, således at den mulighed for  

 registrering af varemærker, som Danmark i forvejen giver andre parter i  

 Paris-konventionen, også udstrækkes til de WTO-medlemmer, der ikke har  

 tiltrådt konventionen.
 Såfremt det i forbindelse med de fortsatte forhandlinger om  

 tjenesteydelser vil komme på tale at udvide danske forpligtelsestilsagn, kan  

 der evt. opstå behov for lovændringer.
WTO-overenskomsten og den hidtidige GATT-overenskomst, som teknisk  

 betegnes som GATT 1947 er to separate aftale-komplekser, der kan eksistere  

 uafhængigt af hinanden.
På grund af et delvist sammenfald af de rettigheder  

 og de forpligtelser, der følger af de to aftale-komplekser, vil det  

 imidlertid skabe en kompliceret situation, hvis de to aftaler begge forbliver  

 i kraft med en kun delvis sammenfaldende deltagerkreds.
Det forventes derfor,  

 at de største handelsnationer efter en vis overgangsperiode vil trække sig ud  

 af GATT 1947, hvorved deres GATT-forpligtelser over for lande, der ikke har  

 tiltrådt WTO-overenskomsten vil ophøre.
En anden mulighed er, at  

 GATT-medlemslandene ved konsensus træffer en beslutning om, at gyldigheden af  

 GATT 1947 bringes til ophør fra en bestemt dato at regne.
For så vidt angår  

 den nu gældende Kode om tekniske handelshindringer, som vil blive afløst af  

 en til WTO-overenskomsten knyttet revideret aftale, må det ligeledes  

 forventes, at medlemskredsen bliver stærkt reduceret, og det samme vil  

 antageligt være tilfældet med Koden om handel med civile fly, når den  

 gældende kode bliver afløst af en ny.
For Fællesskabets vedkommende vil en beslutning om at opsige GATT 1947 og  

 de to koder skulle træffes af Rådet for Den Europæiske Union.
Med henblik på  

 at bemyndige regeringen til at medvirke til en sådan beslutning anmodes  

 Folketinget om at give sit samtykke til, at Danmark til sin tid bringer sit  

 medlemskab af Den almindelige Overenskomst om Told og Udenrigshandel (GATT  

 1947) og de to øvrige nævnte aftaler til ophør.
 Da Danmarks undertegnelse af Annecy-protokollen af 10. oktober 1949  

 vedrørende vilkårene for tiltrædelse af GATT-overenskomsten er foretaget med  

 Rigsdagens samtykke, som meddeltes den 27. april 1950, og da Danmarks  

 ratifikation of Koden om handel med civile fly og Koden om tekniske  

 handelshindringer er foretaget med Folketingets samtykke, der meddeltes den  

 19. december 1979, kræves ifølge Grundlovens § 19 Folketingets samtykke til,  

 at Danmarks medlemskab af de tre aftaler bringes til ophør.
Danmarks bidrag til WTO WTO vil omfatte et langt videre dækningsområde end GATT og forventes at få  

 et udvidet budget.
Det danske bidrag forudses derfor at blive højere end  

 Danmarks bidrag til GATT.
Da de administrative og finansielle forhold for den  

 nye organisation fortsat er under forhandling, er følgende et foreløbigt skøn  

 over Danmarks kommende bidrag til WTO:
 Danmarks bidrag til GATT, der er fastsat på grundlag af GATT's totale  

 udgifter og Danmarks andel af verdenshandelen, har i 1994 andraget 4,6  

 mio.kr.
Færøernes og Grønlands stilling Færøerne og Grønland er omfattet af de rettigheder og forpligtelser, der  

 er indeholdt i GATT-47 som følge af Danmarks stilling som kontraherende part  

 i denne overenskomst.
Spørgsmålet om, hvorvidt Færøerne og Grønland ønsker at  

 blive omfattet af WTO, er blevet forelagt de færøske og grønlandske  

 myndigheder.
REDEGØRELSE FOR RESULTATET AF FORHANDLINGERNE I URUGUAY RUNDEN FORHANDLINGSFORLØBET De formelle forhandlinger i Uruguay Runden indledtes ved et møde i Punta  

 del Este den 15.-20. september 1986 mellem De Kontraherende Parter i GATT.  

 Det var oprindeligt planlagt, at Runden skulle have været afsluttet ved et  

 Ministermøde i Heysel den 3.-9. december 1990, men som følge af en  

 uoverensstemmelse om landbrugsspørgsmålene først og fremmest mellem Det  

 Europæiske Fællesskab(* 1) på den ene side og USA på den anden lykkedes det  

 ikke.
Forhandlingerne fortsatte imidlertid, og den 20. december 1991  

 fremlagde GATT's daværende generaldirektør Arthur Dunkel et alt omfattende  

 kompromisforslag.
Det lykkedes imidlertid først den 20. november 1992 - at  

 opnå en bilateral forståelse om landbruget mellem Kommissionen og den  

 amerikanske administration, den såkaldte Blair House-aftale.
 (* 1) Betegnelsen Det Europæiske Fællesskab er her og i mange andre  

 sammenhænge benyttet, idet Den Europæiske Union ikke er »en juridisk  

 person« og også henset til, at Maastricht-traktaten først trådte i kraft  

 den 1. november 1993.
Blandt de øvrige deltagerlande var der imidlertid heller ikke udelt  

 tilfredshed med denne aftale.
CAIRNS-landene (Argentina, Australien,  

 Brasilien, Canada, Chile, Columbia, Indonesien, Malaysia, New Zealand,  

 Philippinerne, Thailand, Ungarn og Uruguay) fandt, at aftalen medførte en  

 udvanding af Dunkels kompromisforslag, medens en række andre lande ikke  

 mindst inden for EF fandt den for vidtgående og ikke i overensstemmelse med  

 EF's egen reform af den fælles landbrugspolitik.
Især Frankrig var kritisk og  

 truede ved flere lejligheder med at nedlægge veto mod aftalen.
USA afviste på sin side at genforhandle Blair House-aftalen, men i  

 slutfasen indvilgede administrationen dog i at medvirke til en fortolkning  

 heraf.
Bl.a. blev basisperioden for beregningen af reduktionsforpligtelserne  

 ændret for at undgå, at det første års reduktioner i den mængde  

 landbrugsvarer, der kunne modtage eksportstøtte, blev for drastiske.  

 Ligeledes accepterede USA en udvidet forpligtelse til ikke at anfægte den  

 fælles landbrugspolitik i aftaleperioden.
Efter vedtagelsen af Blair House-aftalen fulgte en række intensive  

 forhandlinger med det formål at nå frem til et kompromisforslag bl.a. på  

 markedsadgang for industrivarer, inden den nye amerikanske administration  

 trådte til.
Bestræbelserne forblev imidlertid frugtesløse, og da den nye  

 amerikanske administration tiltrådte den 20. januar 1993, lå de bilaterale  

 forhandlinger mellem Kommissionen og USA stille.
Forhandlingerne genoptoges  

 først i foråret, efter et nyt amerikansk forhandlingshold var på plads, og  

 præsident Clinton havde opnået Kongressens indforståelse med på ny at  

 forlænge den såkaldte »fast track«-bemyndigelse, en særlig  

 proceduremæssig foranstaltning, der har til hensigt at forenkle behandlingen  

 i Kongressen af det endelige resultat.
Først i forbindelse med G7-topmødet i Tokyo den 6. juli 1993 opnåedes der  

 forståelse mellem Canada, Det Europæiske Fællesskab, Japan og USA om den  

 såkaldte Tokyo-model, der indeholdt en række minimumsforpligtelser m.h.t.  

 toldfrihed inden for en række produktkategorier, samt harmonisering af  

 toldsatser for kemiske produkter og endelig nedsættelse af de øvrige  

 toldsatser.
Omend modellen blev vel modtaget i Geneve, lykkedes det ikke at  

 nå til enighed om udmøntningen heraf ved afslutningen af de substantielle  

 forhandlinger den 15. december 1993. Forhandlingerne om toldnedsættelser blev  

 derfor videreført frem til den 31. marts 1994.
Der kunne heller ikke opnås enighed om liberalisering af en række  

 tjenesteydelsessektorer af stor økonomisk betydning.
Det drejede sig om det  

 audio-visuelle område og skibsfarts-området og området for finansielle  

 tjenesteydelser (bank- og forsikringsvirksomhed) samt rene telefon- og  

 fax-kommunikationer.
Det audio-visuelle område blev af de fleste parter  

 undtaget for forpligtelser, medens man besluttede at videreføre  

 forhandlingerne om liberalisering af de øvrige sektorer i den nye  

 Verdenshandelsorganisation.
 Resultatet af forhandlingerne mellem USA og Kommissionen forelagdes og  

 godkendtes af Rådet for Den Europæiske Union (udenrigsministre) på dets  

 ekstraordinære møde den 15. december 1993.
Helt ind i slutfasen og selv efter at der var opnået enighed mellem USA og  

 EU, og Japan og Korea havde opgivet deres kategoriske afvisning af  

 markedsåbninger for ris, opretholdtes dog stadig adskillige forbehold.
Men da  

 forventede blokeringer, bl.a. fra CAIRNS-landene og udviklingslandene,  

 udeblev, og da EU i den afgørende fase måtte opgive sit krav om at udtage  

 skibfartssektoren, kunne GATT's nye generaldirektør Peter Sutherland på et  

 møde den 15. december 1993 om aftenen i Rundens centrale forhandlingsorgan  

 (Trade Negotiations Committee) konkludere, at Uruguay Runden var bragt til  

 sin afslutning med et positivt resultat.
Verdenshandelsorganisationen (WTO) Drøftelsen om de fremtidige organisatoriske og administrative rammer for  

 det samlede forhandlingsresultat førte i forhandlingernes senere faser til  

 enighed om oprettelsen af en Verdenshandelsorganisation (WTO).
 WTO's struktur vil omfatte:
- en Ministerkonference, som er organisationens øverste organ og dermed  

 ansvarlig for organisationens effektive virke.
Ministerkonferencen, der  

 udgøres af en repræsentant for hvert medlemsland, træder sammen mindst en  

 gang hvert andet år.
 - et Generelt Råd, ligeledes bestående af en repræsentant for hvert  

 medlemsland til varetagelse af Ministerkonferencens arbejde mellem dens  

 samlinger samt til overvågelse af de organer, der forestår tvistbilæggelse og  

 de regelmæssige handelspolitiske eksaminationer af medlemslandene.
- Særlige Råd for henholdsvis Handel med Varer, Handel med Tjenesteydelser  

 og Handelsrelaterede Aspekter af Intellektuelle Ejendomsrettigheder.
De tre  

 råd kan nedsætte relevante underorganer.
- Komiteer for Handel og Udvikling, Betalingsbalancerestriktioner og  

 Administrative Forhold samt for andre emner, som Ministerkonferencen måtte  

 finde hensigtsmæssigt.
Marrakech-mødet traf desuden beslutning om at nedsætte  

 en foreløbig Komite for Handel og Miljø.
GATT-systemets konsensusprincip vil fortsat blive praktiseret som  

 hovedregel, men for at sikre organisationens effektive virke og for at  

 forhindre forhalinger og blokeringer af beslutningsprocessen, kan  

 beslutninger træffes med simpelt flertal.
Særligt vigtige afgørelser f.eks.  

 tildeling af undtagelsesordninger (»waivers«) skal dog træffes med  

 konsensus, eller hvis dette ikke er muligt, med kvalificeret flertal (tre  

 fjerdedele) inden for en af WTO's øverste organ (ministerkonferencen) fastsat  

 tidsfrist.
 Til overenskomsten om WTO er der knyttet en lang række aftaler (anført i 4  

 bilag med underafsnit):
 Bilag 1A:
GATT-1994, som udgøres af - den nuværende GATT-overenskomst - tidligere toldprotokoller - diverse tiltrædelsesprotokoller - beslutninger om de undtagelsesordninger (waivers), som er gældende ved  

 WTO's ikrafttræden - diverse andre beslutninger truffet af De Kontraherende Parter - Marrakech-protokollen til GATT-1994 og - en række aftaler indgået under Runden om fortolkningen af bestemmelser i  

 GATT-1947 Aftale om Landbrug Aftale om Anvendelsen af Sanitære og Fytosanitære Foranstalt ninger Aftale om Tekstiler og Beklædning Aftale om Tekniske Handelshindringer Aftale om Handelsrelaterede Investeringsforanstaltninger (TRIMs) Aftale om Anvendelsen af Artikel VI (om anti-dumping og udligningstold) i  

 GATT-1994 Aftale om Anvendelsen af Artikel VII (om værdiansættelser til  

 toldberegning) i GATT-1994 Aftale om Inspektion af Forsendelser inden afskibning Aftale om Oprindelsesregler Aftale om Importlicensprocedurer Aftale om Subsidier og Udligningsafgifter Aftale om særlige beskyttelsesforanstaltninger Bilag 1B:
Overenskomst om Handel med Tjenesteydelser (GATS) Bilag 1C:
Aftale om Handelsrelaterede Aspekter af Intellektuelle Ejendomsrettigheder  

 (TRIPs) Bilag 2:
Forståelse om Regler og Procedurer vedrørende Tvistbilæggelse Bilag 3:
Handelspolitiske Eksaminationer Bilag 4:
Plurilaterale Handelsaftaler - Aftale om Handel med Civile Fly - Aftale om Offentlige Indkøb - Den Internationale Mejeriaftale - Den Internationale Oksekødsaftale REDEGØRELSE FOR DEN NYE DEL AF AFTALEKOMPLEKSET MARRAKECH-PROTOKOLLEN TIL GATT-1994 Protokollen udgør de traktatmæssige rammer for de af forhandlingsparterne  

 ydede koncessioner på varer.
De enkelte landes/Fællesskabets  

 koncessionslister er opdelt i to hovedafsnit et for andre varer og et for  

 landbrugsvarer.
Andre varer Da der ikke kunne opnås enighed om en automatisk virkende  

 toldreduktionsformel, har man måttet benytte sig af den møjsommelige og  

 tidskrævende udveksling af tilbud om nedsættelse af toldsatser, der som følge  

 af GATT's mestbegunstigelsesregler vil komme de øvrige parter til gode.
 Toldnedsættelserne, der vil nedbringe den gennemsnitlige told på globalt  

 niveau med 40 %, skal ske i 5 ens rater (med mindre andet er specificeret i  

 det enkelte lands koncessionsliste). Første nedsættelse skal ske ved  

 WTO-overenskomstens ikrafttrædelse, i øvrigt pr. 1. januar hvert  

 efterfølgende år, dog således at nedsættelsen skal være fuldt gennemført 4 år  

 efter WTOoverenskomstens ikrafttræden.
 En række industrilande, herunder USA, Canada, Japan og Fællesskabet, har  

 indbyrdes aftalt toldfrihed for udvalgte produktkategorier (farmaceutiske  

 produkter, medicinsk udstyr, entreprenørmateriel, landbrugsmaskiner, stål,  

 møbler, øl, spiritus, papir samt legetøj). Desuden er der aftalt en  

 harmonisering på lavt niveau af toldsatserne for kemiske produkter.
For EU har det været af væsentlig betydning at sikre en øget  

 markedsadgang, først og fremmest i de udviklingslande, som i kraft af deres  

 stærke vækst skabte berettigede forventninger om øgede eksportmuligheder.  

 F.eks. har adskillige af udviklingslandene i Sydøstasien hidtil haft et meget  

 højt beskyttelsesniveau ofte med næsten prohibitive satser for enkelte  

 varegrupper.
Det anses på denne baggrund for tilfredsstillende, at et land  

 som Republikken Korea har forpligtet sig til at reducere sin told med 40 %  

 for derefter at være forpligtet på toldsatser på højest 10 % over for EU's  

 eksport.
Singapore vil ligeledes generelt have bundet sine toldsatser (dvs.  

 at landet kun vil kunne hæve toldsatserne efter særlige procedureregler og  

 kun mod ydelse af kompensation i form af nedsættelse eller binding af  

 toldsatserne på andre vareområder) til 10 %, medens satserne for Hongkong vil  

 variere mellem 0 og 35 %.
I ASEAN-landene, hvor toldsatser på 100 % ikke har været ualmindelige, vil  

 toldniveauet blive reduceret til mellem 10 og 30 % i Malaysia og Thailand og  

 til henholdsvis 40 % og 50 % i Philippinerne og i Indonesien.
De indiske  

 toldsatser vil ligge mellem 25 og 45 %.
 De latinamerikanske lande vil også gennemføre substantielle reduktioner,  

 således at maksimalsatserne efter afviklingen vil andrage mellem 25 og 35 %.
Med Uruguay Runde-resultatet har udviklingslandene bundet et stort antal  

 toldsatser.
Som helhed vil andelen af bundne toldsatser for  

 udviklingslandenes vedkommende stige fra 21 % til 65 %. Samtidig har de  

 forpligtet sig til at reducere deres ikke-toldmæssige handelshindringer.
Industrilandenes toldreduktioner er målt i absolutte tal mindre  

 spektakulære, men ikke desto mindre ganske betydningsfulde.
EU's  

 gennemsnitlige toldnedsættelse vil således andrage 37 % og vil over for  

 importen fra USA og Japan udgøre henholdsvis ca. 55 % og 30 %.
Landbrugsprodukter Koncessionerne på landbrugsområdet er delt op i tre afsnit:
 grænsebeskyttelse (der igen er opdelt i en sektion om reduktion af told og  

 andre grænsebeskyttelsesforanstaltninger og en sektion om markedsadgang),  

 intern produktionsstøtte og eksportstøtte.
Grænsebeskyttelse Efter at parterne har konverteret deres ikke-toldmæssige  

 beskyttelsesforanstaltninger til toldsatser vil de totale  

 grænsebeskyttelsessatser i koncessionslisterne blive reduceret med 15% og på  

 baggrund af de gennemførte bilaterale forhandlinger med udveksling af tilbud  

 i gennemsnit med 36% over en 6-årig periode for så vidt angår industrilandene  

 og over 10 år for udviklingslandene.
Parterne er desuden inden for de enkelte vareområder forpligtede til at  

 opretholde adgangsmuligheder for den løbende import.
For lande næsten uden  

 import består en forpligtelse til at åbne for import svarende til ialt 3% af  

 det indenlandske forbrug stigende til 5% over en 6-årig periode.
Intern støtte Parterne har i deres koncessionslister påtaget sig forpligtelser til at  

 reducere deres interne produktionsstøtte - dog med visse undtagelser som  

 f.eks.
EU's arealstøtte og støtte til sygdomsbekæmpelse - over en 6-årig  

 periode med 20 % for så vidt angår industrilandene og 13,3 % for  

 udviklingslandene (bortset fra de mindst udviklede).
Eksportstøtte Parterne har fastlagt konkrete lofter for støtten til eksport af  

 landbrugsvarer, som reduceres på værdi med 36 % og konkrete lofter over den  

 mængde, som kan modtage eksportstøtte, som reduceres med 21 % over en 6-årig  

 periode.
Udviklingslandene er dog kun forpligtede til at reducere med 2/3 af  

 disse procentsatser og over en 10-årig periode.
 FORTOLKNING AF BESTEMMELSERNE I GATT 1947:
Det er på nuværende tidspunkt ikke afklaret, hvor længe det nuværende GATT  

 (GATT 1947) vil fortsætte som selvstændig aftale.
Det må forventes, at flere  

 lande vil trække sig ud af GATT 1947 efter en overgangsperiode.
Den aftale om  

 fortolkning af GATT 1947, der er indgået, er imidlertid af betydning for GATT  

 1994, (der inkorporerer GATT 1947 som en kontraktuel forpligtelse mellem de  

 kontraherende parter i WTO).
 Der er indgået aftaler om:
- fortolkning af art.
II (om koncessionslister) »Andre toldafgifter og gebyrer«, der vedrører toldpositioner,  

 hvis satser er bundet, skal opføres i det pågældende medlems liste over ydede  

 koncessioner og bindes på det niveau, de havde pr. 15. april 1994.
- fortolkning af art.
XVII (om statshandelsforetagender) Parternes forpligtelse til at foretage notifikation af deres  

 statshandelsforetagende strammes op.
Der indføres mulighed for »omvendt  

 notifikation« (dvs. at der kan foretages notifikation af andre parters  

 statshandelsforetagender), og det bestemmes, at der under Rådet for Handel  

 med Varer skal nedsættes en arbejdsgruppe, der skal gennemgå samtlige  

 notifikationer.
- fortolkning af art.
XII og XVIII.B (betalingsbalance-bestemmelserne) Det pålægges parterne, at de i tilfælde af indførelse af særlige  

 beskyttende foranstaltninger for betalingsbalancer skal gennemføre disse på  

 en måde, der er så lidt handelsforstyrrende som muligt, ligesom de skal  

 anvende prisrelaterede foranstalt-ninger såsom (supplerende) importafgifter  

 og importdeponeringsordninger frem for kvantitative restriktioner.
Der  

 fastsættes endvidere procedurer for notifikation og for konsultationer i  

 betalingsbalancekomiteen.
- fortolkning af art.
XXIV (om toldunioner og frihandelsområder) Kriterierne og procedurerne for undersøgelse af nye eller udvidede  

 toldunioner fastsættes og opstrammes.
Procedurerne for forhandlinger i  

 tilfælde af tilbagetrækning af bundne toldsatser med henblik på ydelse af  

 kompensation klargøres, og det fastslås, at en toldunion ved en nedsættelse  

 af en toldsats ikke har krav på kompensation herfor.
- fortolkning af art.
XXV (om fællesoptræden af De kontraherende Parter) Der fastlægges procedurer for tildeling af waivers (midlertidige  

 undtagelsesordninger) fra de forpligtelser, medlemslandene har i henhold til  

 GATT 1994, ligesom det fastslås, at waivers, der er gældende ved WTO's  

 ikrafttræden, skal bortfalde senest to år efter denne dato.
- fortolkning af art.
XXVIII (om ændringer i listerne) Der fastsættes nye procedurer for kompensationsforhandlinger, når  

 toldbindinger ændres eller tilbagetrækkes.
Endvidere opnår det medlemsland,  

 hvis eksport af den pågældende vare udgør den højeste procentuelle andel af  

 dets totaleksport, ret til forhandlinger om kompensation.
AFTALE OM LANDBRUG Aftalen indeholder detaljerede discipliner og forpligtelser for  

 landbrugssektoren, hvorved denne sektor bliver integreret i det  

 internationale handelssystem.
Sammenfattende indeholder aftalen følgende  

 forpligtelser:
- øget markedsadgang - nedsættelse af det interne støtteniveau - begrænsning af den subsidierede eksport.
 Implementeringsperioden er på seks år begyndende i 1995. Indfasningen af  

 de konkrete forpligtelser er indeholdt i deltagerlandenes koncessionslister,  

 jf. ovenfor.
Markedsadgang Et væsentligt resultat af Uruguay Runde-forhandlingerne på  

 landbrugsområdet er, at alene told må anvendes som importbeskyttelse, og at  

 alle toldsatser fremover er GATT-bundne.
 Landbrugsaftalen som sådan indeholder ikke specifikke regler vedrørende  

 markedsadgang, men henviser blot til de enkelte deltagerlandes liste over  

 konkrete koncessioner.
For så vidt angår nogle koncessioner, der er specifikt identificeret i  

 listerne, kan en særlig sikkerhedsklausul i aftalen udløses i tilfælde af, at  

 importmængderne overstiger et bestemt niveau, eller importpriserne falder  

 under et særligt fastsat niveau.
I disse tilfælde udløses en tillægstold,  

 hvis størrelse aftalen fastsætter detaljerede regler for.
Nedsættelse af det interne støtteniveau Reduktionsforpligtelsen i henhold til aftalen er ligeledes reflekteret i  

 deltagerlandenes koncessionsliste, hvoraf det totale støtteniveau (Aggregate  

 Measurement of Support - AMS), og det endeligt reducerede støtteniveau  

 fremgår.
 Reduktionsforpligtelsen omfatter alle støtteformer undtagen de  

 støtteformer, der er opregnet i de såkaldte »grønne« og »blå  

 kasser«.
Indplacering i den grønne kasse forudsætter, at støtten ydes gennem et  

 offentligt finansieret regeringsprogram, som ikke involverer direkte  

 overførsler fra forbrugerne, og at den ikke ydes i form af prisstøtte.
Der  

 skal dernæst være tale om støtte inden for særligt godkendte kategorier:
- generel offentlig service inden for forskning, sygdomskontrol,  

 uddannelse, markedsføring og infrastruktur, - udgifter til opretholdelse af offentlige lagre af hensyn til  

 forsyningssikkerheden, - støtte til intern fødevarehjælp til socialt dårligt stillede  

 befolkningsgrupper, - direkte indkomststøtte til producenter i ekstraordinære situationer  

 (producenter udsat for meget betydelige indkomsttab, naturkatastrofer og  

 lignende, strukturelt betinget støtte i form af ophørsprogrammer mv.), - betalinger under miljøprogrammer og støtteprogrammer til ugunstigt  

 stillede områder samt - direkte indkomststøtte, som er helt uafhængig af produktionsomfang og  

 indsats af produktionsfaktorer.
Indplacering i den blå kasse forudsætter, at der er tale om direkte støtte  

 i produktionsbegrænsende programmer.
I så tilfælde undtages - støtte baseret på fast areal og udbytte, - støtte, der højst omfatter 85 pct. af et basisniveau for produktionen,  

 og - støtte pr. dyr til et fast antal husdyr.
Begrænsning af den subsidierede eksport Aftalen opregner de reduktionspligtige former for eksportsubsidier.  

 Eksportsubsidier for produkter, der ikke er opført i koncessionslisterne, er  

 ikke tilladt.
 Aftalen indeholder en generel omgåelsesklausul, der påbyder  

 deltagerlandene ikke at anvende tilladte eksportsubsidier på en måde, der  

 fører til eller risikerer at føre til omgåelse af reduktionsforpligtelserne.
Andre bestemmelser Forarbejdede landbrugsvarer Det fastsættes, at der ikke må ydes højere støtte til råvareandelen i et  

 forarbejdet landbrugsprodukt, end der ydes til selve landbrugsråvaren.
Herved  

 fastslås samtidig retten til at yde eksportstøtte til et forarbejdet  

 landbrugsprodukt.
Eksportklausulen I forbindelse med indførelse af eksportrestriktioner skal der tages hensyn  

 til forsyningssikkerheden i importerende deltagerlande, og der skal ske  

 forhåndsnotifikation til Landbrugskomiteen.
Fredsklausulen Aftalen bestemmer, at interne støtteforanstaltninger i den »grønne  

 kasse« ikke kan gøres til genstand for hverken udligningsafgifter eller  

 notifikations- og konsultationsforpligtelser i henhold til Subsidieaftalen.  

 Støtteforanstaltninger i den »blå kasse« er ligeledes fredet i et  

 vist omfang.
For eksportsubsidiernes vedkommende gælder ligeledes, at subsidier, der  

 ydes i overensstemmelse med Landbrugsaftalens bestemmelser, ikke kan mødes  

 med udligningsafgifter, med mindre der er påvist skadevirkninger eller der er  

 risiko herfor.
Eksportsubsidierne er ligeledes undtaget fra notifikations- og  

 konsultationsforpligtelsen i henhold til GATT's art.
XVI og subsidieaftalen,  

 og der kan således ikke føres panelsager med hjemmel i disse bestemmelser.
 Fredsklausulen gælder i 9 år begyndende i 1995.
Aftalens varighed Landbrugsaftalen bestemmer, at forhandlinger vedrørende fortsættelse af  

 liberaliseringsprocessen på landbrugsområdet indledes et år inden udløbet af  

 implementeringsperioden.
AFTALE OM ANVENDELSE AF SANITÆRE OG PHYTOSANITÆRE FORANSTALTNINGER Aftalen indebærer, at sanitære og phytosanitære foranstaltninger ikke som  

 nu ses som en undtagelse fra de generelle GATTforpligtelser, men som en ret  

 for de kontraherende parter.
Det følger heraf, at bevisbyrden for  

 foranstaltningens GATT-medholdelighed ikke længere påhviler den part, der  

 anvender den sanitære eller phytosanitære foranstaltning, men - som  

 hovedregel - den part, der bestrider lovligheden heraf.
 Begrænsningerne for anvendelse af sådanne foranstaltninger fra GATT-1947  

 opretholdes, dvs. foranstaltningerne skal fortsat være nødvendige for at  

 beskytte menneskers, dyrs eller planters liv eller sundhed, uden at være  

 diskriminerende ligesom de ej heller må udgøre en skjult handelshindring.
Som et nyt element bestemmes, at de sanitære og phytosanitære  

 foranstaltninger skal baseres på videnskabelige principper, samt at  

 eksisterende foranstaltninger ikke kan opretholdes uden tilstrækkeligt  

 videnskabeligt belæg.
Selv om der ikke er tilstrækkeligt videnskabelig belæg  

 for en foranstaltning, kan en sådan dog midlertidigt indføres på basis af  

 tilgængelige relevante data.
I sådanne tilfælde skal der tilvejebringes et  

 tilstrækkeligt grundlag for en objektiv risikovurdering inden for en rimelig  

 tid.
Formålet med undtagelsen er at åbne mulighed for at foretage  

 forebyggende indgreb i nødsituationer.
 Et andet hovedelement i aftalen er et indbygget incitament til at anvende  

 internationalt fastsatte standarder og/eller til at deltage i udformningen af  

 sådanne standarder.
 Overholdelsen af visse standarder fastsat af internationale organisationer  

 er ensbetydende med, at foranstaltningen betragtes som GATT-medholdelig.  

 Muligheden for at bibeholde strengere nationale standarder bevares, men i  

 disse tilfælde er der ikke en forhåndsformodning for GATT-medholdelighed.
 Den kontraherende part må i givet fald påvise, at den relevante  

 internationale standard ikke i tilstrækkeligt omfang tilsikrer det ønskede  

 beskyttelsesniveau.
Aftalen pålægger parterne forud for indførelsen af sanitære og  

 phytosanitære foranstaltninger at foretage en risikovurdering baseret på  

 videnskabelige oplysninger og relevante økonomiske faktorer.
Hvert land  

 foretager for sit eget vedkommende en risikovurdering ud fra de anførte  

 parametre og fastlægger derudfra, hvad der forekommer landet selv at være et  

 acceptabelt niveau.
Der sigtes således ikke mod ensartede regler, men mod  

 transparens, idet de faktorer, der lægges til grund for risikovurderingen og  

 det acceptable niveau, skal notificeres til øvrige parter.
En særlig komite, der etableres i henhold til aftalen, skal udarbejde  

 retningslinier for fastlæggelsen af et passende beskyttelsesniveau.
Samtidig  

 skal der oprettes nationale »kontaktpunkter«, hvor oplysninger om  

 nationale SPS-foranstaltninger skal kunne indhentes.
 Aftalen giver gennem sin bestemmelse om regionalisering mulighed for at  

 opretholde eksport fra ikke-ramte dele af Unionen i tilfælde af sygdomsudbrud  

 i en anden - begrænset - del.
AFTALE OM TEKSTILER OG BEKLÆDNING Tekstiler og beklædning er for mange udviklingslande den ubetinget  

 vigtigste eksportsektor.
Udviklingslandene havde derfor som mål i  

 forhandlingerne, at der skete en betydelig liberalisering af handelen med  

 tekstilprodukter, der traditionelt har været genstand for høj beskyttelse i  

 industrilandene både ved anvendelse af høje toldsatser og kvantitative  

 restriktioner.
Da tekstil- og beklædningssektoren samtidig er en meget sensitiv sektor i  

 de fleste industrilande, har der været tale om meget vanskelige  

 forhandlinger.
En liberalisering af tekstilhandelen blev af industrilandene  

 betinget af modindrømmelser, der kunne mildne virkningerne for  

 tekstilindustrien i industrilandene.
De krav, der blev stillet, var i det  

 væsentlige, at de tekstileksporterende udviklingslande også skulle åbne deres  

 egne markeder, samt at de handelspolitiske beskyttelsesinstrumenter  

 (antidumping og importregulering) skulle kunne anvendes mere fleksibelt med  

 henblik på at modvirke alvorlige markedsforstyrrelser.
Der opnåedes enighed om, at tekstil- og beklædningssektoren fuldt ud skal  

 integreres i det multilaterale handelssystem.
Det indebærer først og fremmest  

 en gradvis afvikling af Den Multilaterale Fiberaftale (MFA) over en ti-årig  

 periode.
I overgangsperioden integreres de enkelte produkter gradvist i  

 GATT-systemet under hensyntagen til produkternes betydning for de involverede  

 landes industri og konkurrenceevne.
Den største del af integrationen foregår  

 i slutningen af overgangsperioden.
Også andre restriktioner på tekstilområdet  

 skal udfases.
 Aftalen indeholder desuden en særlig beskyttelsesklausul, der kan bringes  

 i anvendelse i overgangsperioden på selektiv basis, hvis der er risiko for,  

 at integrationen af bestemte produkter fører til alvorlige  

 markedsforstyrrelser.
For så vidt angår markedsadgang for tekstiler og beklædning indebærer  

 resultatet væsentlige toldreduktioner i en række vigtige aftagerlande for den  

 europæiske tekstilindustri såsom Japan og Canada.
De asiatiske og  

 latinamerikanske lande tilbyder også en vis åbning af deres markeder.
For  

 USA's vedkommende indebærer aftalen dog kun en gennemsnitlig toldreduktion på  

 12%.
AFTALE OM TEKNISKE HANDELSHINDRINGER Aftalen reviderer og udvider den under Tokyo Runden opnåede aftale om  

 tekniske handelshindringer.
I aftalen fastlægges procedurer for forberedelse,  

 vedtagelse og anvendelse af tekniske forskrifter, normer samt afprøvnings- og  

 certifikationssystemer.
Formålet hermed er dels at sikre, at udenlandske  

 produkter i videst muligt omfang ligestilles med indenlandske, dels at søge  

 den internationale standardisering fremmet mest muligt samt at skabe en mere  

 omfattende og lettere tilgængelig information på området.
Aftalen bestemmer, at opstilling af nationale normer så vidt muligt skal  

 bygge på tilsvarende internationale normer, og aftaleparterne forpligter sig  

 til at følge bestemte procedurer med henblik på gensidig underretning.  

 Aftalen anerkender imidlertid et lands ret til individuelt at etablere  

 passende nationale beskyttelsesniveauer af f.eks. sundheds-, miljø-, dyre- og  

 plantemæssige hensyn.
Aftalen opfordrer derfor til brug af internationale  

 standarder hvor dette måtte være passende, men kræver ikke en sænkning af  

 beskyttelsesniveauet som følge af international standardisering.
 Ved undersøgelse af, om en vare opfylder gældende forskrifter, må der ikke  

 ske en forskelsbehandling, som på nogen måde er til ugunst for udenlandske  

 produkter, og undersøgelserne bør ikke finde sted, hvis de forårsager  

 unødvendigt besvær for udenlandske producenter.
 Certifikationssystemer må heller ikke indrettes med henblik på at skabe  

 hindringer eller have til følge, at der skabes unødige hindringer for  

 international handel.
Aftalen om tekniske handelshindringer omfatter også egenskaber, der kan  

 relateres til produktionsmetoder.
Aftalen inkluderer ligeledes emballage- og  

 mærkningskrav.
Desuden indeholder aftalen en række omfattende bestemmelser om  

 transparens, der betyder, at underretning til interesserede parter om tiltag  

 i relation til aftalen skal afgives hurtigere.
 Til aftalen er knyttet en vejledende kode om forberedelse, vedtagelse og  

 anvendelse af standarder for så vidt angår de organer, der forestår  

 standardisering, som er åben for tilslutning fra organer i såvel den private  

 som den offentlige sektor.
AFTALE OM HANDELSRELATEREDE ASPEKTER AF INVESTERINGSFORANSTALTNINGER  

 (TRIMs) I erkendelse af, at visse former for investeringsregulering kan forvride  

 handelen, foreskriver TRIMs-aftalen, at parterne i denne forbindelse skal  

 respektere GATT's forpligtelser til at yde national behandling (dvs. pligt  

 til at behandle udenlandske investeringer på lige fod med indenlandske) og  

 til at afholde sig fra indførelse af kvantitative restriktioner.
Der opstilles en illustrativ liste over forbudte restriktioner.
Ifølge  

 denne vil det ikke være tilladt for et land at opretholde regler om pligt til  

 at købe en bestemt mængde lokale varer eller bruge importerede produkter i et  

 bestemt forhold til lokalt producerede.
Det vil ej heller være tilladt at  

 kæde adgangen til udenlandsk valuta sammen med eksportindtægterne.
Aftalen indeholder bestemmelser om en overgangsperiode til afvikling af  

 eksisterende foranstaltninger.
Overgangsperiodens længde varierer fra 2-7 år,  

 afhængigt af et lands udviklingsstadie.
 Endvidere sikrer aftalen, at allerede foretagede investeringer får samme  

 vilkår som investeringer, der foretages efter aftalens ikrafttræden.
AFTALE OM IMPLEMENTERINGEN AF ART.
VI I DEN ALMINDELIGE OVERENSKOMST  

 OM TOLD OG UDENRIGSHANDEL 1994 (ANTIDUMPING-AFTALEN) GATT's art.
VI (om anti-dumping og udligningstold) giver et land ret til  

 under visse specificerede omstændigheder at pålægge en vare en  

 antidumping-told, hvis varen sælges til en pris under dens normalværdi.
Der  

 er i den senere årrække sket en betydelig stigning i anvendelsen af  

 antidumping som beskyttelsesinstrument, og der har derfor været behov for  

 klarere regler, der kunne hindre misbrug.
 I forhold til den gældende GATT-aftale om antidumping indeholder aftalen  

 følgende ændringer af større rækkevidde:
- opstramning af betingelserne for at iværksætte og gennemføre  

 antidumping-undersøgelser - opstramning af kriterierne for fastlæggelsen af dumpingmarginen (dvs.  

 forskellen mellem eksportprisen og varens normale værdi) - opstramning af krav om fastsættelse af årsagssammenhæng mellem dumping  

 og skaden på det indenlandske erhvervsliv - indføjelse af en »sunset clause«, (dvs. automatisk ophør af  

 antidumping-told) efter 5 år, med mindre det fastslås, at en fortsættelse er  

 nødvendig for at forhindre skade på det indenlandske erhvervsliv - det fastslås, at antidumping-undersøgelser omgående skal indstilles i  

 tilfælde, hvor dumping-marginen er under 2%, eller hvor importens omfang  

 (generelt svarende til 3% af totalimporten af den pågældende vare) eller  

 skadevirkningerne er meget begrænsede - der skabes større gennemsigtighed bl.a. gennem kravet om, at de  

 undersøgende myndigheder skal offentliggøre deres afgørelser.
AFTALE OM IMPLEMENTERING AF ART.
VII (OM VÆRDIANSÆTTELSE TIL  

 TOLDBEREGNING) I DEN ALMINDELIGE OVERENSKOMST OM TOLD OG UDENRIGSHANDEL.
 Aftalen fastlægger en række forskellige værdiansættelsesmetoder i  

 hierarkisk orden således, at kan den første ikke benyttes, bringes den næste  

 i anvendelse og så fremdeles.
 Den første og mest anvendte metode baserer toldværdien på varens  

 transaktionsværdi udtrykt gennem fakturaprisen tillagt provision,  

 mæglersalærer, pakningsomkostninger samt udgifter til visse andre materialer  

 og tjenesteydelser for så vidt disse beløb ikke allerede er indeholdt i den  

 pris, der faktisk skal betales.
Kan den første metode ikke anvendes, f.eks. fordi der ikke foreligger en  

 fakturapris, eller salg ikke foregår under fri konkurrence, skal  

 toldmyndighederne anvende den næste ansættelsesmetode.
Her søges toldværdien  

 bestemt ved hjælp af transaktionsværdien for tilsvarende (identiske) varer  

 solgt til det samme importland under fri konkurrence på omtrent samme  

 tidspunkt, som den vare der skal værdiansættes.
 Hvis denne metode heller ikke lader sig anvende, skal toldværdien søges  

 fastlagt på grundlag af transaktionsværdien for lignende varer, og kan ingen  

 af disse tre metoder anvendes, kan der vælges mellem en fjerde og femte  

 metode.
 Er alle ovennævnte metoder uanvendelige, skal toldværdien bestemmes på  

 grundlag af tilgængelige oplysninger og ved hjælp af rimelige beregninger i  

 overensstemmelse med GATT's principper.
AFTALE OM UNDERSØGELSE AF FORSENDELSER INDEN AFSKIBNING Ved undersøgelse af forsendelser inden afskibning anvendes ofte  

 specialiserede private firmaer til at kontrollere godsets pris, mængde og  

 kvalitet.
 Aftalen anerkender de generelle GATT-rettigheders og - forpligtelsers  

 gyldighed for et nationalt godkendt inspektionsfirmas aktiviteter.  

 Forpligtelserne for en kontraherende part, som anvender inspektionsfirmaer  

 (hvilket oftest vil være udviklingslande), inkluderer ikke-diskrimination,  

 transparens, beskyttelse af forretningshemmeligheder, undgåelse af urimelige  

 forsinkelser, anvendelse af særlige retningslinier for prisverifikation og  

 undgåelse af, at der opstår modstridende interesser blandt  

 inspektionsfirmaerne.
 En eksporterende kontraherende parts forpligtelser overfor andre parters  

 brug af inspektionsfirmaer indebærer ikke-diskrimination i administrationen  

 af nationale love og reguleringer, hurtig offentliggørelse af nye love og  

 reguleringer og ydelse af teknisk assistance, såfremt der konstateres behov  

 herfor.
 Ifølge aftalen skal der endvidere etableres et uafhængigt  

 konfliktløsningsorgan bestående af organisationsrepræsentanter for  

 inspektionsfirmaer og eksportører.
AFTALE OM OPRINDELSESREGLER Aftalens langsigtede mål er en global harmonisering af oprindelsesregler  

 (undtaget oprindelsesregler i forbindelse med ensidige toldpræferencer) og en  

 generel tilsikring af, at sådanne regler ikke virker handelshindrende.
Ifølge aftalen skal et harmoniseringsprogram igangsættes hurtigst muligt  

 efter afslutningen af Uruguay Runden og færdiggøres senest tre år efter  

 dennes ikrafttrædelse.
Programmet baseres på en række principper om, at  

 oprindelsesregler bør være objektive, forståelige og forudsigelige.
Arbejdet  

 skal udføres i en nyoprettet GATT-komite om oprindelsesregler i samarbejde  

 med Toldsamarbejdsrådet (CCC) i Bruxelles.
 I overgangsperioden (maksimalt tre år efter ikrafttrædelsen af Uruguay  

 Runde-resultatet) forventes medlemmerne at tilsikre, at deres nationale  

 oprindelsesregler er transparente, hvilket også omfatter  

 regeladministrationen, at de ikke virker forvridende på den internationale  

 handel, samt endelig at de baseres på positivkriterier.
AFTALE OM IMPORTLICENSPROCEDURER Aftalen indeholder, ligesom den gældende Kode om importlicensprocedurer,  

 såvel generelle bestemmelser som regler vedrørende henholdsvis automatiske og  

 ikke-automatiske licenser.
Med den øgede liberalisering af verdenshandelen er  

 betydningen af importlicenser aftaget meget.
 Aftalen styrker kravene til transparens og forudsigelighed i brugen af  

 importlicenssystemer.
Udstedere af importlicenser skal således offentliggøre oplysninger om  

 kriterierne for tildeling og udstedelse af licenser, og samtidig styrkes  

 notifikationskravene.
Aftalen indeholder ligeledes en vejledning i, hvorledes  

 licensansøgninger skal behandles.
 Med hensyn til automatiske importlicensprocedurer fastlægger aftalen en  

 række kriterier, efter hvilke systemerne ikke formodes at have en  

 handelsforvridende effekt.
Den administrative byrde for im- og eksportører ved ikke-automatiske  

 importlicensprocedurer bør begrænses til et absolut minimum.
Aftalen  

 fastsætter en tidsfrist på 60 dage for behandling af en licensansøgning efter  

 ikke-automatiske importlicensprocedurer.
AFTALE OM SUBSIDIER OG UDLIGNINGSAFGIFTER Aftalen, der vil afløse den under Tokyo Runden oprettede subsidiekode,  

 indfører strengere og mere gennemsigtige discipliner for ydelse af offentlig  

 støtte til en enkelt virksomhed eller gruppe af virksomheder.
Kun subsidier,  

 der er specifikke, er underlagt discipliner.
Subsidier deles op i tre  

 kategorier: forbudte subsidier, tilladte subsidier, som kan berettige til  

 modforanstaltninger (udligningsafgifter), og tilladte subsidier, som ikke kan  

 berettige til modforanstaltninger (henholdsvis »røde«,  

 »gule« og »grønne« subsidier).
 Den røde kategori omfatter bl.a. en lang række eksportsubsidier til  

 produkter uden for landbrugssektoren, som er opført på en til aftalen knyttet  

 »illustrativ liste«.
Subsidier i den gule kategori på mere end 5% af varens værdi anses som  

 udgangspunkt for at være skadevoldende, og dermed at berettige til  

 udligningsafgifter, med mindre det eksporterende land kan påvise, at  

 eksporten på baggrund af en række specificerede objektive kriterier ikke har  

 forvoldt skade.
I slutfasen blev indføjet en bestemmelse om, at denne regel  

 ikke omfattede store civile fly (dvs. fly, hvor der i almindelig rutefart er  

 installeret mindst 100 sæder).
 Den grønne kategori omfatter bl.a. statsstøtte til visse forsknings- og  

 udviklingsprojekter, egnsudvikling og støtte som følge af lovmæssigt  

 fastsatte miljøkrav.
Der er fastsat specielle overgangsordninger såvel for udviklingslandene,  

 som hidtil i realiteten ikke har været omfattet af GATT's bestemmelser om  

 subsidier, som for statshandelslande, der overgår til markedsøkonomi.
For de  

 fattigste udviklingslande stilles der lempeligere krav til subsidiedisciplin.
Betingelserne for iværksættelse af modforanstaltninger er samtidig  

 strammet op.
For det tilfælde at en udligningsafgiftssag skulle vise, at  

 subsidieringen kun er af minimal betydning (subsidiet andrager under 1% af  

 varens værdi), at omfanget af den aktuelle eller potentielle import eller  

 subsidieringens skadevirkninger er yderst begrænsede, skal sagen omgående  

 indstilles.
Det fastsættes endvidere, at en udligningsafgiftssag normalt skal  

 bringes til ende inden for et år, dog under særlige omstændigheder inden 18  

 måneder fra dens iværksættelse.
 Subsidieaftalen omfatter ikke landbrugssektoren, hvor der er aftalt  

 særskilte subsidieregler.
AFTALE OM SÆRLIGE BESKYTTELSESFORANSTALTNINGER De i GATT 1947 i art.
XIX indeholdte regler om nødforanstaltninger over  

 for indførslen af enkelte varer giver et land mulighed for at begrænse  

 importen af en vare, hvis en pludselig stor stigning i importen forvolder  

 eller truer med at forvolde alvorlig skade på landets eget erhvervsliv.  

 Betingelserne for sikkerhedsklausulens anvendelse er hyppigt søgt tilsidesat,  

 og en klargøring af reglerne var derfor påtrængende.
Aftalen fastlægger objektive og transparente regler for gennemførelse af  

 undersøgelser og afgivelse af kendelser i sager om sikkerhedsklausulen.
Der  

 er under særlige omstændigheder mulighed for anvendelse af foreløbige  

 foranstaltninger, som imidlertid kun må have en maksimal varighed af 200  

 dage.
 Principielt gælder fortsat, at beskyttelsesforanstaltninger skal anvendes  

 over for alle handelspartnere uanset produktets oprindelse, men der åbnes i  

 aftalen - som en nyskabelse - mulighed for at anvende importkvoter over for  

 enkelte lande.
 Den maksimale varighed af foranstaltninger truffet på baggrund af  

 sikkerhedsklausulen fastsættes til 8 år.
 En særlig komite skal overvåge udviklingen på dette område og rapportere  

 årligt til Rådet for Handel med Varer.
 Aftalen fastslår endvidere, at »frivillige«  

 eksportbegrænsningsaftaler eller lignende aftaler skal bringes til ophør  

 senest 4 år efter WTO's ikrafttræden, og at nye lignende arrangementer ikke  

 må gennemføres.
DEN ALMINDELIGE OVERENSKOMST OM HANDEL MED TJENESTEYDELSER (GATS) Aftalen består af følgende tre hoveddele:
(1) en rammeaftale med generelle og specifikke forpligtelser, (2) lister over parternes konkrete bindinger, der er bestemmende for i  

 hvilket omfang de specifikke forpligtelser er gældende, (3) bilag med særbestemmelser, der tager højde for særlige omstændigheder  

 inden for en række tjenesteydelsessektorer.
Rammeaftalens første del fastslår, at aftalen omfatter regulering af  

 handel med tjenesteydelser, som leveres enten over grænserne eller ved  

 forbrug i udlandet eller gennem kommerciel etablering, eller ved at personer  

 (tjenesteydere) opnår midlertidig adgang til udenlandske markeder. (Den  

 nærmere afgrænsning af aftalens anvendelsesområde er dog stadig under  

 forhandling.
Forhandlingerne ventes afsluttet inden den 15. december 1994.) Anden del af rammeaftalen beskriver de discipliner og forpligtelser, som  

 gælder generelt for samtlige parter.
Af størst betydning er den generelle  

 mestbegunstigelsesforpligtelse (MFN), hvorefter der ikke må diskrimineres  

 mellem udenlandske udbydere.
Det har imidlertid vist sig nødvendigt i praksis  

 at tillade parterne på særskilte lister at anføre bestemte fravigelser fra  

 denne forpligtelse, omend disse dog i princippet er tidsbegrænsede.
 Blandt de øvrige generelle forpligtelser kan nævnes krav om  

 gennemsigtighed i relation til parternes tjenesteydelsesregulering, krav om,  

 at reguleringen skal ske efter objektive og upartiske kriterier, tilskyndelse  

 til gensidig anerkendelse af autorisationer og uddannelseskvalifikationer,  

 lempelse af forpligtelser i tilfælde af alvorlige betalingsbalanceproblemer  

 samt en hensigtserklæring om at indlede forhandlinger om subsidiers  

 indvirkning på tjenesteydelseshandelen på et endnu ikke fastlagt tidspunkt.
 Rammeaftalens tredje del angiver specifikke forpligtelser til at yde  

 markedsadgang og nationalbehandling, men kun i det omfang parterne i deres  

 respektive lister over konkrete forpligtelser binder sig til liberalisering  

 uden begrænsninger (jf. nedenfor).
 Rammeaftalens fjerde og femte del omhandler henholdsvis procedurer for  

 yderligere liberalisering af handelen gennem periodevise forhandlingsrunder  

 og institutionelle bestemmelser, herunder etablering af et Råd for  

 tjenesteydelseshandelen, samt inddragelse af området i det integrerede  

 tvistbilæggelsessystem.
Aftaleparterne angiver hver især i lister over konkrete forpligtelser,  

 hvilke tjenesteydelsessektorer de vil lade underkaste GATS' specifikke  

 liberaliseringsdiscipliner med hensyn til markedsadgang og  

 nationalbehandling.
Som oftest er der i listerne anført særlige begrænsninger  

 af forpligtelserne for de enkelte anførte tjenesteydelsessektorer.
De forpligtelser, parterne herved påtager sig, fører i de fleste tilfælde  

 ikke til en umiddelbar liberalisering - heller ikke for EU-medlemslande - men  

 sikrer først og fremmest mod forringelse af de eksisterende vilkår.
Det er  

 dog hensigten at søge yderligere fremskridt opnået gennem nye  

 forhandlingsrunder, hvoraf den første skal indledes senest fem år efter  

 aftalens ikrafttrædelse.
I rammeaftalens bilagsdel angives særbestemmelser for de vigtigste  

 tjenesteydelsessektorer, hvor forhandlingerne viste sig særligt vanskelige.  

 Det drejer sig om de finansielle tjenesteydelser (bank- og  

 forsikringsvirksomhed), skibsfart, telekommunikation (som telefon, fax og  

 forsendelse af information, der samtidigt er genstand for elektronisk  

 databehandling) og luftfart.
Hertil kommer et særligt bilag, der vedrører den  

 fjerde leveringsmåde for tjenesteydelser, nemlig den midlertidige adgang til  

 udenlandske markeder for personer, der yder tjenester.
 Det foreløbige resultat for de enkelte hovedsektorer kan opsummeres som  

 følger:
En række lande har afgivet konkrete liberaliseringsforpligtelser på  

 området for finansielle tjenesteydelser, men samtidig er der taget flere  

 (omfattende) undtagelser for det generelle MFN-princip.
Eftersom  

 forpligtelserne for især Japan og ASEAN-landene var begrænsede, og da navnlig  

 USA's MFN-undtagelser var omfattende, enedes parterne om at søge  

 liberaliseringsgraden forbedret under videre forhandlinger indtil et halvt år  

 efter aftalens ikrafttrædelse.
I mellemtiden vil de tilbudte  

 liberaliseringsforpligtelser være i kraft, medens MFN-undtagelserne, der er  

 betinget af andre parters liberaliseringsniveau, ikke vil blive bragt i  

 anvendelse under de videre forhandlinger.
På søfartsområdet enedes man ligeledes om at videreføre forhandlingerne  

 indtil juni 1996, inden for hvilken periode parterne skal afholde sig fra at  

 indføre nye handelsrestriktioner, der vil kunne tjene til at forbedre de  

 pågældendes forhandlingsposition.
Forhandlingerne er åbne for deltagelse af  

 alle aftaleparterne.
Flere af de mest betydningsfulde parter, herunder EU og  

 USA, besluttede, at de hverken ville afgive konkrete tilsagn eller tage  

 MFN-undtagelser i den forlængede forhandlingsperiode.
Man har hermed søgt at  

 undgå en de facto legitimering af de nugældende handelsrestriktioner på  

 området.
Ved udløbet af den fastsatte forhandlingsperiode skal Rådet for  

 Tjenesteydelseshandel tage stilling til, hvorvidt forhandlingerne bør  

 fortsætte.
På telekommunikationsområdet har de vigtigste handelsparter undladt at  

 påtage sig konkrete forpligtelser for så vidt angår den grundlæggende  

 telekommunikation, dvs. rene telefon- og faxkommunikationer, der ikke  

 udsættes for elektronisk databehandling.
Denne delsektor vil indtil den 30.  

 april 1996 være genstand for videre forhandlinger efter stort set samme  

 retningslinier som de for søfart gældende.
 Som alle øvrige tjenesteydelsessektorer er også luftfart omfattet af GATS.  

 Ved et bilag til rammeaftalen har man dog indtil videre eksplicit undtaget  

 langt de fleste områder fra den multilaterale liberalisering, herunder flyve-  

 og landingsrettigheder, der fortsat hovedsagelig reguleres gennem bilaterale  

 aftaler.
Ingen af de industrialiserede lande har forpligtet sig til reelt at  

 liberalisere den midlertidige adgang for personer, der yder tjenester.
I  

 lyset heraf enedes man om at imødekomme en række udviklingslandes krav om at  

 drøfte sagen i yderligere et halvt år efter aftalens ikrafttrædelse.
Selv om  

 der ikke er udsigt til indrømmelser fra industrilandenes side i relation til  

 arbejdskraftens bevægelighed inden for en overskuelig fremtid, har de  

 nordiske lande for alle tilfældes skyld ved en særbestemmelse i selve  

 rammeaftalen sikret sig mod ethvert krav fra tredjelande om  

 mestbegunstigelsesadgang til det fællesnordiske arbejdsmarked.
 For at sikre, at parternes krav til faglige kvalifikationer, standarder og  

 autorisationer ikke udgør unødige handelsbarrierer for de liberale erhverv  

 (især bogholderi- og revisionsvirksomhed), vil der i henhold til en  

 Ministerbeslutning blive nedsat en arbejdsgruppe med det formål at fremlægge  

 forslag til velegnede multilaterale discipliner.
Den formentlig mest problematiske sektor, for hvilken der ikke kunne  

 findes en løsning i form af et sektorbilag og/eller en Ministerbeslutning,  

 vedrører de audio-visuelle tjenesteydelser.
Omend denne sektor formelt er  

 omfattet af GATS' rammeaftale, vil parterne fortsat frit kunne yde støtte til  

 produktion af TV-programmer og film, da GATS-aftalen ikke indeholder  

 subsidiediscipliner.
Hertil kommer, at Fællesskabet og dets medlemslande helt  

 har undladt at påtage sig liberaliseringsforpligtelser, ligesom Fællesskabet  

 på dette område helt har undtaget sig selv fra MFN-princippet.
USA har taget  

 dette til efterretning, men har varslet, at landet forbeholder sig ret til at  

 træffe ensidige modforanstaltninger.
AFTALE OM HANDELSRELATEREDE ASPEKTER AF INTELLEKTUELLE  

 EJENDOMSRETTIGHEDER (TRIPs) TRIPs-aftalen, der ligesom aftalen om TRIMs og GATS udgør et nyt emne for  

 GATT/WTO-samarbejdet, omfatter med visse mindre undtagelser alle former for  

 såvel eksisterende som nye intellektuelle ejendomsrettigheder.
Grundlæggende  

 principper fra såvel GATT som internationale konventioner, der administreres  

 af WIPO, er blevet inddraget i en samlet multilateral aftale.
Aftalens første del fastsætter således national behandling, som en af  

 aftalens bærende principper med de undtagelser, der tillades i henhold til  

 bl.a.
Paris-, Bern- og Rom-konventionerne.
Som en nyskabelse i forhold til  

 disse konventioner knæsætter aftalen mestbegunstigelsesprincippet som en  

 betydningsfuld faktor for en styrkelse af beskyttelsen af den intellektuelle  

 ejendomsret.
 Anden del af aftalen behandler hver enkelt intellektuelle ejendomsret  

 efter tur:
- Ophavsretten til litteratur og andre kunstværker (som film) tillige med  

 computer-programmer beskyttes i mindst 50 år.
Denne bestemmelse udstrækkes  

 også til de udøvende kunstnere, som beskyttes mod uautoriseret optagelse og  

 transmission.
- Patentbeskyttelse inden for næsten alle teknologiområder skal ydes i 20  

 år uanset om produktet/processen har lokal oprindelse eller er importeret.  

 Hertil knyttes visse undtagelser.
Blandt de vigtigste kan nævnes, at parterne  

 stilles frit med hensyn til hvorvidt de vil tillade, at der udtages patent på  

 levende organismer - bortset fra mikroorganismer - og biologiske processer.
I  

 aftalen er endvidere nedfældet detaljerede betingelser for staters brug af  

 patenter uden tilladelse fra rettighedsindehaveren.
- Varemærker skal ydes beskyttelse i mindst syv år med mulighed for  

 gentagne fornyelser.
Beskyttelse skal også ydes til geografiske  

 varebetegnelser, der har særlig betydning for markedsføring af spiritus, vin  

 og ost.
 - Industrielt design og særligt udviklede trykte kredsløb (til computer  

 chips) skal nyde beskyttelse i mindst ti år.
 Endelig hjemler aftalens anden del mulighed for konsultationer mellem  

 regeringer i de tilfælde, hvor der måtte ske brud på licens-kontrakter.
 TRIPs-aftalens tredje del forpligter parterne til at indføre de nødvendige  

 procedurer og bestemmelser i national lovgivning, således at intellektuelle  

 ejendomsrettigheder kan håndhæves af både udenlandske og egne statsborgere.
 Blandt de vigtigste resultater af aftalen skal nævnes, at man ved  

 TRIPs-aftalens femte del har integreret intellektuelle ejendomsrettigheder i  

 WTO-systemets nye tvistbilæggelsesmekanisme med det formål at sikre  

 international håndhævelse af beskyttelsesreglerne.
Sjette del af aftalen omhandler fristerne for parternes implementering af  

 aftalen efter dens ikrafttrædelse.
For de industrialiserede lande forudses i  

 så henseende en overgangsperiode på et år, medens udviklingslandene har  

 opnået en fem-årig overgangsperiode, der udvides til ialt 11 år for de mindst  

 udviklede lande.
Inden udviklingslandene skal yde fuld beskyttelse til  

 patenthavere, kan de benytte sig af en overgangsperiode på ti år.
FORSTÅELSEN AF REGLER OG PROCEDURER VEDRØRENDE TVISTBILÆGGELSE GATT's tvistbilæggelsessystem, der traditionelt har været en af  

 hovedhjørnestenene i det frie internationale handelssystem, blev ved  

 midtvejsmøderne i Montreal i 1988 og Geneve i 1989 væsentligt effektiviseret  

 først og fremmest gennem en blokeringsfri automatisering af fastlæggelsen af  

 mandater og sammensætning af paneler, indførelse af tidsgrænser for  

 tvistbilæggelsens forskellige faser og etablering af et system for bindende  

 voldgift.
 Der gennemføres således en kodificering af alle hidtil gældende  

 tvistbilæggelsesregler, som efter WTO-overenskomstens ikrafttræden ikke alene  

 skal være gældende for handel med varer, men tillige skal være gældende for  

 handel med tjenesteydelser og intellektuelle ejendomsrettigheder.
 Som hidtil vil hovedelementerne i tvistbilæggelsessystemet være bilaterale  

 konsultationer, mægling, panelafgørelser og bindende voldgift.
Ifølge de nye regler skal panelerne normalt afslutte deres arbejde inden  

 for seks måneder, omend de i hastetilfælde er forpligtede til at færdiggøre  

 deres rapport på tre måneder.
Panelrapporterne skal behandles af det i medfør  

 af WTO-overenskomsten oprettede tvistbilæggelsesorgan senest 20 dage efter at  

 rapporten er fordelt til Medlemmerne og vedtages af tvistbilæggelsesorganet  

 inden for 60 dage, med mindre en af sagens parter appellerer kendelsen til et  

 nyoprettet appelorgan, der skal styrke tvistbilæggelsessystemets judicielle  

 karakter.
Manglende godkendelse af panelrapporten kan kun forekomme såfremt  

 det helt usandsynlige skulle ske, at tvistbilæggelsesorganet med konsensus  

 beslutter, at den ikke skal vedtages.
Appelorganets kendelse, som skal  

 foreligge inden for 60 dage efter at appellen er fremsat, er endelig og skal  

 vedtages automatisk af tvistbilæggelsesorganet inden for en frist af 30 dage  

 fra udsendelsen af appelorganets rapport til Medlemmerne, med mindre  

 tvistbilæggelsesorganet med konsensus beslutter ikke at vedtage den.
Medens tvistbilæggelsessystemets bestemmelser om adgang for den krænkede  

 part til at tilbagetrække koncessioner i de tilfælde, hvor den skadevoldende  

 part ikke effektuerer et panels kendelser, hidtil har været ret illusoriske,  

 skal tvistbilæggelsesorganet fremtidigt automatisk godkende den krænkede  

 parts anmodning om adgang til at tilbagetrække koncessioner i  

 overensstemmelse med de herom fastsatte detaljerede regler.
Omfanget af  

 tilbagetrækningen af koncessioner kan dog gøres til genstand for bindende  

 voldgift.
Tilbagetrækninger af koncessioner bør så vidt muligt finde sted  

 inden for den sektor, hvor krænkelsen har fundet sted, eller beslægtede  

 sektorer, men der åbnes tillige mulighed for at gennemføre tilbagetrækninger  

 på tværs mellem handel med varer, tjenesteydelser og intellektuelle  

 ejendomsrettigheder, såfremt en part ikke overholder sine forpligtelser i  

 henhold til aftalekomplekset.
Dette sikrer, at de tilbagetrukne koncessioner  

 får samme økonomiske effekt som den skade, der påføres den krænkede part.
 Forståelsen indeholder ligeledes en undsigelse af unilaterale  

 handelspolitiske foranstaltninger, og sammen med bestemmelsen i  

 WTO-overenskomsten om, at Medlemmerne har pligt til at sørge for, at deres  

 lovgivning er i overensstemmelse med aftalekompleksets regler, udgør den  

 formentlig det bedst tænkelige og opnåelige værn mod unilateralisme.
 Reglerne styrker desuden overvågningen af parternes implementering af  

 panelrapporters konklusioner.
HANDELSPOLITISKE LANDEEKSAMINATIONER (TRADE POLICY REVIEW MECHANISM) Midtvejsmøderne i Montreal og Geneve førte til en nydannelse i GATT's  

 handelspolitiske analysearbejde, idet der blev indført en systematisk  

 eksamination af de enkelte kontraherende parters handelspolitik på grundlag  

 dels af deres egen dokumentation dels af et af GATT-sekretariatet udarbejdet  

 materiale.
De fire store handelsnationer skulle i princippet eksamineres  

 hvert andet år, de næste 16 hvert fjerde år og andre hvert sjette år.
 Eksaminationen, der er ret ressourcekrævende især for de lande, der skal  

 eksamineres, og for GATT-sekretariatet, har bidraget væsentligt til at skabe  

 større transparens på det handelspolitiske område.
 WTO-overenskomsten opretholder dette system, og der fastlægges detaljerede  

 bestemmelser om notifikation af de fornødne oplysninger og procedurerne for  

 eksaminationerne.
PLURILATERALE HANDELSAFTALER De til WTO-overenskomsten knyttede fire plurilaterale aftaler blev alle  

 oprindeligt afsluttet under Tokyo Runden og har en langt mere begrænset  

 medlemskreds end GATT 1947 og WTO-aftalearrangementet forventes at få.
 De nævnte plurilaterale aftaler består af en aftale om Handel med Civile  

 Fly, en aftale om Offentlige Indkøb, samt to aftaler om landbrugsvarer  

 (mejeriprodukter og oksekød).
Aftalen om Handel med Civile Fly Aftalen tager i første række sigte på at tilsikre toldfrihed for fly samt  

 dele og tilbehør til fly.
I Uruguay Rundens senere år har man forhandlet om  

 at udbygge aftalens ret liberale bestemmelser om subsidier med en begrænsning  

 af statsstøtte til produktion af fly og udviklingsprogrammer for fly.  

 Forhandlingerne har hidtil ikke ført til noget resultat.
Aftalen af 1979 er  

 tiltrådt af såvel Fællesskabet som dets medlemslande, og aftalen er i uændret  

 form knyttet til WTO-overenskomsten i afventen af en ny aftale på området.
Aftalen om Offentlige Indkøb Efter flere års forhandlinger parallelt med Runde-forhandlingerne  

 afsluttedes den 15. december 1993 forhandlingerne om en ny aftale om  

 offentlige indkøb.
De væsentligste nydannelser heri er, dels at aftalens  

 dækningsområde udvides fra indkøb af varer til tillige at omfatte  

 tjenesteydelser og anlægsarbejder, dels at de organer, der er forpligtet af  

 aftalens bestemmelser, udvides til udover centrale regeringsorganer at  

 omfatte visse myndigheder på lavere niveau og koncessionerede selskaber m.fl.  

 Aftalen blev underskrevet i Marrakech den 15. april 1994. I lighed med den  

 tidligere aftale om offentlige indkøb forventes den nye aftale tiltrådt af  

 Fællesskabet alene.
Aftalerne om mejeriprodukter og oksekød For disse aftalers vedkommende er der tale om en teknisk revision af de  

 tidligere aftaler, og de vil i lighed med disse blive tiltrådt af  

 Fællesskabet alene.
URUGUAY RUNDENS BETYDNING FOR DANSK ØKONOMI OG RUNDENS GLOBALE  

 EFFEKTER For Danmark vil forhandlingsresultatet hovedsageligt berøre handelen med  

 tredjelande, med hvilke EU ikke har indgået aftaler, der generelt indeholder  

 mere gunstige betingelser for samhandelen end Uruguay Runde-aftalerne.  

 Aftalen vil således især berøre Danmarks handel med gamle industrinationer  

 som USA, Japan, Canada, New Zealand og Australien.
Hertil kommer de  

 nyindustrialiserede lande i Sydøstasien (ASEAN-landene), øvrige asiatiske  

 lande samt landene i Central- og Sydamerika.
 Økonomiministeriet har foretaget beregninger over Uruguay Rundens  

 økonomiske betydning for den danske og den internationale økonomi, som ifølge  

 sagens natur naturligvis er behæftet med betydelig usikkerhed.
Økonomiministeriet finder det rimeligt at konkludere, at dansk  

 industrieksport umiddelbart kan stige med 3 mia. kr. som følge af øget adgang  

 til markederne uden for Europa.
En tredjedel af denne stigning skønnes at  

 komme som følge af forbedret adgang til markederne i ASEAN-landene og Kina.  

 Også industrieksporten til især USA vil stige som følge af toldreduktionerne.  

 Reduktionen af EU's toldsatser over for omverdenen ventes modsvarende at føre  

 til større dansk import af industriprodukter.
Stigningen i importen kan  

 henføres til en større efterspørgsel efter importvarer som følge af faldende  

 priser.
Desuden vil den indenlandske industri komme under et vist pres som  

 følge af større konkurrence udefra.
Selv om EU reducerer toldsatserne med  

 omkring 40 pct., skønnes den umiddelbare effekt af EU's toldnedsættelser på  

 dansk import imidlertid kun at løbe op i knap 1 mia. kr.
Det skyldes som  

 nævnt, at EU i forvejen har nogle af de globalt set laveste toldsatser på  

 industriprodukter (i gennemsnit ca. 5,7%).
I modsat retning trækker virkningen for landbruget, hvor den umiddelbare  

 effekt på betalingsbalancen som følge af Uruguay Runden og EU's  

 landbrugsreform skønnes at være negativ med godt 1 mia. kr.
EU's  

 landbrugsreform, som blev vedtaget i maj 1992, kan ikke betragtes uafhængigt  

 af Uruguay Runden, da EU's landbrugsreform blandt andet havde til hensigt at  

 tilpasse de interne støtteordninger til det forventede udfald af Uruguay  

 Runde-forhandlingerne.
Landbrugsministeriet har i en statisk analyse vurderet  

 betydningen af EU's landbrugsreform og Uruguay Runde-aftalen under eet, og  

 samlet skønnes der et fald i landbrugets bruttofaktorindkomst på 2,3 mia.  

 kr., og en forværring af betalingsbalancen på 1,2 mia. kr.
EU's  

 landbrugsreform og Uruguay Runde-aftalen må dog forventes at have positive  

 dynamiske indkomsteffekter.
Visse af disse er kvantificeret og opgjort til  

 0,6 mia. kr.
Hertil kommer imidlertid yderligere dynamiske effekter bl.a. i  

 kraft af den øgede markedsadgang i tredjelande, som det imidlertid ikke  

 umiddelbart er muligt at kvantificere.
I modsætning til landbrug og industri vurderes inddragelsen af  

 tjenesteydelser under den nye internationale Verdenshandels Organisation  

 derimod ikke at få den store betydning for Danmarks import og eksport på  

 kortere sigt.
Det skyldes for det meste, at parterne kun har påtaget sig  

 yderst begrænsede konkrete liberaliseringsforpligtelser, omend man for første  

 gang i multilateralt regi (med visse undtagelser) har accepteret en generel  

 ikke-diskriminationsforpligtelse.
På længere sigt må aftalen om  

 tjenesteydelser dog ventes at få en ikke ubetydelig positiv indflydelse på  

 dansk økonomi som helhed.
Stigningen på kort sigt i netto-industrieksporten på godt 2 mia. kr. står  

 derfor over for en forringelse af betalingsbalancen for landbrugssektoren på  

 1,2 mia. kr.
Den forventede fremgang i eksportsektoren skaber imidlertid på  

 længere sigt stigende indenlandsk aktivitet.
Det skaber indkomst og øger  

 efterspørgselen efter indenlandske varer, hvorefter det private forbrug og  

 beskæftigelsen øges.
Samlet skønnes resultatet af Uruguay Runden sammen med  

 EU's landbrugsreform at føre til en stigning i den danske produktion på knap  

 1 pct. og en stigning i beskæftigelsen på godt 10.000 personer.
Disse resultater er beregnet efter at Uruguay Runden og EU's  

 landbrugsreform er fuldt gennemført.
Mens EU's landbrugsreform i al  

 væsentlighed får fuld effekt i 1995/96, vil det samme først være tilfældet  

 for Uruguay Runden ved udgangen af dette årti.
De ovennævnte resultater er  

 således langsigtede effekter.
Hertil kommer, at resultaterne alene er baseret på de umiddelbart konkrete  

 resultater af Uruguay Runden som følge af toldnedsættelser m.v.
Beregningerne  

 indeholder således ikke vurderinger af de positive effekter på produktivitet  

 m.v., som nødvendigvis må blive af spekulativ art.
For EU-landene skønnes afslutningen af Uruguay Runden og EU's  

 landbrugsreform set under eet at føre til en vækst i produktionen på knap 1  

 pct.
Væksten skønnes at blive noget højere for Japan og kun ca. det halve for  

 USA.
Samlet skønnes stigningen i industrilandenes BNP at udgøre omkring 150  

 mia. dollars (1992priser). Da denne indkomstfremgang er permanent, er der  

 således sket et løft i indkomstniveauet.
Til sammenligning har OECD skønnet,  

 at det globale velfærd vil stige med 270 mia.
USD, når Runde-resultatet er  

 fuldt gennemført.
Hovedparten af indkomstfremgangen i OECD's beregninger kan  

 henføres til industrilandene (OECD-området).
De umiddelbare virkninger på de central- og østeuropæiske økonomier samt  

 udviklingslandene skønnes at være af noget mindre omfang.
For både  

 udviklingslandene og de central- og østeuropæiske lande kan det vigtigste  

 udfald af Uruguay Runden vise sig at ligge i en effektivisering og øget  

 gennemsigtighed af de internationale handelsregler, der indgår i forliget,  

 men som i sagens natur ikke indgår i ovennævnte beregninger.
Det skal ikke  

 mindst ses i lyset af, at over 60 udviklingslande og tidligere planøkonomier  

 siden 1986 ensidigt har liberaliseret handelen med omverdenen.
Disse lande -  

 der som oftest har været i en relativt svag forhandlingsposition - er som  

 følge af omstillingen af deres økonomier i høj grad afhængig af en effektiv  

 multilateral regulering af den internationale handel.
Ovennævnte vurderinger kan synes moderate.
Gevinsterne ved den indgåede  

 Uruguay Runde-aftale skal imidlertid ikke sammenlignes med en uændret  

 situation i det tilfælde, hvor aftalen ikke var blevet til noget.
Udeblivelse  

 af et forhandlingsresultat ville med stor sandsynlighed have medført øget  

 regionalisering af verdenshandelen og et mere uformelt handelssystem, hvor  

 fraværet af regler især ville have været til skade for udviklingslande,  

 mindre industrilande - herunder Danmark - samt de østeuropæiske lande.  

 Konsekvensen vil have været øget protektionisme og dermed øget usikkerhed i  

 verdensøkonomien, som igen måtte formodes at ville have ført til en længere  

 periode med lav vækst og stigende arbejdsløshed.
MILJØASPEKTER Liberalisering af den internationale handel, der fører til en øget global  

 markedsadgang, kan medvirke til, at produktionsformer, der kun i ringe  

 udstrækning tager hensyn til de samfundsmæssige miljøomkostninger men alene  

 til markedsmekanismerne, fremmes.
Hertil kommer, at ikke-bæredygtig  

 produktion gradvist kan tænkes flyttet til lande, hvor de samlede  

 miljøomkostninger ikke afspejles i produktets pris, ligesom liberaliseringer  

 kan føre til belastning af de udtømmelige ressourcer.
Endvidere må den  

 internationale transport forventes at stige i væsentligt omfang.
Sammenhængene er dog ikke entydige.
Global markedsadgang, der fører til  

 større vækst, kan føre til investeringer i ny produktionsteknik, som er  

 mindre ressourcekrævende.
Frihandel og dermed afskaffelse af  

 støtteforanstaltninger til uproduktivt, umoderne og miljøbelastende  

 produktion og erhverv kan desuden mindske miljøproblemerne.
Liberalisering af  

 den internationale handel kan endvidere fremme en økonomisk udvikling, der  

 muliggør, at miljøhensyn tillægges større vægt, også i lande der hidtil har  

 afvist miljøforbedrende krav til industrien under henvisning til manglende  

 ressourcer.
 Kendetegnende for hele problemstillingen er, at der savnes et  

 tilstrækkeligt analytisk grundlag til at belyse relationen mellem handel og  

 miljø og til fastlæggelse af en politik på området, der kan sikre et højt  

 beskyttelsesniveau på miljøområdet uden at blive et redskab for  

 handelsprotektionisme.
 I lyset heraf vedtog ministrene på Marrakech-mødet en beslutning om handel  

 og miljø og om handel med tjenesteydelser og miljø.
Beslutningen vil føre til igangsættelse af et foreløbigt, fleksibelt  

 arbejdsprogram, som tager sigte på at gøre handels- og miljøpolitik gensidigt  

 understøttende og fremme en bæredygtig udvikling.
Arbejdet skal foreløbigt  

 udføres i en underkomite under Den Forberedende Komite, der er oprettet med  

 henblik på WTO-overenskomstens iværksættelse.
Komiteens arbejde ventes bl.a. baseret på de senere års drøftelser i  

 OECD-regi.
Det første afgørende skridt blev nået med vedtagelse af et sæt  

 retningslinier på OECD-ministerrådsmødet i 1993. Det er nu i  

 GATT/WTO-sammenhæng, at den egentlige regelskabelse inden for handel og miljø  

 skal finde sted, men det er vigtigt, at der etableres et tæt samarbejde  

 mellem komiteen for handel og miljø og det internationale miljøsamarbejde.
Danmark vil arbejde for at sikre, at handelsbestemmelser i  

 miljøkonventioner, der nyder bred international konsensus ikke efterfølgende  

 kommer i konflikt med GATT-regelsættet.
Videre vil Danmark arbejde for, at  

 der i det analytiske arbejde lægges vægt på mulighederne for at fremme  

 internalisering af miljøomkostninger.
IKRAFTTRÆDELSE AF AFTALEKOMPLEKSET På Ministermødet i Marrakech var der enighed om, at WTO skulle træde i  

 kraft »den 1. januar 1995 eller snarest herefter«.
Der var  

 endvidere enighed om, at det endelige tidspunkt skulle fastsættes af en  

 særlig konference enten i efteråret 1994 eller i foråret 1995, afhængigt af  

 hvilke fremskridt der var nået i de enkelte deltagerlandes  

 ratifikationsprocesser.
Det må anses for sandsynligt, at WTO vil træde i  

 kraft tidligst i 1995. Det bemærkes dog, at Fællesskabet ikke vil kunne  

 iværksætte koncessionerne på landbrugsområdet før den 1. juli 1995.
