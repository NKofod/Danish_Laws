Betænkning afgivet af Trafikudvalget den 10. december  

 1998 Betænkning over Forslag til lov om ændring og om  

 ophævelse af lov om DSB Busser A/S samt om ændring af lov om den  

 selvstændige offentlige virksomhed DSB og om DSB S-tog A/S (Salg af DSB Busser A/S (Combus a/s) m.v.) Udvalget har behandlet lovforslaget i et møde.
 Herefter indstiller et flertal  

 (Socialdemokratiets, Venstres, Det Konservative Folkepartis,  

 Centrum-Demokraternes og Det Radikale Venstres medlemmer af udvalget)  

 lovforslaget til vedtagelse uændret.
 Et mindretal (Dansk Folkepartis medlemmer af udvalget) vil  

 redegøre for sin stilling til lovforslaget ved 2. behandling.
 Mindretallet ønsker forinden oplyst, hvor mange  

 procent af aktierne i Combus a/s der på nuværende tidspunkt  

 allerede er solgt.
 Et andet mindretal (Socialistisk Folkepartis medlem af udvalget)  

 vil ved 3. behandling af lovforslaget stemme hverken for eller imod  

 lovforslaget.
 Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Mindretallet finder, at lovforslaget risikerer yderligere  

 at fremme monopoliseringen af bussektoren, da forudsætningerne for en  

 fri konkurrence i busbranchen ikke er til stede, hvorfor kun meget store  

 internationale foretagender kan overtage Combus a/s.
Oprindelig startede sagen omkring DSB-busser med  

 udlicitering og kommercialisering.
Siden kom delprivatisering og nu den  

 totale privatisering.
 Lovforslaget følger således den helt centrale  

 samfundstendens i 1990'erne, hvor det offentlige gentagne gange har solgt ud,  

 og hvor der er sket en klar privatisering og liberalisering inden for mange  

 forskellige sektorer med udhuling af samfundshensyn og demokrati til  

 følge.
 I stedet for udlicitering, privatisering og liberalisering  

 som det endelige mål er der behov for at lægge busdrift direkte  

 ind under det offentlige, dvs. direkte ind under demokratisk styring, og  

 etablere nye, mere selvorganiserende former for offentlig drift, som  

 overhovedet ikke er til diskussion i forbindelse med dette lovforslag.
Helge Mortensen (S)    Holger Graversen (S)    Poul  

 Andersen (S) nfmd.    Jytte Wittrock (S)    Søren Hansen (S)  

  Margrete Auken (SF)    Arne Melchior (CD) fmd.    Vibeke Peschardt  

 (RV)    Søren Kolstrup (EL)    Svend Heiselberg (V)    Kristian Jensen  

 (V)    Svend Erik Hovmand (V)    Erik Jacobsen (V)    Kaj Ikast (KF)    Brian  

 Mikkelsen (KF)    Ole Donner (DF)    Klaus Kjær (DF) Fremskridtspartiet og Kristeligt Folkeparti havde ikke  

 medlemmer i udvalget.
