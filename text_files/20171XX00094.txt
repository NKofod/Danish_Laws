Skriftlig fremsættelse (4. oktober 2017) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi (Indsættelse af frister for tilsagn om støtte, nettilslutning og ansøgning om udbetaling af støtte samt puljer i visse støtteordninger, midlertidig drift af elproduktionsanlæg på havet uden elproduktionstilladelse, ophævelse af solcellepuljen 2017 og nedjustering af balancegodtgørelse m.v.) (Lovforslag nr.
L 39) Lovforslaget indeholder forslag om at tydeliggøre den tidsmæssige afgrænsning af en række af VE-lovens støtteordninger omfattet af EUs statsstøtteregler.
Hver af ordningerne har i medfør af de bagvedliggende EU-retlige grundlag en udløbsdato, der indebærer, at der ikke lovligt kan gives tilsagn om støtte efter udløbet, uden det er i strid med EU-retten.
Disse tidsmæssige afgrænsninger af støtteordningerne fremgår ikke af VE-lovens bestemmelser.
Det foreslås derfor, at fristerne for at opnå tilsagn om støtte indsættes i VE-loven i overensstemmelse med tidspunktet for deres udløb i henhold til det EU-retlige grundlag.
Med forslaget bringes der overensstemmelse mellem de EU-retlige grundlag og VE-loven, og potentielle støttemodtagere vil blive opmærksomme på, at der alene kan gives tilsagn om støtte indtil udløb af statsstøtten.
For den grønne ordning medfører statsstøttegodkendelse tillige, at der indsættes en nettilslutningsfrist.
For alle ordninger indsættes der yderligere frist for ansøgning om udbetaling, således at der ikke flere år efter ordningen er udløbet kan ansøges om udbetaling af støtte.
Endvidere foreslås en mulighed for midlertidig drift af elproduktionsanlæg på havet uden elproduktionstilladelse indsat, således at elproduktionsanlæg på havet, såsom en havvindmøllepark, i særlige tilfælde kan drives midlertidigt uden elproduktionstilladelse.
Dette vil eksempelvis være tilfældet, hvis et realkreditlån i en havvindmøllepark misligholdes, og realkreditinstituttet som ufyldestgjort panthaver overtager og driver anlægget i en begrænset periode. Ændringen er et nødvendigt supplement til muligheden for efter lov om elforsyning at give dispensation til at drive elproduktionsanlæg over 25 MW uden bevilling i disse særlige tilfælde. Ændringen vil ligeledes sikre driften af elproduktionsanlæg på havet på 25 MW eller derunder i disse situationer.
Lovforslaget indeholder endvidere indsættelse af frister for nettilslutning og ansøgning om udbetaling af forhøjet pristillæg i en række overgangsordninger fra 2013 for solcelleanlæg.
Med indsættelse af fristerne tidsbegrænses muligheden for at ansøge om udbetaling af forhøjet pristillæg, således at der ikke flere år efter, at ordningerne er lukket, fortsat kan søges om udbetaling af pristillæg.
Med ændringen har potentielle modtagere af støtte efter en af disse ordninger haft mere end 4 år til at få anlægget nettilsluttet og ansøge om udbetaling af det forhøjede pristillæg.
Derudover forslås det med lovforslaget, at solcellepuljen for 2017 ophæves.
Puljen giver visse ejere af solcelleanlæg mulighed for at modtage forhøjet pristillæg for elektricitet fremstillet på solcelleanlæg.
Ophævelse af puljen vil begrænse en ikke-omkostningseffektiv udbygning med vedvarende energi.
Denne del af lovforslaget er først sendt i høring i dag.
Dette skyldes, at regeringen har ønsket politisk opbakning til ophævelse af puljen, da ophævelsen er en del af forhandlingerne om en ny støttemodel til vedvarende energi, der skal gælde i årene 2018-2020.
Desuden er formålet med lovforslaget at indsætte en pulje på 1 MW i en række støtteordninger for små biogasanlæg, særlige biomasseanlæg, og anlæg, der alene anvender solenergi til fremstilling af elektricitet (f.eks. solfangere, men ikke solcelleanlæg), bølgekraft, vandkraft eller andre vedvarende energikilder, bortset fra biogas, biomasse og vindkraft.
Forslaget skal sikre, at der ikke sker en uforudset og ukontrolleret udbygning under støtteordningerne.
Endeligt foreslås balancegodtgørelsen nedjusteret.
Godtgørelsen gives i kompensation for de udgifter, som vindmølleejere har, når de afsætter den strøm de producerer på elmarkedet, og skal i gennemsnit dække vindmølleejeres balanceringsomkostninger.
Danmark er ifølge Europa-Kommissionens statsstøttegodkendelser forpligtet til at nedjustere balancegodtgørelsen, hvis der sker overkompensation.
I forbindelse med den løbende kontrol er der fundet grundlag for at nedjustere balancegodtgørelsen.
Nedjusteringen skal sikre overensstemmelse med Europa-Kommissionens godkendelser af ordningen.
 Lovforslaget vil træde i kraft 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
