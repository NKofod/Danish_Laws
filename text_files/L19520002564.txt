 Ved kgl. resolution af 2. februar 1952 har Danmark ratificeret følgende  

 den 20. december 1951 i Oslo undertegnede aftale:
 AFTALE mellem Danmark, Norge og Sverige angående samarbejde på luftfartens  

 område.
Hans Majestæt Kongen af Danmark, Hans Majestæt Norges Konge og hans  

 Majestæt Kongen af Sverige, der er af den opfattelse, at en koordinering af de tre landes indsats på  

 luftfartens område vil være til gensidig fordel såvel udfra trafikpolitiske  

 som udfra økonomiske synspunkter, og som ønsker at etablere en ordning, der på rimelig måde tilgodeser de tre  

 landes nationale interesser inden for samarbejdet, har hver for sit vedkommende godkendt en mellem Det Danske Luftfartselskab  

 A/S, Det Norske Luftfartselskap A/S og Aktiebolaget Aerotransport indgået  

 konsortialaftale, hvorefter de tre luftfartselskaber er kommet overens om at  

 drive luftfart inden for et fælles konsortium ved navn Scandinavian Airlines  

 System, herefter benævnt SAS, idet den omtalte konsortialaftale og de  

 forudsætninger, der ligger til grund for denne, anses for at være i  

 overensstemmelse med ovennævnte synspunkter, og er for at fremme dette formål blevet enige om følgende:
 Artikel 1.
 De kontraherende parter er enige om, at de tre landes luftfartsmyndigheder  

 skal samarbejde i udøvelsen af den kontrol med SAS' lufttrafik, som er  

 nødvendig efter gældende love, koncessioner og internationale bestemmelser.  

 Nærmere regler vedrørende formerne for dette samarbejde skal, såvidt muligt  

 efter ensartede linier, fastsættes af de tre landes regeringer.
 Artikel 2.
 Parterne skal medvirke til, at luftfartøjer, tilhørende de i SAS  

 samarbejdende luftfartselskaber, registreres i de respektive selskabers  

 hjemlande.
 Artikel 3.
Certifikater for besætningsmedlemmer på de i artikel 2 omhandlede  

 luftfartøjer skal udfærdiges af luftfartsmyndigheden i de pågældende  

 besætningsmedlemmers hjemland.
For at give adgang til at gøre tjeneste på  

 luftfartøjer, der er registreret i et andet land end besætningsmedlemmets  

 hjemland, skal certifikatet godkendes af dette lands luftfartsmyndigheder.
 Artikel 4.
 For at lette lufttrafiken skal parterne tilstræbe, at ind- og udførsel  

 mellem de tre lande for SAS' regning af flyvemateriel samt anden for  

 lufttrafiken nødvendig udrustning kan finde sted uden hindring af eventuelle  

 eksport- eller importforbud, samt uden erlæggelse af toldafgifter eller andre  

 afgifter end de, som erlægges ved transport af sådant materiel og nødvendig  

 udrustning inden for hvert af de tre landes eget territorium.
 Artikel 5.
 Ved krig eller beredskabstilstand skal parterne medvirke til, at  

 samarbejdet inden for SAS fortsættes så længe, som det er foreneligt med hver  

 af de tre parters beredskabsmæssige interesser.
 Finder en kontraherende part det - af beredskabsmæssige grunde -  

 imidlertid nødvendigt at trække personel og materiel ud af konsortiet, skal  

 de andre kontraherende parter efter begæring på enhver måde medvirke til, at  

 vedkommende parts andel i SAS' flyvemateriel, reservedele, værkstedsudstyr  

 samt administrations-, flyve- og værkstedspersonel tilbageføres til  

 hjemlandet, eller om muligt overføres til steder i overensstemmelse med  

 vedkommende parts ønske.
 Artikel 6.
 Dersom der mellem de kontraherende parter opstår tvist angående  

 fortolkningen eller anvendelsen af nærværende aftale, og tvisten ikke kan  

 løses gennem forhandlinger, henskydes den til afgørelse af en  

 voldgiftsdomstol eller en anden institution eller person, som parterne måtte  

 blive enige om.
 De kontraherende parter forpligter sig til at efterkomme enhver  

 beslutning, som bliver truffet på den i foregående afsnit nævnte måde.
 Artikel 7.
 Denne aftale skal gælde, så længe Det Danske Luftfartselskab A/S (DDL),  

 Det Norske Luftfartselskap A/S (DNL) og Aktiebolaget Aerotransport (ABA)  

 opretholder samarbejdet i konsortiet Scandinavian Airlines System (SAS), som  

 blev oprettet ved konsortialaftalen af 8. februar 1951.
 Efter 1. oktober 1974 kan nærværende aftale opsiges af hver af de  

 kontraherende parter med 12 måneders varsel.
 Artikel 8.
Denne aftale skal ratificeres, og ratifikationsinstrumenterne skal  

 deponeres i det norske udenrigsministerium så snart som muligt.
Når  

 deponering af ratifikationsinstrumenterne finder sted, skal det norske  

 udenrigsministerium omgående underrette parterne herom samt om tidspunktet  

 for deponeringen.
 Aftalen træder i kraft, så snart samtlige tre parter har deponeret deres  

 ratifikationsinstrumenter.
 Til bekræftelse heraf har undertegnede befuldmægtigede, som er behørigt  

 bemyndigede dertil af deres respektive regeringer, undertegnet denne aftale.
Udfærdiget i Oslo, den 20. december  

 1951, i eet eksemplar med dansk, norsk og svensk tekst, hvilke tre  

 tekster har samme gyldighed.
(sign.) M.A.
Wassard.
Danmarks, Norges og Sveriges ratifikationsinstrumenter er den 28. maj 1952  

 blevet deponeret i det norske udenrigsdepartement.
Aftalen er dermed trådt i  

 kraft.
 Udenrigsministeriet, den 11. juni 1952.
 Ole Bjørn Kraft.
