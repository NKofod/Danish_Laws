Bekendtgørelse om ændring af bekendtgørelse om registrering af køretøjer § 1 I bekendtgørelse nr. 1643 af 17. december 2018 om registrering af køretøjer foretages følgende ændringer:
 1. Indledningen affattes således:
»I medfør af § 1, stk. 3, § 2, stk. 5, § 5, § 6, stk. 2, § 7, stk. 2-5 og 7, § 7 e, stk. 4, § 7 h, § 14, stk. 2 og 3, § 15, stk. 5, § 17, stk. 2, og § 20, stk. 2, i lov om registrering af køretøjer, jf. lovbekendtgørelse nr. 223 af 27. februar 2019, fastsættes:« 2. I § 66 indsættes som stk. 4:
»Stk. 4. Miljøstyrelsen sikrer, at oplysninger, som styrelsen modtager om skrotning af individuelle køretøjer, overføres til Skatteforvaltningen, når skrotningsattesten er udstedt.
Skatteforvaltningen sikrer, at sådanne modtagne oplysninger registreres i Køretøjsregisteret, og at skrottede køretøjer dermed ikke kan registreres på ny.« 3. § 76 affattes således:
»§ 76. Køretøjer tilhørende medlemmer af det herværende diplomatiske korps, konsulære repræsentationer mv. omfattet af registreringsafgiftslovens § 2, stk. 2, forsynes med nummerplade, hvor registreringsnummeret vises på en blå baggrund.« § 2 Bekendtgørelsen træder i kraft den 1. juli 2019.
