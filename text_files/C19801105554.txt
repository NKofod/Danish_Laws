Under pkt. 2 på dagsordenen for statsadvokatmødet i oktober 1979 blev det  

 med udgangspunkt i 2 konkrete sager diskuteret, i hvilket omfang politiet har  

 mulighed for at nægte interviews med varetægtsarrestanter.
Det aftaltes på  

 mødet, at spørgsmålet nærmere ville blive undersøgt i Rigsadvokaturen.
 I retsplejeloven er der i § 770 ff givet regler om varetægtsarrestanters  

 rettigheder, politiets muligheder for at gøre indskrænkninger heri, samt  

 regler om, at konflikter kan løses ved forelæggelse for retten.
 Disse regler er suppleret af en række administrative regler, herunder  

 justitsministeriets cirkulære (nr. 163 - red.) af 13. september 1978 om  

 offentlighedens adgang til kriminalforsorgens anstalter og arresthuse.
 Disse bestemmelser afløste et tidligere cirkulære (nr. 3 af 7. januar  

 1974), der var udstedt i henhold til justitsministeriets bekendtgørelse nr.  

 423 af 21. juni 1973 om fuldbyrdelse af frihedsstraf.
 I forbindelse med forslaget til det nye cirkulære forelå en indstilling  

 fra en arbejdsgruppe, nedsat af Direktoratet for Kriminalforsorgen.
 I en udtalelse, som jeg den 5. maj 1978 afgav til Direktoratet for  

 Kriminalforsorgen, over de foreslåede regler, anførte jeg bl.a.:
»Efter min opfattelse bør politiet også af andre grunde end  

 efterforskningsmæssige kunne nægte samtaler eller interviews bestemt til  

 offentliggørelse.
En varetægtsarrestant har adgang til at udtale sig  

 offentligt om den sigtelse, der er rejst mod ham, i retsmøderne og i  

 almindelighed bør hans adgang til at udtale sig offentligt om den verserende  

 sag være begrænset hertil«.
 Af en supplerende indstilling, der senere blev afgivet af arbejdsgruppen  

 til direktoratet, fremgår, at politimesterforeningen havde foreslået  

 bestemmelsen ændret således, at politiet ud over hensynet til  

 efterforskningen også skulle have adgang til at modsætte sig interviews af  

 hensyn til ofret, vidner og lignende.
 I den anledning anførtes det i indstillingen fra arbejdsgruppen bl.a.:
»Efter retsplejelovens § 770, stk. 1, er en varetægtsarrestant alene  

 undergivet de indskrænkninger, som er nødvendige i sikring af  

 varetægtsfængslingens øjemed eller opretholdelse af orden og sikkerhed i  

 varetægtsfængslet.
I §§ 771 og 772 om henholdsvis besøg og brevveksling er  

 der ligeledes kun mulighed for indskrænkninger af hensyn til efterforskningen  

 eller orden og sikkerhed i varetægtsfængslet.
 Gruppen må også på denne baggrund fastholde, at politiets adgang til at  

 modsætte sig interviews og samtaler med pressen, alene knyttes sammen med  

 hensynet til efterforskningen, hvorved også hensynet til vidner (i givet fald  

 tillige forbrydelsens ofre) i et vist omfang kan tilgodeses.«.
 Der blev herefter for at præcisere, at politiet i alle tilfælde skal  

 høres, inden der gives tilladelse til samtaler eller interviews med  

 varetægtsarrestanter, foreslået følgende ændret formulering af bestemmelsen:
 »Politiet kan af hensyn til efterforskningen modsætte sig samtaler og  

 interview m.v. med varetægtsarrestanter«.
 En bestemmelse af dette indhold blev medtaget i cirkulæret.
Konklusionen af undersøgelsen i Rigsadvokaturen er, at spørgsmålet har  

 fundet sin løsning i dette cirkulære fra Kriminalforsorgen.
Der er efter min  

 opfattelse næppe grundlag eller særligt behov for at søge reglerne ændret.
I  

 eventuelle fremtidige sager kan det i særligt stødende tilfælde overvejes, om  

 en nægtelse vil kunne forsvares med henvisning til retsplejelovens § 771,  

 således at spørgsmålet eventuelt herefter kan prøves af retten.
Jeg  

 understreger dog, at politiets afslag på besøg ifølge bestemmelsens ordlyd  

 kun kan motiveres af varetægtens øjemed.
 Til samtlige statsadvokater.
