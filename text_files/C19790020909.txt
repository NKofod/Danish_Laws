 Ved lov nr. 243 af 8. juni 1979 (lov om ændring af ligningsloven og om  

 ændring af lov om vurdering af landets faste ejendomme) er § 33 i lov om  

 vurdering af landets faste ejendomme blevet suppleret med to nye stykker.  

 Udover den fordeling af ejendomsværdien og grundværdien, der hidtil er  

 foretaget for landbrugsejendomme i.h.t. vurderingslovens § 33, stk. 4, skal  

 der nu efter paragraffens stk. 5 og stk. 6 tillige foretages en fordeling af  

 ejendomsværdien for blandede ejendomme, dvs. ejendomme, der både anvendes til  

 bolig for ejeren og til erhvervsmæssig virksomhed, samt for tofamilieshuse.
 Herefter skal vurderingsrådene foretage en fordeling af den inden udgangen  

 af 1980 senest ansatte ejendomsværdi for disse ejendomme efter principper,  

 der svarer til dem, der anvendes ved fordelingen af ejendomsværdien for  

 landbrugsejendommenes stuehuse og den øvrige ejendom.
 For ejendomme, herunder ejerlejligheder, der indeholder en selvstændig  

 lejlighed, og som i væsentligt omfang benyttes erhvervsmæssigt, og ejendomme,  

 herunder ejerlejligheder, der indeholder to selvstændige lejligheder, og som  

 i væsentligt omfang benyttes erhvervsmæssigt, fordeles ejendomsværdien på  

 ejerboligen(-erne) og på den øvrige ejendom.
 For ejendomme, der indeholder to selvstændige lejligheder, og som ikke i  

 væsentlig grad benyttes erhvervsmæssigt, fordeles ejendomsværdien på de to  

 selvstændige lejligheder.
 Ifølge den nævnte ændringslov ændres tillige ligningslovens §§ 15A-H,  

 hvorefter procentreglernes anvendelse ved beregning af egen lejeværdi udvides  

 til også at omfatte de nævnte ejendomme, for hvilke ejerens egen lejeværdi  

 hidtil har været ansat efter et skøn.
 Den tidligere regel i ligningsloven, hvorefter beregningsgrundlaget som  

 hovedregel var den seneste ejendomsvurdering forud for det pågældende år, er  

 ændret, således at beregningsgrundlaget fra og med indkomståret 1980 som  

 hovedregel er den seneste vurdering inden årets udløb.
 Det er således den foretagne fordeling af den foreliggende ejendomsværdi,  

 der skal anvendes som udgangspunkt for beregningsgrundlaget ved  

 lejeværdiberegningen for 1980.
 Af lovændringen fremgår endvidere, at hvis ligningsmyndighederne for  

 indkomståret 1980 konstaterer en væsentlig anden anvendelse af ejendommen end  

 forudsat ved vurderingsmyndighedernes fordeling, skal den lejeværdi for  

 ejerboligen, som opgøres på grundlag af vurderingsmyndighedernes fordeling,  

 af ligningsmyndigheden nedsættes eller forhøjes forholdsmæssigt under hensyn  

 til ejendommens faktiske benyttelse i indkomståret.
 Til gennemførelse af de nævnte fordelinger gives følgende anvisninger, der  

 er godkendt af ligningsrådet:
I Almindelige retningslinier for gennemførelse af ejerboligfordelingerne:
 Fordelingerne foretages af vurderingsrådet på grundlag af oplysninger fra  

 ejendomsstamregistret, bygnings- og boligregistret, andre registre med  

 oplysninger om fast ejendom samt ud fra vurderingsrådets eget kendskab til  

 ejendommene.
 1. Det er alene ejendomsværdierne, der skal fordeles.  

 De ejendomsværdier, der kan komme på tale, er for det første ansættelserne  

 ved 16. alm. vurdering pr. 1. april 1977 og ved årsomvurderingerne pr. 1.  

 april 1978 og 1979 samt ejendomsværdier ansat i medfør af vurderingslovens §§  

 4 og 4A i perioden 1. april 1977 til 31. marts 1980. Det er i disse tilfælde  

 altid den senest inden årsomvurderingen pr. 1. april 1980 foreliggende  

 ansættelse, der fordeles.
Disse fordelinger er ikke at anse som nye selvstændige ansættelser, men  

 alene som fordelinger af de allerede foretagne ansættelser.
Vurderingsrådene  

 skal således ikke underkaste ejendommenes ansættelser en fornyet prøvelse,  

 men alene udskille den del af den senest ansatte ejendomsværdi, der kan  

 henføres til ejerboligen.
 Hvis rådet i forbindelse med gennemgangen af ejendomme, for hvilke  

 fordeling skal foretages, bliver opmærksom på egentlige væsentlige fejl i  

 ejendomsværdiansættelserne, henvises rådet til på sædvanlig måde at  

 gennemføre en berigtigelse af den fejlagtige ansættelse, normalt efter en i  

 forvejen indhentet bemyndigelse fra statsskattedirektoratet.
 Dernæst skal der i forbindelse med årsomvurderingen pr. 1. april 1980 og  

 senere vurderinger foretages fordeling som anført, men i disse tilfælde skal  

 fordelingerne foretages i forbindelse med ansættelse af ejendomsværdien, og  

 der gælder sædvanlige klageregler for disse fordelinger.
 Fordelingen af ejendomsværdien på ejerboligen og den øvrige ejendom  

 gennemføres med udgangspunkt i det etageareal, der kan henføres til  

 henholdsvis ejerboligen og den øvrige ejendom.
 Såfremt der er væsentlig forskel på kvaliteten af de to dele af  

 ejendommen, eller grundværdien indgår med forskellig vægt i de to dele af  

 ejendommen, foretages fordelingen efter et skøn.
a.
Ejendomme, der indeholder to selvstændige lejligheder, og som ikke i  

 væsentligt omfang benyttes erhvervsmæssigt For denne ejendomstype foretages i de tilfælde, hvor den ene eller begge  

 boliger beboes af en ejer, fordeling af ejendomsværdien på hver af de  

 selvstændige lejligheder.
En eventuel erhvervsmæssig benyttelse, der ikke er  

 væsentlig, vil således ikke fremgå selvstændigt af fordelingen.
 Ved væsentlig erhvervsmæssig benyttelse forstås efter praksis, at mindst  

 25 pct. af ejendommens brugsværdi anvendes erhvervsmæssigt, således at  

 ejendommens sekundære rum, såsom udhuse, kældre, loft o. lign., ved  

 bedømmelsen heraf indgår med mindre vægt end ejendommens øvrige rum.
b.
Ejendomme, der indeholder en eller to selvstændige lejligheder, og som  

 i væsentligt omfang benyttes erhvervsmæssigt For disse ejendomme foretages en fordeling af den senest ansatte  

 ejendomsværdi på ejerboligen og den øvrige ejendom.
 Foreligger der sameje om ejendomme, der indeholder to selvstændige  

 lejligheder, og som i væsentligt omfang benyttes erhvervsmæssigt, og bebos de  

 to lejligheder af ejere, fordeles ejendomsværdien således, at de værdier, der  

 henføres til hver af de to lejligheder, angives hver for sig, medens den del  

 af ejendommen, der benyttes erhvervsmæssigt, holdes udenfor.
c.
Ejendomme, der indeholder mere end en selvstændig lejlighed, og for  

 hvilke der er ansat stuehusværdi i henhold til vurderingslovens § 33, stk. 4.
Foreligger der for disse ejendomme sameje, og flere lejligheder beboes af  

 ejere, fordeles ejendomsværdien på hver af ejerboligerne og på den øvrige  

 ejendom.
Værdien af ejerboligerne angives hver for sig, idet værdien af den  

 ene ejerbolig er den allerede ansatte stuehusværdi.
 2. Der vil i september/oktober måned 1979 blive  

 afholdt instruktionsmøder med vurderingsformændene og  

 vurderingssekretariaterne om gennemførelsen af ejerboligfordelingerne.
II Den praktiske fremgangsmåde ved ejerboligfordelingen 3. Den tekniske del af vurderingsarbejdet varetages af  

 vurderingssekretariaterne.
 De kommunale edb-centraler medvirker ved udsøgningen af de nævnte  

 ejendomme, ved fremstillingen af basiskort for ejerboligfordeling og af  

 afkrydsningslister, samt ved fremstillingen af fortegnelser og af meddelelse  

 til ejer om resultatet af ejerboligfordelingerne.
 4. Omkring den 1. november 1979 modtager  

 vurderingsformanden/vurderingssekretariatet basiskort for ejerboligfordeling.
Basiskortet, der er vurderingsrådets arbejdsgrundlag, indeholder maskinelt  

 udskrevne oplysninger om Snarest efter modtagelsen af basiskortet foretager  

 vurderingsformanden/vurderingssekretariatet fornødne rettelser og  

 tilføjelser, herunder rettelser af ejerforhold m.v.
 På basiskortet skal vurderingsrådet tage stilling til, om der skal  

 foretages ejerboligfordeling og i bekræftende fald angive fordelingen i de  

 dertil indrettede felter.
Basiskortet er forsynet med en bemærkningsrubrik, der anvendes, hvor  

 nødvendige oplysninger m.v. ikke kan henføres til specielle rubrikker, samt  

 et felt til vurderingsrådets datering og underskrift.
Det understreges, at  

 alle basiskort skal underskrives af alle vurderingsrådets medlemmer.
5. Vurderingsrådenes arbejde med  

 ejerboligfordelingerne i de enkelte vurderingskredse indledes med afholdelse  

 af et orienterende møde med deltagelse af vurderingsformanden,  

 vurderingsmændene og vurderingssekretariaterne.
Ved dette møde aftales den  

 nærmere fremgangsmåde ved fordelingernes foretagelse.
En korrekt fordeling af ejerboligværdien vil som hovedregel kræve  

 besigtigelse af ejendommene.
Ved gennemførelsen af besigtigelserne skal  

 reglerne i statsskattedirektoratets cirkulære af 4. oktober 1976 om  

 fremgangsmåden ved besigtigelser iagttages.
 6. Når fordelingerne er foretaget, afleveres  

 basiskortene til vurderingssekretariatet.
 Vurderingssekretariatet leverer herefter efter aftale med  

 statsskattedirektoratet resultatet af de foretagne fordelinger til  

 edb-centralen i maskinlæsbar stand til maskinel udskrivning af fortegnelse og  

 stamkort samt af meddelelser til ejer om ejerboligfordelingen.
 7. Meddelelsen til ejeren (ejerne) om  

 ejerboligfordelingen skal indeholde oplysning om ejendommenes identifikation,  

 den sidst ansatte ejendomsværdi, ejerboligens (-boligernes) andel af denne  

 samt oplysning om grundlaget for fordelingerne.
 Meddelelsen vil endvidere indeholde en kort redegørelse for baggrunden og  

 betydningen af den foretagne fordeling af ejendomsværdien.
 Ejermeddelelsen indeholder endelig oplysning om, til hvem klage over  

 ejerboligfordelingen kan indgives, samt om klagefristen, der er 4 uger efter  

 modtagelsen af meddelelsen.
 Meddelelserne udsendes i slutningen af februar måned 1980.
 8. Til vurderingsformanden og hver af  

 vurderingsmændene, udskrives en fortegnelse med samme indhold som meddelelsen  

 til ejer.
 Fortegnelserne leveres af edb-centralerne i første halvdel af maj 1980.
9. Der er truffet aftale med I/S Kommunedata og  

 Københavns kommunes edb-central om, at disse foretager optælling med henblik  

 på beregning af det vurderingsmændene tilkommende honorar.
Denne optælling  

 foreligger samtidig med fortegnelserne.
 10. Basiskortene for ejerboligfordelingerne opbevares  

 i vurderingssekretariaterne.
Når meddelelse til ejeren om resultatet af ejerboligfordelingen er  

 udsendt, må vurderingsrådet ikke på egen hånd foretage ændringer af  

 fordelingen begrundet i, at det skøn, der ligger til grund for fordelingen,  

 anses for urigtigt.
Der må i sådanne tilfælde gives indberetning til  

 skyldrådet med indstilling om fornøden ændring af den urigtige fordeling.
 Andre rettelser af de fordelinger, der er indført i  

 vurderingsfortegnelserne, kan vurderingsrådene foretage på egen hånd indtil  

 udgangen af juni 1980. Dette gælder både de mangler og fejl, som  

 vurderingssekretariatet henleder opmærksomheden på, og de fejl, som  

 vurderingsrådet på anden måde bliver bekendt med.
 11. Senest den 1. juli 1980 giver  

 vurderingsformanden/vurderingssekretariatet meddelelse til registerføreren  

 for bygnings- og boligregistret om de mangler og fejl i registret, der er  

 konstateret af vurderingsrådet.
 12. I forbindelse med udsendelsen af meddelelsen til  

 ejer om resultatet af ejerboligfordelingen vil der gennem annoncering i  

 dagspressen blive gjort rede for de nye lejeværdiregler samtidig med, at de  

 ejere, som ikke har modtaget meddelelse om ejerboligfordeling, men som efter  

 reglerne mener sig berettiget til at få foretaget en sådan fordeling,  

 opfordres til at henvende sig til det pågældende vurderingsråd.
 Arbejdet med disse supplerende ejerboligfordelinger udføres i forbindelse  

 med arbejdet med årsomvurderingen pr. 1. april 1980, men efter de regler, der  

 gælder for de fordelinger, der er foretaget forud for denne dato, herunder at  

 klagefristen er 4 uger fra modtagelsen af meddelelsen om fordelingen af  

 ejendomsværdien.
 13. Dette cirkulære sendes til vurderingsformændene,  

 vurderingssekretariaterne (til disse og til fordeling til vurderingsmændene)  

 samt til kommunens BBR-myndighed.
