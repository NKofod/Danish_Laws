Udtalt generelt, at en kommune ikke uden lovhjemmel kan iværksætte  

 eller yde tilskud til generelle forsknings- og udredningsinitiativer i  

 offentligt eller privat regi.
Tilsvarende antages kommunal støtte til  

 internationale forskningsinitiativer at ligge uden for den kreds af  

 ulovbestemte opgaver, som kommunerne kan varetage.
En kommune er derimod ikke  

 afskåret fra at iværksætte og støtte forskningsinitiativer i det omfang, den  

 hermed tilvejebragte viden er af betydning for løsningen af konkrete opgaver  

 i kommunen, ligesom kommunerne - som led i en almindelig service over for  

 kommunens borgere og erhvervsvirksomheder - normalt kan påtage sig en mere  

 generel formidling af forskningsresultater.
 I den konkrete sag bl.a. udtalt, at det ikke kan antages at være en  

 kommunal opgave at indgå i et aktieselskab, der har som formål at leje og  

 erhverve fast ejendom til videreudlejning til en forskningsfond og at deltage  

 i driften af en forskerby, hvis formål er at fremme forskningssamarbejde  

 mellem erhvervslivet og de højere læreanstalter.
 I skrivelse af 23. maj 1990 har De sammen med 1) overborgmester Jens  

 Kramer Mikkelsen og borgmester John Winther 2) amtsborgmester Per Kaalund og  

 borgmester John Winther 3) amtsborgmester Per Kaalund og overborgmester Jens  

 Kramer Mikkelsen 1-3) anmodet om Indenrigsministeriets godkendelse af, at  

 Københavns Amtsråd, Borgerrepræsentationen i København og Frederiksberg  

 Kommunalbestyrelse i fællesskab yder et tilskud på ca. 10 mio. kr. til  

 Københavns Forskerby Symbions udvidelse og etablering i ejendommen  

 Gribskovvej 4/Fruebjergvej.
Tilskuddene, der er fordelt med 5.213.000 kr. til Københavns Amt,  

 4.050.000 kr. til Københavns Kommune og 739.000 kr. til Frederiksberg  

 Kommune, skal ifølge det oplyste ydes i form af køb af aktier i selskabet  

 Symbion A/S - for Københavns Kommunes vedkommende subsidiært som et rente- og  

 afdragsfrit lån til Fonden Københavns Forskerby Symbion, afhængigt af  

 Indenrigsministeriets afgørelse.
Kommunernes fremtidige andel i et eventuelt  

 udbytte af disse aktier skal overføres til Fonden Københavns Forskerby  

 Symbion til anvendelse for forskerbyens generelle formål.
 Det er endeligt oplyst, at tilsagn om tilskud er meddelt Københavns  

 Forskerby Symbion bl.a. under forudsætning af, at staten ligeledes yder et  

 tilskud på 10 mio. kr., at Indenrigsministeriet godkender det kommunale  

 engagement i forskerbyens aktiviteter, samt at de kommunale enheder  

 repræsenteres i fondens bestyrelse.
Det fremgår af vedtægterne for selskabet Symbion A/S, at selskabets formål  

 er »at leje og erhverve fast ejendom til videreudlejning til Københavns  

 Forskerby Symbion, samt at deltage i driften af forskerbyen, herunder ved at  

 yde rådgivning og administrativ støtte til forskerbyens drift, og om  

 fornødent gennem udlån eller på anden måde sikre forskerbyens virke.« Af vedtægterne for Fonden Københavns Forskerby Symbion fremgår, at fondens  

 formål er at:
»a) etablere og drive en forskerby i København med henblik på at  

 fremme et forskningssamarbejde af høj kvalitet mellem erhvervslivet og de  

 højere læreanstalter i Københavns-området; b) tiltrække danske og internationale, private og offentlige  

 forskningsprojekter til forskerbyen; c) støtte nye forskningsbaserde virksomheders etablering i forskerbyen.
 Bestyrelsen afgør i hvilket omfang gennemførelsen af formålet sker inden  

 for fondens rammer eller i selvstændige juridiske enheder, der kan men ikke  

 behøver at være helt eller delvist ejet eller kontrolleret af fonden.
 Fonden kan eje aktier eller anparter i virksomheder.
Fonden kan foretage kapitalanlæg i værdipapirer eller fast ejendom eller  

 andet efter bestyrelsens skøn.« Som tidligere meddelt, anmodede Indenrigsministeriet i skrivelseaf 13.  

 juni 1990 Undervisnings- og Forskningsministeriet om en udtalelse i sagen.
I  

 skrivelse af 27. juli 1990 har Undervisningsministeriet,  

 Universitetsafdelingen, bl. a. udtalt følgende:
»Afdelingen skal i denne anledning meddele, at der ikke i  

 Undervisnings- og Forskningsministeriets lovgivning er forbud imod, særlig  

 hjemmel til eller særlig omtale af kommunal finansiering til opbygningen af  

 forskerparker.« Indenrigsministeriet skal på denne baggrund udtale, at kommunal deltagelse  

 i selskabet Symbion A/S i form af køb af aktier bl. a. forudsætter, at  

 samtlige de opgaver, som Symbion A/S varetager, kan udføres af kommunen selv.
For så vidt angår kommunalt engagement i forskning bemærkes, at kommunerne  

 ikke antages at kunne iværksætte eller yde tilskud til generelle forsknings-  

 og udredningsinitiativer i offentligt eller privat regi, medmindre der  

 foreligger lovhjemmel hertil.
Tilsvarende antages kommunal støtte til  

 internationale forskningsinitiativer at ligge uden for den kreds af  

 ulovbestemte opgaver, som kommunerne kan varetage.
Derimod er en kommune ikke  

 afskåret fra at iværksætte og støtte forskningsinitiativer i det omfang, den  

 hermed tilvejebragte viden er af betydning for løsningen af konkrete opgaver  

 i kommunen, ligesom kommunerne - som led i en almindelig service over for  

 kommunens borgere og erhvervsvirksomheder - normalt kan påtage sig en mere  

 generel formidling af forskningsresultater.
 Det kan som følge af ovenstående - og under henvisning til, at der, som  

 anført af Undervisnings- og Forskningsministeriet, ikke foreligger lovhjemmel  

 - ikke antages at være en kommunal opgave at leje og erhverve fast ejendom  

 til videreudlejning til en fond eller at deltage i driften af en forskerby,  

 der har til formål at fremme forskningssamarbejde mellem erhvervslivet og de  

 højere læreanstalter.
