Nr BSF 47 Forslag til folketingsbeslutning om udlevering af alle ønskede dokumenter  

 til sagsøger i sagen om regeringens overholdelse af grundloven ved dansk  

 medlemskab af Den Europæiske Union Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 29. oktober 1996 Folketinget opfordrer regeringen til uden tøven at stille alle ønskede dokumenter til rådighed for sagsøger i sagen om regeringens overholdelse af grundloven ved dansk medlemskab af Den Europæiske Union.
Det gælder:
- medvirken til, at sagsøger får overblik over alle relevante dokumenter i  

 centraladministrationen for den i sagen omhandlede tidsperiode, - medvirken til, at sagsøger hurtigt og uden unødigt besvær får udleveret  

 kopi af ønskede dokumenter, - medvirken til, at der aftales særlig procedure mellem sagsøger,  

 domstolen og centraladministrationen for de dokumenter, der indeholder  

 fortrolige oplysninger, der ikke tåler offentliggørelse af hensyn til  

 Danmarks øvrige samarbejdspartnere i EU.
Bemærkninger til forslaget Dette forslag er meget enkelt.
Det drejer sig om, at regeringen ikke skal  

 misbruge sin kompetence over centraladministrationen til at hindre en  

 sagsøger i at opnå samme vidensniveau som regeringen i en retssag mod  

 regeringen.
I et demokrati er det befolkningen, som gennem skattebetaling finansierer  

 hele den offentlige administration.
Det må derfor være borgernes ret at få  

 indsigt i, hvad der foregår og nedskrives i den offentlige administration.  

 Bl.a. derfor har vi særlige regler om offentlighed i forvaltningen, regler om  

 aktindsigt m.v., alt sammen for at understrege, at i et demokrati har  

 borgerne ret til at få indsigt i, hvad politikere og administration foretager  

 sig.
Når der så sker det, at en gruppe borgere anlægger sag mod regeringen,  

 skal denne sag have en fair chance for at blive ført på en lødigt grundlag.  

 Hvis borgeren skal have en chance for at føre en seriøs sag, kræver det, at  

 regeringen ikke misbruger sin kompetence over for centraladministrationen til  

 at forhindre borgeren i at føre en ordentlig sag ved at forhindre borgeren i  

 at få indsigt i de dokumenter, der er relevante for sagen.
Domstolen bliver  

 sat i en absurd situation, hvis der skal gennemføres en procedure, hvor  

 regeringen (sagsøgte) har midler til at forhindre borgeren (sagsøger) i at  

 opnå samme vidensniveau om det, der netop er foregået i  

 centraladministrationen.
Eller sagt på en mere principiel måde: Regeringen har ikke mere ejerskab  

 til centraladministrationen, end borgeren har.
Hvis nogen påstår det, så er  

 der ikke tale om demokrati! I den konkrete sag drejer det sig om, hvorvidt den danske regering har  

 overtrådt vores grundlov ved at underskrive aftalen om dansk deltagelse i Den  

 Europæiske Union.
Sagsøger har allerede fået Højesterets ord for, at sagen  

 kan føres ved Østre Landsret - og måske senere ved Højesteret.
Derved har  

 vores øverste domstol tilkendegivet, at der er hjemmel til at få en seriøs  

 retssag afviklet om spørgsmålet.
Det klæder derfor ikke regeringen, at den  

 misbruger sin rolle som chef for centraladministrationen til at hindre  

 udlevering af relevante og nødvendige dokumenter i sagen, særlig ikke, når  

 regeringen i denne sag er sagsøgte.
Det vil være en helt utilgivelig situation, hvis sagsøgerne taber sagen,  

 alene fordi visse centrale dokumenter ikke kan indgå i bevisførelsen og  

 proceduren ved sagen.
Det vil jo senere blive afsløret, når de pågældende  

 dokumenter ad åre vil blive gjort til genstand for offentlighed og studier.  

 Regeringen må se bort fra, at den er sagsøgt, og ikke misbruge sit embede til  

 at forhindre sagsøgerne i at forberede deres sag ordentligt.
Der har allerede været udvekslet synspunkter om, hvorvidt sagsøgerne skal  

 have adgang til de dokumenter, som er overgået til Folketinget fra  

 centraladministrationen.
Et flertal af mandater har valgt at hindre  

 sagsøgerne i at få dokumenterne udleveret.
Der er bl.a. blevet henvist til,  

 at domstolene må afgøre, om disse dokumenter skal udleveres til sagsøgerne.  

 Dette er absurd.
Selvfølgelig skal en sagsøger have adgang til de relevante  

 dokumenter.
Ellers har regeringen på forhånd tilkendegivet, at den ikke  

 ønsker en fair sag.
Det flertal af mandater i Folketinget, som foreløbig er  

 blevet taget i ed denne sag, har ikke selv ytret sig direkte gennem  

 afstemning i Folketinget.
Det er alene medlemmer af Europaudvalget, som  

 gennem deres repræsentative votering har sagt nej.
Fremskridtspartiet ønsker  

 med nærværende forslag at få denne sag bragt til forhandling i Folketinget og  

 - hvad der er nok så vigtigt - få en afstemning i Folketinget, hvor hver  

 eneste af Folketingets 179 medlemmer må gøre op med sig selv, om de vil  

 støtte regeringens misbrug af sin kompetence over centraladministrationen,  

 eller om de vil støtte borgernes demokratiske rettigheder.
Bemærkninger til de enkelte punkter Regeringen skal uden yderligere tøven stille alle ønskede dokumenter til  

 rådighed for sagsøger.
Dermed forstås, at regeringen må give instruks til  

 alle relevante dele af centraladministrationen om, at der skal udvises  

 samarbejdsvilje ved ønsker fra sagsøger om dokumenter til sagen.
Det er imidlertid således i denne sag - som i alle andre sager - at man  

 kun kan efterspørge dokumenter, hvis man ved, de findes.
Derfor er den første  

 opgave at give sagsøger indblik i, hvilke af de dokumenter der findes i  

 centraladministrationen, som er relevante for sagen, og som omhandler den  

 tidsperiode, der er interessant for sagsøger.
 Når sagsøger derefter har identificeret de dokumenter, der ønskes anvendt  

 i sagen, da skal der uden unødig tøven ske udlevering af kopier af de ønskede  

 dokumenter, således at de kan indgå som bilag i retssagen.
Da en del af centraladministrationens akter omhandler relationer til andre  

 lande, kan de være behæftet med fortrolighed.
Denne fortrolighed skal  

 selvfølgelig respekteres, således at Danmark ikke bryder internationale  

 aftaler og bringer vores samarbejdspartnere i udlandet i forlegenhed.
Der kan  

 også være dokumenter, der er fortrolige, fordi de drejer sig om Danmarks  

 sikkerhed eller internationale anseelse.
Disse fortrolighedsklassificeringer  

 skal derfor respekteres.
For at sagsøgerne og domstolen kan få indblik i disse dokumenters indhold,  

 såfremt de er relevante for sagen, skal der aftales en særlig procedure  

 mellem de tre parter.
Når denne procedure er aftalt, vil disse dokumenters  

 indhold også kunne gøres til genstand for bevisførelse, bilag, procedure  

 eller domsafsigelse.
Formålet med dette forslag er ikke at genere regeringen.
Formålet er at  

 forhindre regeringen i at genere sagsøger i en sag, hvor regeringen er på  

 anklagebænken.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udlevering af alle ønskede  

 dokumenter til sagsøger i sagen om regeringens overholdelse af grundloven ved  

 dansk medlemskab af Den Europæiske Union.
(Beslutningsforslag nr.
B 47).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
