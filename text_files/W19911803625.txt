For indkomståret 1987 blev en eksportchauffør anset for berettiget til  

 fradrag for rejsedage i udlandet med 350 kr. pr. dag, svarende til de for  

 tjenestemænd gældende satser.
Der blev herved lagt til grund, at SD-cirkulære  

 1986-51 efter sin ordlyd indeholdt de for 1987 gældende regler, hvorefter der  

 for rejser i udlandet med overnatning kunne anvendes de for tjenestemænd  

 gældende satser. 1986-cirkulæret blev først ændret ved SD-cirkulære 1988-13,  

 der først kunne have virkning for 1988. I henhold hertil kunne  

 1986-cirkulæret ikke anvendes for personer, beskæftiget ved transport.
 Eksportchauffør A klagede for indkomståret 1987 over, at de stedlige  

 skattemyndigheder ikke havde godkendt det af ham foretagne fradrag for  

 rejsedage i udlandet, svarende til de for tjenestemænd gældende regler på 350  

 kr. pr. dag, men havde begrænset dette fradrag til 150 kr. i overensstemmelse  

 med Ligningsrådets vejledende anvisninger for langturschauffører.
Det fremgik af sagen, at X kommune i 1987 havde givet nogle firmaer og  

 chauffører tilsagn om, at der ved rejser i udlandet kunne benyttes statens  

 satser for rejsegodtgørelse til tjenestemænd.
Det fremgik endvidere, at også  

 kommuner i 2 nærliggende amter havde givet tilsagn om, at de nævnte satser  

 kunne anvendes.
Det var oplyst, at klageren var bosiddende i Y, og at han i 1987 havde  

 arbejdet som eksportchauffør for et vognmandsfirma i X.
Ved  

 indkomstopgørelsen havde klageren foretaget fradrag for rejsedage med 350 kr.  

 pr. dag, svarende til de nævnte regler.
Klagerens advokat nedlagde påstand på godkendelse af det foretagne  

 fradrag, idet han gjorde gældende, at den foretagne ansættelse ikke havde  

 hjemmel i de for indkomståret 1987 gældende regler, og at  

 Statsskattedirektoratets pålæg til de stedlige skattemyndigheder om ændring  

 af indkomstansættelsen var i strid med almindelige retsgrundsætninger.  

 Advokaten anførte i denne forbindelse, at hjemlen til det af klageren  

 foretagne fradrag fandtes i SD-cirkulære 1986-51, pkt. 2.2.2, hvoraf fremgik,  

 at der ved rejser i udlandet med overnatning kunne udbetales skattefri  

 godtgørelse i overensstemmelse med statens satser for rejser i udlandet.
Hvor  

 ikke særligt var anført for det pågældende land, udgjorde satsen 350 kr. pr.  

 dag.
Advokaten gjorde gældende, at der måtte anses at være givet et generelt  

 tilsagn om ret til anvendelse af den høje sats.
Til støtte herfor henviste  

 han bl.a. dels til førnævnte cirkulære, dels til, at skatteforvaltningen i X  

 kommune i skrivelse fra juli 1988, stilet til samtlige  

 amtsskatteinspektorater m.v., havde oplyst, at der var givet såvel skriftlige  

 som mundtlige tilsagn til forskellige virksomheder i X.
Samtidig havde  

 forvaltningen oplyst, at det var dens opfattelse, at samtlige virksomheder i  

 kommunen, der beskæftigede langturschauffører med kørsel i udlandet, havde  

 fået enten et direkte eller indirekte tilsagn.
Advokaten oplyste, at  

 indholdet af denne skrivelse naturligvis var blevet kendt over hele landet.
Advokaten henviste til, at SD-cirkulære 1986-51 var gengivet i  

 »Supplement til skattetræk«, udgivet af Statsskattedirektoratet og  

 udsendt til alle arbejdsgivere af Arbejdsgiverkontrollen i Birkerød.  

 Herudover henviste advokaten til, at det af et notat, udarbejdet af  

 Statsskattedirektoratets forespørgselsafdeling, fremgik, at der på  

 instruktionsmøder afholdt i februar 1987 var svaret bekræftende på  

 spørgsmålet om, hvorvidt de grupper, der var omtalt i SD-cirkulære 1985-42, i  

 stedet kunne anvende de satser, der fremgik af SD-cirkulære 1986-51 og  

 eventuelt i flæng.
Af SD-cirkulære 1988-13 fremgik, at de generelle regler  

 for udbetaling af skattefri rejsegodtgørelse ikke gjaldt for personer, der  

 transporterede varer og personer.
Advokaten fandt ikke, at dette cirkulære,  

 der var dateret den 1. marts 1988, kunne anses som en præcisering af gældende  

 regler, men som en skærpelse af reglerne i forhold til de for indkomståret  

 1987 gældende regler, og at det derfor ikke havde virkning for indkomståret  

 1987. Advokaten understregede, at der ikke i 1987 - hverken af  

 Statsskattedirektoratet eller Ligningsrådet - var udsendt vejledninger, der  

 angav, at SD-cirkulære 1986-51 ikke var anvendeligt for personer, der  

 transporterede varer eller personer.
Advokaten fandt, at også en lighedsbetragtning måtte medføre godkendelse  

 af det foretagne fradrag med den høje sats.
At een regel var gældende for  

 skatteydere bosiddende i een kommune og en anden for skatteydere i den øvrige  

 del af landet, var ikke lighed for loven.
Advokaten henviste endelig til, at  

 kun i de tilfælde, hvor en skatteyder havde benyttet sig af adgangen til et  

 foretage et ligningsmæssigt fradrag, var det muligt at ændre  

 indkomstansættelsen, hvorimod dette ikke var muligt i situationer, hvor der  

 var udbetalt skattefri godtgørelse.
En sådan udbetaling ville ikke være  

 indberettet på en sådan måde, at dette var umiddelbart tilgængeligt for de  

 lignende myndigheder.
Heller ikke dette var lighed for loven.
 Told- og Skattestyrelsen oplyste, at X kommune i 1987 fejlagtigt havde  

 givet nogle firmaer og chauffører direkte tilsagn om, at der ved rejser i  

 udlandet kunne benyttes statens satser for rejsegodtgørelse til tjenestemænd.  

 Da Statsskattedirektoratet havde fået oplyst, at der var tale om relativt få,  

 der havde fået dette tilsagn om fradragssatsen på 350 kr., havde man meddelt,  

 at der i de konkrete tilfælde ikke skulle foretages yderligere for så vidt  

 angik indkomståret 1987. Da det imidlertid havde vist sig, at tilsagn var  

 givet i videre omfang end oprindeligt antaget, var sagen forelagt  

 Ligningsrådet, der havde drøftet spørgsmålet i august 1988. Ligningsrådet  

 havde vedtaget at fastholde beslutningen om, at fradrag efter de høje satser  

 alene skulle indrømmes i de førnævnte konkrete tilfælde, og dette havde  

 Statsskattedirektoratet i skrivelse fra august 1988 meddelt samtlige  

 amtsskatteinspektorater.
Told- og Skattestyrelsen henviste til SD-cirkulære 1985-42, der angav de  

 fradragssatser, der bl.a. var gældende for langturschauffører.
Satsen for  

 rejsedage uden dokumentation for natophold var fastsat til 150 kr. pr. dag,  

 en sats, der i en årrække havde været gældende for denne gruppe.
I  

 forbindelse med skattereformen var imidlertid spørgsmålet opstået om  

 fradragsret i forbindelse med udbetaling af skattefrie rejsegodtgørelser, og  

 dette var baggrunden for udarbejdelsen af SD-cirkulære 1986-51. Først i  

 slutningen af 1987 var man blevet opmærksom på, at cirkulæret havde fået en  

 mindre heldig formulering.
Styrelsen henviste videre til, at Ligningsrådets  

 Meddelelser, januar 1988, indeholdt de regler, der var gengivet i  

 ligningsvejledningen 1987, D 3.33, og hvorefter lastbilchauffører kunne  

 anvende en sats på 150 kr. pr. dag for rejsedage uden dokumentation for  

 overnatningsudgifter.
Styrelsen henviste endvidere til klagerens fagforbunds  

 skrivelse fra december 1987, hvori det meddeltes medlemmerne, at de hidtidige  

 regler for langturschauffører også var gældende i 1987 og fortsat ville være  

 gældende i 1988. Styrelsen anførte endelig, at et fradrag på 150 kr. pr. dag  

 måtte antages at dække de pågældende chaufførers merudgifter.
Landsskatteretten fandt, at det måtte lægges til grund, at SD-cirkulære  

 1986-51 efter sin ordlyd indeholdt de for indkomståret 1987 gældende regler,  

 der ikke var blevet ændret af Ligningsrådet ved et præciserende cirkulære  

 inden udgangen af 1987. En ændring var først gennemført i cirkulæreform ved  

 SDcirkulære 1988-13, hvor det som begrænsende regel blev fastslået, at  

 regelsættet ikke var gældende for personer beskæftiget ved transport.
Dette  

 kunne imidlertid efter cirkulærets ordlyd først have virkning fra  

 indkomståret 1988. Der ville herefter ud fra det direkte indhold af  

 1987-cirkulæret være at godkende et fradrag på 86.450 kr., svarende til 247  

 rejsedage a 350 kr.
Den påklagede ansættelse blev herefter nedsat med 86.450  

 kr. minus det ved ansættelsen godkendte fradrag på 37.050 kr. eller med  

 49.400 kr.
 LV 1989, D 3.33.
