 Denne datasammenskrivning omfatter lov om barselorlov  

 m.v., jfr. lovbekendtgørelse nr. 63 af 21. februar 1984 med de ændringer, der  

 følger af lov nr. 942 af 23. december 1986.
§ 1.  En kvindelig lønmodtager har ret til fravær fra  

 arbejdet på grund af graviditet og barsel fra det tidspunkt, hvor der skønnes  

 at være 4 uger til fødslen.
Efter fødslen har forældrene ret til fravær fra  

 arbejdet i tilsammen indtil 24 uger, hvoraf indtil 10 uger kan udnyttes af  

 faderen efter den 14. uge efter fødslen.
Fraværsretten kan kun udnyttes af  

 een af forældrene ad gangen.
 Stk. 2.  Uafhængigt af fraværsretten efter stk. 1 har  

 barnets fader ret til fravær fra arbejdet i indtil 2 uger efter fødslen eller  

 barnets modtagelse i hjemmet.
 Stk. 3.  En lønmodtager har i øvrigt i de perioder, hvor  

 lønmodtageren er berettiget til dagpenge i henhold til kapitel 12 i lov om  

 dagpenge ved sygdom eller fødsel, ret til fravær fra arbejdet i forbindelse  

 med graviditet, barsel og adoption.
 § 2.  Den tid, en lønmodtager har været fraværende i  

 henhold til § 1, medregnes ved beregning af anciennitet i arbejdsforholdet.  

 Bestemmelsen vedrører ikke pensionsforhold.
 § 3.  En arbejdsgiver må ikke afskedige en  

 lønmodtager, fordi denne har fremsat krav om udnyttelse af retten til fravær  

 eller har været fraværende efter § 1, eller i øvrigt på grund af graviditet,  

 barsel eller adoption.
 § 4.  En kvindelig lønmodtager, der udnytter sin ret  

 til fravær i henhold til § 1, stk. 1, skal inden 8 uger efter fødslen  

 underrette sin arbejdsgiver om, hvornår hun vil genoptage arbejdet.
 Stk. 2.  En mandlig lønmodtager, der udnytter sin ret  

 til fravær ved fødslen eller modtagelsen i hjemmet i henhold til § 1, stk. 2,  

 skal med 4 ugers varsel underrette arbejdsgiveren om, hvornår han påregner at  

 begynde fraværet, og om længden af fraværet.
 Stk. 3.  En mandlig lønmodtager, der udnytter sin ret  

 til fravær efter § 1, stk. 1, skal senest 8 uger efter fødslen underrette  

 arbejdsgiveren om tidspunktet for fraværets påbegyndelse og længden heraf.
 Stk. 4.  Såfremt fraværsretten efter den 14. uge efter  

 fødslen deles mellem forældrene, således at den kvindelige lønmodtagers  

 fravær falder i flere perioder, skal hun i forbindelse med varsel til  

 arbejdsgiveren efter stk. 1 give underretning om påbegyndelsen og længden af  

 senere fravær.
 Stk. 5.  Ved fravær i henhold til § 1, stk. 3, skal  

 adoptionssøgende, hvis orlovens længde og placering ikke er fastlagt ved  

 barnets modtagelse, iagttage de i stk. 1-4 nævnte frister.
Stk. 6.  En kvindelig lønmodtager, der udnytter sin ret  

 til fravær efter § 1, stk. 3, fordi barnet på grund af sygdom, for tidlig  

 fødsel eller for lav fødselsvægt er indlagt på sygehus i forlængelse af  

 fødslen, skal inden 2 uger efter fødslen underrette sin arbejdsgiver herom.  

 Samtidig skal en mandlig lønmodtager underrette sin arbejdsgiver herom.  

 Fristerne i stk. 1, 3 og 4 forlænges da med den tid, i hvilken barnet har  

 været indlagt, og et afgivet varsel efter stk. 2 bortfalder og erstattes af  

 en ny 2 ugers frist.
Endvidere skal forældrene inden 1 uge efter, at barnet  

 er modtaget i hjemmet, underrette deres arbejdsgivere om tidspunktet for  

 modtagelsen.
 Stk. 7.  En lønmodtager, der udnytter sin ret til fravær  

 efter § 1, stk. 3, fordi lønmodtageren indtræder i den anden af forældrenes  

 ret til dagpenge, skal uden ugrundet ophold underrette sin arbejdsgiver herom  

 og om længden af fraværet.
 § 5.  Lovens bestemmelser kan ikke ved aftale fraviges  

 til ugunst for lønmodtageren.
 § 6.  Afskediges en lønmodtager i strid med § 3, skal  

 arbejdsgiveren betale en godtgørelse.
 Stk. 2.  Godtgørelsen, der ikke kan overstige 26 ugers  

 løn, fastsættes under hensyn til lønmodtagerens ansættelsestid og sagens  

 omstændigheder i øvrigt.
 § 7.  Arbejdsministeren fastsætter særlige regler for  

 søfarende.
 § 8.  Loven har virkning for tilfælde, hvor fødslen  

 finder sted eller adoptivbarnet modtages den 1. januar 1981 eller senere.
 Stk. 2.  Loven har endvidere virkning for personer, der  

 overgår til at modtage dagpenge efter § 3 i lov nr. 233 af 4. juni 1980 om  

 ændring af lov om dagpenge ved sygdom eller fødsel.
 § 9.  Loven gælder ikke for Færøerne og Grønland.
----------- Lov nr. 573 af 7. december 1983 (Forlængelse af barselorlov) indeholder  

 følgende ikrafttrædelsesbestemmelse:
§ 2 Stk. 1.  Loven har virkning for tilfælde, hvor fødslen  

 finder sted eller adoptivbarnet modtages den 1. juli 1984 eller senere.
 Stk. 2.  Loven har dog først fuld virkning fra den 1.  

 juli 1985, idet de i § 1, nr. 1, nævnte »24 uger« og »10  

 uger« i tiden fra 1. juli 1984 til 1. juli 1985 er henholdsvis »20  

 uger« og »6 uger«.
 Stk. 3.  Loven har endvidere virkning for personer, der  

 overgår til at modtage dagpenge efter § 3, stk. 2 og 3, i den samtidig med  

 denne lov vedtagne lov om ændring af lov om dagpenge ved sygdom eller fødsel.  

 (Forlængelse af dagpengeperioden ved barsel og adoption).
------------ Lov nr. 942 af 23. december 1986 indeholder følgende  

 ikrafttrædelsesbestemmelse:
§ 2 Loven træder i kraft den 1. januar 1987.
