Arbejdsfri periode efter overgang til firmapension kunne ikke  

 betragtes som lovmæssigt afholdt ferie.
Perioden indgik derfor ved  

 beregningen af den gennemsnitlige ugentlige arbejdstid i de sidste 9 måneder  

 før overgangen til delpension.
 SAGSFREMSTILLING:
 M fratrådte en stilling som lønmodtager med udgangen af marts 1989. Fra  

 dette tidspunkt modtog han pension fra firmaet.
 I forbindelse med sin fratræden fik M udbetalt optjente feriepenge: for  

 1987 for 9,6 dage, for 1988 for 30 dage og for 1989 for 7,5 dage.
 Den 16. juni 1989 påbegyndte M deltidsarbejde hos en anden arbejdsgiver 15  

 timer ugentlig og søgte samtidig om delpension.
Ved kommunens opgørelse af den gennemsnitlige ugentlige arbejdstid inden  

 for de sidste 9 måneder inden overgangen til delpension indgik den arbejdsfri  

 periode.
Den gennemsnitlige ugentlige arbejdstid blev herefter beregnet til  

 25 timer.
 M gjorde gældende, at optjent ferie for 1987 og 1988 og afholdt inden  

 tiltrædelsen af det nye arbejde måtte være lovmæssigt afholdt ferie.
 Ankestyrelsen indhentede en udtalelse fra Arbejdstilsynet,  

 ferielovkontoret, der bl.a. udtalte, at M uanset at kontant udbetaling af  

 optjente feriepenge i forbindelse med fratræden var i strid med ferielovens  

 regler, kunne anses for at have afholdt de optjente feriedage for 1987 og  

 1988 i perioden indtil 16. juni 1989, hvorimod feriedage optjent i 1989 ikke  

 kunne afholdes før 2. maj 1990.
 AFGØRELSE:
 Kommunens beregning af M's delpension var i overensstemmelse med  

 bestemmelsen i § 3 i lov om delpension.
 Ankestyrelsen lagde herved vægt på, at M fratrådte sin stilling den 31.  

 marts 1989, og at han ikke havde arbejdet på grundlag af et  

 ansættelsesforhold i tiden, indtil han tiltrådte en ny stilling den 16. juni  

 1989. Denne periode kunne derfor ikke betragtes som en periode med lovmæssigt  

 afholdt ferie, og perioden indgik derfor ved beregningen af den  

 gennemsnitlige ugentlige arbejdstid i de sidste 9 måneder før overgangen til  

 delpension.
 Ankestyrelsen tiltrådte således kommunens afgørelse.
