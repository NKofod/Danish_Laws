Nr BSF 46 Forslag til folketingsbeslutning om udbygning og effektivisering af  

 Kvindehistorisk Samling i Århus Fremsat af Ingerlise Koefoed (SF) Margrete Auken (SF) Alice Faber (SF)  

 Lilli Gyldenkilde (SF) Hanne Thanning Jacobsen (SF) Ebba Strange (SF) Thoft  

 (SF) den 15. november 1985 Folketinget pålægger regeringen på de årlige finanslove at afsætte et beløb på kr. 500.000 til udbygning og effektivisering af Kvindehistorisk Samling i Århus.
BEMÆRKNINGER TIL FORSLAGET Kvindehistorisk Samling er et arkiv for dansk kvindehistorie oprettet i 1964. Samlingen har til huse på statsbiblioteket, men er i økonomisk henseende ikke en del af biblioteket.
Kvindehistorisk Samling rummer Dansk Kvindesamfunds arkiv fra foreningens start i 1871 samt en række andre danske kvindeorganisationers arkivalier.
Århus-rødstrømpernes store centrale arkiv er netop indgået i samlingen.
Herudover findes private arkiver fra personer, hvoraf de fleste var tilknyttet den gamle eller den nye kvindebevægelse.
Desuden rummer samlingen ca. 100.000 ordnede avisudklip, heraf en del fra forrige århundrede, en bog- og pjecesamling, plakatsamlinger, fotodias-samling samt nogle få historiske film.
Hovedparten af materialet er færdigregistreret, om end en del står tilbage.
Opgaver Kvindehistorisk Samling har følgende hovedopgaver:
1. Indsamling og arkivarisk bearbejdelse af utrykt eller mundtligt formidlet materiale vedrørende kvindespørgsmål.
De sidste år har Kvindehistorisk Samling koncentreret indsamlingen og den arkivariske bearbejdelse af materiale om Dansk Kvindesamfund og rødstrømpebevægelsen.
I 1983 påbegyndtes en indsamling af båndinterviews med ældre medlemmer af Dansk Kvindesamfund.
I forbindelse med denne bearbejdelse samt med en arkivarisk bearbejdelse af rødstrømpebevægelsens arkivalier melder der sig en række metodiske problemer, idet der er tale om bevægelser af helt forskellige strukturer og helt forskellige arbejdsmetoder.
Bearbejdelsen af arkiverne kan danne et vigtigt grundlag for alle fremtidige arkiveringer.
Tanken om EDB-registrering af arkivalierne trænger sig stadig mere på, men det er i øjeblikket ikke arbejdsmæssigt og økonomisk muligt at se en udvej for at igangsætte et sådant projekt.
 2. Vedligeholdelse af avisudklipssamlingen.
Avisudklipsamlingen har i de seneste år ikke kunnet vedligeholdes på grund af manglende ressourcer.
Kvindehistorisk Samling har folk til at klippe og er altså i besiddelse af de relevante udklip, men de ligger usorteret hen.
I betragtning af det meget store udlån fra udklipsamlingen og samlingens fremtidige værdi vil det være af meget stor betydning, at denne til stadighed ajourføres.
3. Informations- og dokumentationstjenesten for og om kvindeforskning.
Kvindehistorisk Samling modtager løbende et stort antal henvendelser såvel af dokumentationsmæssig art som vedrørende arkivbenyttelse.
Henvendelserne kommer fra hele landet.
En del af udlånene foregår uden forudgående personlig kontakt.
Men bag de fleste lån ligger en vejledningsfase af kortere eller længere varighed.
4. Bibliografisk registrering af trykt materiale, fortrinsvis i statsbibliotekets tidsskrifter og bøger.
Registreringen af kvindelitteratur (bøger, tidsskrifter, specialeopgaver, rapporter osv.) har der kun været ringe mulighed for at varetage.
Inden for sine begrænsede ressourcer har Kvindehistorisk Samling måttet prioritere arbejdet med arkivalierne højest.
På det bibliografiske område har det været muligt at trække på Kvinfo.
En systematisk registrering af statsbibliotekets bøger af interesse for kvindeforskningen ville dog være af stor betydning for brugere fra hele landet.
En sådan registrering kunne indgå i statsbibliotekets on-line søgesystem.
Drift og økonomi Kvindehistorisk Samling er som nævnt ikke i økonomisk henseende en del af statsbiblioteket.
Samlingens leder er fuldtidsbeskæftiget på biblioteket med andre biblioteksopgaver.
Samlingen har gennem de senere år modtaget 75.000 kr. om året fra tipsmidlerne.
Disse er overvejende blevet anvendt til aflønning af medarbejdere.
Det beskedne beløb medfører, at ansættelserne kun kan strække sig over kortere perioder.
Dette er naturligvis uhensigtsmæssigt både i forhold til arbejdet med samlingen og i forhold til den stadig voksende brugergruppe.
For at vedligeholde og videreføre samlingen er en fast medarbejdergruppe nødvendig.
Der bør ansættes 2 akademiske medarbejdere til varetagelse af indsamling, registrering, vedligeholdelse af avisklipsamlingen m.v. samt til vejledning af brugere.
Derudover bør der ansættes en kontorfunktionær til registreringsarbejde, båndudskrift og korrespondance.
Det vil også være nødvendigt med ca. 50.000 kr. årligt til rejser og indkøb.
Det er forslagsstillernes opfattelse, at det er meget nødvendigt, at samlinger, der indeholder væsentligt materiale om kvinders liv, virke og muligheder, gøres så åbent tilgængeligt som overhovedet muligt både for forskere og for alle kvinder og mænd, som er interesseret i kvindespørgsmål.
Dette kan imidlertid ikke ske, uden at det offentlige involverer sig økonomisk i samlingerne.
En tilslutning til dette beslutningsforslag vil være med til at fremme forskeres, herunder kvindeforskeres, og den almindelige befolknings mulighed for at uddybe deres viden om kvinders historie og nutid.
