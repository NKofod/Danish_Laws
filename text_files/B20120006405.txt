Bekendtgørelse om ændring af bekendtgørelse om tilskud til jordbrugere på visse småøer § 1 I bekendtgørelse nr. 732 af 25. juni 2007 om tilskud til jordbrugere på visse småøer, som ændret ved bekendtgørelse nr. 27 af 25. januar 2008 og bekendtgørelse nr. 110 af 28. januar 2010 foretages følgende ændringer:
 1. Indledningen affattes således:
»I medfør af § 3, jf. § 2, nr. 4, litra a, § 5, stk. 1-3, § 7, stk. 4, og § 11, stk. 4, i lov nr. 316 af 31. marts 2007 om udvikling af landdistrikterne som ændret ved lov nr. 341 af 27. april 2011 fastsættes:« 2. Overalt i bekendtgørelsen ændres »FødevareErhverv« til:»NaturErhvervstyrelsen« og »FødevareErhvervs« til: »NaturErhvervstyrelsens«.
 3. I § 2 ændres »Rådets forordning (EF) nr. 1782/2003 af 29. september 2003« til: »Rådets forordning (EF) nr. 73/2009 af 19. januar 2009«.
 4. § 4 ophæves.
 5. § 5, stk. 2 og 3, affattes således:
 »Stk. 2. NaturErhvervstyrelsen forestår den fysiske kontrol.
Stk. 3. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med lovens § 12.« 6. § 6 affattes således:
 »§ 6. Ansøgning om tilskud skal hvert år indgives på et særligt skema, Fællesskemaet, der indgives efter bestemmelserne i NaturErhvervstyrelsens bekendtgørelse om elektronisk Fællesskema og markkort eller senere bestemmelser, der måtte afløse de nævnte bestemmelser.
Stk. 2. Hvis bedriften drives af et interessentskab eller af flere personer i forening indgives en samlet ansøgning for bedriften.« 7. § 7 ophæves.
 8. Efter § 10 indsættes i kapitel 5:
»§ 10 a.
Hvis en af de i § 8, stk. 1, 2, 3, eller 4, fastsatte betingelser for tilskud ikke er opfyldt, eller hvis ansøger har afgivet urigtige oplysninger om opfyldelse af kravet i § 8, stk. 1, nedsættes årets tilskud efter denne bekendtgørelse med 100 pct.
 Stk. 2. Hvis den i § 9 fastsatte betingelse for tilskud ikke er opfyldt, nedsættes årets tilskud efter denne bekendtgørelse med 25 pct.
 Stk. 3. Hvis der er konstateret overtrædelser af flere af de bestemmelser, der er omfattet af stk. 1 og 2, nedsættes årets tilskud med 100 pct.
§ 10 b.
Hvis overtrædelse af bestemmelser omfattet af § 10 a er sket med forsæt, udelukkes tilskudsmodtager fra den pågældende foranstaltning for både det kalenderår, hvor der er konstateret uregelmæssigheder og for det følgende kalenderår.« 9. Kapitel 10 ophæves.
 10. Kapitel 11 ophæves.
§ 2 Bekendtgørelsen træder i kraft den 1. februar 2012.
