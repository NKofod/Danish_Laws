Konkrete afgørelser vedr. årsagssammenhæng og påregnelighed ift. § 1, stk. 1 fra ÅB 2002 I (N. j. nr. 163/2002) Gerningsmanden var ved byrettens dom blevet idømt fængsel i 30 dage for overtrædelse af straffelovens § 244 ved en dag i november 2001 at have slået den da 64-årige mand i ansigtet med knyttet hånd.
Sagen var blevet fremmet som tilståelsessag, efter at anklagemyndigheden som følge af gerningsmandens benægtelse havde frafaldet den yderligere sigtelse om, at slanget havde bevirket, at ansøgeren var faldet omkuld og herved havde pådraget sig brud på højre lårben.
Det fremgik af sagen, at gerningsmanden havde grebet fat i ansøgeren med den ene hånd og med den anden hånd tildelt ansøgeren et knytnæveslag i ansigtet.
Gerningsmanden havde herefter sluppet sit tag i ansøgeren, der var trådt et skridt tilbage, havde mistet balancen og var faldet om med lårbensbrud til følge.
Ansøgeren havde nedlagt påstand om godtgørelse for svie og smerte for hospitalsindlæggelse i 8 dage og i øvrigt taget forbehold for yderligere krav.
Byretten havde udskilt kravene, som ansøgeren herefter fremsatte over for nævnet.
Nævnet lagde til grund, at der efter de foreliggende oplysninger, herunder lægeerklæringerne, var den fornødne årsagssammenhæng mellem den strafbare handling  knytnæveslaget i ansigtet  og faldet, der resulterede i lårbensbruddet.
Da de øvrige erstatningsbetingelser, herunder om adækvans, blev anset for at være opfyldt, anså nævnet også erstatnings- og godtgørelseskrav som følge af lårbensbruddet for omfattet af offererstatningsloven.
 Nævnet tilkendte ansøgeren godtgørelse for svie og smerte for hospitalsindlæggelsesperioden og forelagde i øvrigt sagen for Arbejdsskadestyrelsen til vurdering af eventuel varig mén og erhverv-sevnetab samt om stationærtidspunktet.
