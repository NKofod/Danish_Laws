Bilag 1 Bilag 2 Betænkning afgivet af Kommunaludvalget den 2. december 2010 Betænkning over Forslag til lov om ændring af lov om valg af danske medlemmer til Europa-Parlamentet samt lov om kommunale og regionale valg (Valgret til og valgbarhed for EU-diplomater m.v.) [af indenrigs- og sundhedsministeren (Bertel Haarder)] 1. Udvalgsarbejdet Lovforslaget blev fremsat den 6. oktober 2010 og var til 1. behandling den 5. november 2010. Lovforslaget blev efter 1. behandling henvist til behandling i Kommunaludvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og indenrigs- og sundhedsministeren sendte den 26. august 2010 dette udkast til udvalget, jf. (2009-10) KOU alm. del  bilag 118. Den 7. oktober 2010 sendte indenrigs- og sundhedsministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til indenrigs- og sundhedsministeren til skriftlig besvarelse, som denne har besvaret.
 Et af udvalgets spørgsmål til indenrigs- og sundhedsministeren og dennes svar herpå er optrykt som bilag 2 til betænkningen.
2. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse uændret.
 Et mindretal i udvalget (DF) indstiller lovforslaget til forkastelse.
 Dansk Folkeparti kan ikke støtte det fremsatte lovforslag, da det bør være danske statsborgere, der kan stemme ved danske valg.  Da lovforslaget ikke er blevet opdelt på dels kommunalvalg og dels EU-valg, indstiller Dansk Folkeparti lovforslaget til forkastelse.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Sophie Løhde (V) Erling Bonnesen (V) Hans Christian Thoning (V) Per Bisgaard (V) Flemming Damgaard Larsen (V) Hans Kristian Skibby (DF) fmd.
Henrik Brodersen (DF) Rasmus Jarlov (KF) nfmd.
Jørgen S.
Lundsgaard (KF) Rasmus Prehn (S) Maja Panduro (S) Thomas Jensen (S) Lennart Damsbo-Andersen (S) Meta Fuglsang (SF) Karl H.
Bornhøft (SF) Johs.
Poulsen (RV) Line Barfod (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 17 Oversigt over spørgsmål og svar vedrørende L 17 Bilag 2 Et af udvalgets spørgsmål til indenrigs- og sundhedsministerens og dennes svar herpå Spørgsmålet og indenrigs- og sundhedsministerens svar herpå er optrykt efter ønske fra EL Spørgsmål 2:
 Ministeren bedes uddybe lovforslagets bemærkninger om, at også andre forhold end det at man er dømt, kan føre til fratagelse af valgbarhed, herunder hvilke forhold det kan være, og om der vil komme en nærmere vejledning om dette.
 Svar:
 Som anført i bemærkningerne til lovforslaget, vil der ud over de forhold, som efter valglovgivningen vil kunne føre til tab af valgbarhed, efter omstændighederne kunne være andre forhold, der bevirker at hvervet som medlem af kommunale og regionale råd eller Europa-Parlamentet ikke længere vil være foreneligt med den pågældendes status som udsendt diplomat eller medarbejder ved en herværende udenlandsk repræsentation eller international organisation i Danmark m.v. eller som medfølgende familiemedlem der tilhører husstanden.
 Spørgsmålet har været forelagt Udenrigsministeriet til udtalelse.
Det er Udenrigsministeriets vurdering, jf. lovforslagets § 42, stk. 1, at det forhold, at man er diplomat eller andet udsendt personale ved herværende ambassader og internationale organisationer, i henhold til bestemmelserne i Wienerkonventionen om diplomatiske forbindelser og de respektive værtskabsaftaler ikke vil være foreneligt med hvervet som medlem af et kommunalt eller regionalt råd eller medlem af Europa-Parlamentet i modtagerstaten.
Ovenstående gælder også husstandsmedlemmer.
 Udenrigsministeriet har endvidere bemærket, at skulle en person med ovennævnte status blive valgt, vil pågældende utvivlsomt af sit udenrigsministerium/sin organisation blive pålagt at udtræde af tjenesten/søge orlov.
Udenrigsministeriet har endelig bemærket, at i det tilfælde, at en person mod forventning ikke skulle blive pålagt af sit udenrigsministerium/sin organisation at udtræde af tjenesten/søge orlov, ville den pågældende ikke fortsat kunne være registreret i Protokollen (med de deraf afledte rettigheder), men måtte i givet fald søge om sædvanlig opholdstilladelse i Danmark på andet grundlag.
Et medlem af husstanden, som bliver valgt, vil ligeledes ikke fortsat kunne være registreret i Protokollen.
 Jeg kan henholde mig til Udenrigsministeriets udtalelse.
