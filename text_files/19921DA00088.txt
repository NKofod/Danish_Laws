Nr BTB 88 Betænkning over Forslag til folketingsbeslutning om regnskabslov for  

 kommunerne   

 Nr B 88 1992-93, 1. samling Afgivet af Kommunaludvalget Afgivet: 19930603 Udvalget har behandlet forslaget til folketingsbeslutning i en række møder og har herunder stillet spørgsmål til indenrigsministeren, som denne har besvaret skriftligt.
 Endvidere har udvalget modtaget en skriftlig henvendelse fra KPMG C.  

 Jespersen.
Nogle af udvalgets spørgsmål og ministerens besvarelse heraf, ministerens  

 redegørelse af 13. maj 1993 til Statsrevisoratet vedrørende beretning nr.  

 8/91 om revision af kommunernes regnskaber m.v. og notat af 11. maj 1993 fra  

 KPMG C.
Jespersen er optrykt som bilag til betænkningen.
 Herefter indstiller et flertal (Socialdemokratiets, Venstres, Det  

 Radikale Venstres og Kristeligt Folkepartis medlemmer af udvalget) forslaget  

 til folktingsbeslutning til forkastelse .
 Et mindretal (Det Konservative Folkepartis, Socialistisk  

 Folkepartis og Fremskridtspartiets medlemmer af udvalget) indstiller  

 forslaget til folktingsbeslutning til vedtagelse uændret .
Et mindretal inden for mindretallet (Socialistisk Folkepartis medlem af  

 udvalget) kan stemme for beslutningsforslaget, da mindretallet finder det  

 rigtigt, at der ikke bør være nogen principiel forskel på revisionen i stat  

 og kommune.
Samtidig lægger mindretallet vægt på, at offentligheden sikres  

 indsigt i de kommunale revisionsberetninger.
For mindretallet handler moderne revision ikke kun om en efterprøvning af,  

 om der ved gennemførelsen af beslutningerne og forvaltningen i kommunerne er  

 taget skyldige økonomiske hensyn.
Mindretallet ser revisionen som et blandt  

 mange redskaber i den løbende kvalitetsudvikling i kommunerne.
I den  

 forbindelse er der en lang række spørgsmål, som må klarlægges, ud over de  

 rent økonomiske:
- hvorledes harmonerer implementeringen af beslutningerne i  

 kommunalbestyrelsen med de opstillede mål, - hvorledes harmonerer kommunens servicetilbud med borgernes og  

 medarbejdernes krav, - kan forvaltningens og de kommunale institutioners procedurer forbedres  

 til gavn for brugere og ansatte, - hvorledes er arbejdsmiljøet i kommunen, og hvorledes påvirker det  

 medarbejdernes arbejdsglæde og produktivitet, - hvorledes oplever borgerne mødet med den kommunale forvaltning og - hvorledes sikrer man så stor en åbenhed som muligt i den politiske og  

 administrative proces i kommunen.
 Et andet mindretal inden for mindretallet (Fremskridtspartiets medlem af  

 udvalget) finder, at det under udvalgsbehandlingen er godtgjort, at der vil  

 være betydelige fordele ved at indføre forvaltningsrevision i kommunerne.
 Ved forvaltningsrevision kan det navnlig påses, at regnskabet er  

 undergivet betryggende revision, at vilkårene for tilskud er opfyldt, at  

 midlerne er anvendt i overensstemmelse med de givne tilladelser, og at der i  

 øvrigt er taget rimelige økonomiske hensyn med forvaltningen af midlerne.
 Mindretallet finder, at en regnskabslov for kommunerne effektivt kan sikre  

 indførelsen af en sådan forvaltningsrevision, således at der i de enkelte  

 kommuner dels kan udføres en løbende forvaltningsrevision som en naturlig del  

 af den finansielle revision, dels på grundlag af en særlig plan en  

 dyberegående forvaltningsrevision på funktioner, afdelinger, institutioner  

 eller hele forvaltninger.
 Mindretallet mener, at regeringen bør udarbejde lovforslag, der sikrer:
at der ikke bør være principiel forskel mellem den statslige og den  

 kommunale revision, hvad angår - revisionens omfang, - revisionskompetencen, - rapporteringen til det folkevalgte organ, - offentlighedens adgang til revisionsberetningerne, at den kommunale revision skal omfatte kritisk-økonomisk efterprøvning af  

 gennemførelsen af beslutninger truffet af kommunalbestyrelsen, og at revisionen ikke skal omfatte kommunalbestyrelsens politiske  

 beslutninger, men alene efterprøve, om der ved gennemførelsen af disse  

 beslutninger og ved forvaltningen er taget skyldige økonomiske hensyn.
 Mindretallet finder også på baggrund af de under udvalgsbehandlingen  

 tilvejebragte oplysninger, at vedtagelsen af beslutningsforslaget vil være et  

 vigtigt bidrag til at undgå ressourcespild i kommunerne.
Mindretallet afviser det synspunkt, at forvaltningsrevision i kommunerne  

 begrænser kommunalbestyrelsens ret til at træffe beslutninger.
Tværtimod kan  

 en fornuftig økonomisk-kritisk revision bidrage til at forbedre  

 beslutningsgrundlaget og skabe større åbenhed, fuldstændig som det er  

 tilfældet ved revision af erhvervsdrivende virksomheder.
Erling Christensen (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Torben Rechendorff (KF) Kirkegaard (KF) Per Tærsbøl (KF)  

 Lis Noer Holmberg (V) Erik Larsen (V) Else Winther Andersen (V) Poul Nødgaard  

 (FP) nfmd.
Ebbe Lundgaard (RV) Glønborg (KRF) Centrum-Demokraterne havde ingen medlemmer i udvalget.
Bilag 1 Nogle af udvalgets spørgsmål til indenrigsministeren og dennes besvarelse  

 heraf Spørgsmål 1:
»Ministeren bedes redegøre for, hvilke problemer der kan være ved  

 obligatorisk kritisk økonomisk revision i forhold til frivillig kritisk  

 økonomisk revision.« Svar:
 Hvis økonomisk-kritisk revision, også kaldet forvaltningsrevision, ved  

 lov skal gøres obligatorisk for kommunerne og amtskommunerne, må der i loven  

 ske en nærmere afgrænsning heraf.
 I beretning om revision nr. 8/91, pkt. 60, om revision af kommunernes  

 regnskaber m.v. har Rigsrevisionen anført, at forvaltningsrevisionen ikke har  

 til opgave at vurdere lovlige politiske beslutningers hensigtsmæssighed.
 I de frivillige aftaler om økonomisk-kritisk revision er der derimod ikke  

 gjort undtagelse for de politiske beslutninger, idet kommunalbestyrelserne  

 selv har truffet beslutning om, at beslutningerne skal være underkastet en  

 sådan kritik.
Der kan i denne forbindelse også være grund til at pege på, at en sondring  

 mellem på den ene side de politiske beslutninger og på den anden side  

 gennemførelsen og forvaltningen af disse beslutninger i praksis ofte vil  

 kunne give anledning til betydelig tvivl.
Dette skyldes, at det kommunale  

 beslutnings- og ansvarssystem er anderledes end det statslige.
I Kommunernes Revisionsafdelings skrivelse af 15. april 1993 til  

 Folketingets Kommunaludvalg (alm. del - bilag 79) har revisionsafdelingen  

 således også anført, at det er revisionsafdelingens opfattelse, at en  

 overgang til forvaltningsrevision på frivilligt grundlag giver de bedste  

 resultater.
Revisionsafdelingen har herved henvist til, at de kommunale  

 revisorer undgår diskussioner om grænsen for revisors kompetence, når  

 kommunalbestyrelsen selv har bedt om forvaltningsrevision.
På denne baggrund finder regeringen, at det som udgangspunkt er bedst, at  

 forvaltningsrevision i kommunerne og amtskommunerne indføres på frivilligt  

 grundlag.
Det kan herefter i givet fald - og på grundlag af det  

 udvalgsarbejde, jeg nævnte under 1. behandlingen af beslutningsforslaget -  

 vurderes, hvordan en eventuel obligatorisk ordning bør udformes.
 Spørgsmål 2:
»Ministeren bedes for 5 udvalgte kommuner, som anvender kritisk  

 økonomisk revision, redegøre for, hvorledes revisionen foretages, og herunder  

 oplyse det af kommunerne anvendte regelsæt.« Svar:
 Indenrigsministeriet har rettet henvendelse til Karlebo, Søndersø og  

 Billund Kommuner, der benytter Kommunernes Revisionsafdeling som revision,  

 samt Stenløse Kommuner og Frederiksborg Amtskommune, der benytter private  

 revisionsfirmaer.
 Søndersø Kommune har oplyst, at kommunen har indført økonomisk-kritisk  

 revision ved kommunalbestyrelsens vedtagelse den 4. maj 1992. Kommunen har  

 henvist til kommunens revisionsregulativ, der svarer til det  

 revisionsregulativ, som Kommunernes Revisionsafdeling med skrivelse af 15.  

 april 1993 har fremsendt til Kommunaludvalget (alm. del - bilag 79). Efter §  

 2, stk. 2, i regulativet skal revisionen foretage en vurdering af, hvorvidt  

 der er taget skyldige økonomiske hensyn ved forvaltningen af de midler og  

 driften af de virksomheder, der er omfattet af regnskabet.
Søndersø Kommune har endvidere oplyst, at de nye principper for revision  

 for 1992 kun har været anvendt ved revisionen af det sociale område.  

 Revisionen har bl.a. interviewet medarbejdere om arbejdsgange,  

 kompetenceforhold m.v.
Revisionen har udarbejdet en rapport over gennemgangen  

 på det sociale område, hvori der er stillet flere forslag om ændring af  

 arbejdsgange, om forenklinger og om forbedrede kontrolforanstaltninger.
En  

 stor del af forslagene er kommunen indstillet på at gennemføre.
Frederiksborg Amtskommune har oplyst, at amtskommunen har indført  

 forvaltningsrevision i 1992. Efter amtskommunens revisionsregulativ omfatter  

 revisionen en lovpligtig og en økonomisk-kritisk revision.
Det er herom  

 nærmere fastsat:
»Ved den økonomiske revision er revisionen berettiget til at gøre  

 opmærksom på forhold, hvor den finder, at der ikke er taget fornødne  

 økonomiske hensyn ved forvaltningen af de midler og ved driften af de  

 institutioner, der er omfattet af regnskabet.
Det kan ske som led i den  

 lovpligtige revision eller på baggrund af undersøgelser, der gennemføres i  

 forståelse med økonomiudvalget.« Rapporter vedrørende disse forhold  

 forelægges for økonomiudvalget.
Der udarbejdes i amtskommunen et årsprogram  

 for den forvaltningsrevision, som økonomiudvalget ønsker gennemført.
Det kan  

 dreje sig om 5-10 større projekter, hvor det skønnes, at revisionen er bedst  

 egnet til at løse opgaven.
Der er indtil nu modtaget 4 revisionsrapporter for  

 følgende områder: Amtscentralen, Sygesikringen, Overtidsbetaling og  

 Arbejdstilrettelæggelse på sociale institutioner.
På baggrund af disse  

 rapporter har der været grundlag for at ændre på arbejdsgange og bemanding  

 med henblik på en bedre økonomistyring.
 Amtskommunen har endvidere oplyst, at der løbende foretages  

 produktivitetsberegninger på forvaltningsniveau, og at arbejdsdelingen mellem  

 revisionen og forvaltningens egen analysevirksomhed nærmere overvejes og vil  

 blive revideret.
 Spørgsmål 9:
 »Hvilke erfaringer er der indhøstet i de kommuner, der gennem nogle  

 år har anvendt forvaltningsrevision, for så vidt angår:
 a) Forbedring af produktivitetsberegninger, herunder ved registrering af  

 tidsanvendelse.
 b) Konstatering af driftsøkonomiske afvigelser ved tværgående analyser  

 mellem institutioner eller forvaltninger.
c) Forbedring af systemer til økonomistyring?» Svar:
Indenrigsministeriet har anmodet Kommunernes Landsforening,  

 Amtsrådsforeningen samt Københavns og Frederiksberg Kommuner om kommentarer  

 til spørgsmålene.
Ministeriet har ligeledes anmodet de 5 (amts)kommuner, der  

 er nævnt i besvarelsen af spørgsmål 2, om kommentarer til spørgsmålene.
Søndersø Kommune har oplyst, at det er opfattelsen i kommunen, at  

 indførelsen af forvaltningsrevision er helt naturlig og nødvendig.  

 Forvaltningsrevisionen betyder blandt andet, at revisionen ved sin gennemgang  

 af forretningsgange og vurderingen af, om der handles økonomisk fornuftigt,  

 kan anvende de erfaringer, den opnår ved at se, hvordan der arbejdes og  

 handles i flere forskellige kommuner.
Det er kommunens opfattelse, at denne  

 form for revision, hvor revisionen bl.a. interviewer medarbejdere om  

 arbejdsgange, kompetenceforhold m.m., virker mere positiv og giver  

 udgangspunkt for en bedre dialog med henblik på en forbedring og  

 effektivisering af arbejdsgange og dermed måske også service.
Kommunen har  

 endelig oplyst, at kommunalbestyrelsen og chefgruppen i dag ser revisionens  

 arbejde lagt mere som en konsulentfunktion suppleret med kontrolarbejde, hvor  

 det tidligere næsten alene bestod i kontrolarbejde.
Forvaltningsrevisionen  

 giver derfor efter kommunalbestyrelsens opfattelse et meget mere konstruktivt  

 samarbejde med den kommunale revision.
Frederiksborg Amtskommune har oplyst, at fordelen ved at anvende  

 revisionen til at påpege uhensigtsmæssigheder i den daglige drift af  

 institutioner er, at revisionen har et godt kendskab til institutionsområdet,  

 da den ofte besøger de enkelte institutioner som led i den almindelige  

 revisionsopgave.
Amtskommunen har endvidere anført, at det endnu er for  

 tidligt at sige noget afgørende om fordelene ved forvaltningsrevisionen.
Som  

 følge af den omfattende decentralisering, der i de senere år er gennemført i  

 amtskommunen, er der er behov for en opfølgning på institutionsniveau, som  

 det skønnes at revisionen er velegnet til.
Med hensyn til større  

 rationaliseringsopgaver vurderes det, at forvaltningerne med større  

 effektivitet vil kunne løse sådanne opgaver.
 Spørgsmål 10:
»Der bedes om en kort gengivelse af de væsentligste argumenter, der  

 har ført til, at f.eks. norske og svenske kommuner og EF-Kommissionen er  

 underkastet forvaltningsrevision.« Svar:
Efter den norske kommunallov skal der være en offentligt ansat revisor,  

 og der er ikke adgang til at benytte private revisionsfirmaer.
Efter loven  

 kan der etableres distriktsrevision fælles for flere kommuner, og de fleste  

 kommuner er tilsluttet en fælleskommunal revisionsordning for at styrke  

 revisionens faglige miljø.
Med den nye norske kommunallov, der trådte i kraft den 1. januar 1993,  

 blev der for at styrke revisionens uafhængighed indført en obligatorisk  

 ordning med et politisk valgt kontroludvalg, som har det løbende samarbejde  

 med kommunerevisionen.
I kontroludvalget må der ikke indvælges medlemmer, der  

 er medlemmer af besluttende organer i kommunestyret eller kommunalt ansat.
Med den nye kommunallov blev forvaltningsrevision, som tidligere havde  

 været fastlagt i en revisionsinstruks, lovfæstet.
Revisionen skal foretage en  

 systematisk vurdering af anvendelse og forvaltning af de kommunale midler med  

 udgangspunkt i opgaver, ressourceforbrug og opnåede resultater.
I den til grund liggende betænkning var det bl.a. anført, at der i de  

 senere år var sket en betydelig udvikling af revisionens rolle i den  

 forstand, at revisionen i langt højere grad forudsattes at skulle medvirke i  

 både administrativ udvikling og effektivisering og at skulle fungere som en  

 rådgiver for den administrative ledelse.
Den tekniske udvikling og  

 udviklingen af moderne systemrevision havde muliggjort, at revisionen kunne  

 frigøres fra tidkrævende rutinearbejde og i stedet bruge ressourcerne på den  

 kritiske kontrol af selve virksomheden.
Endvidere anførtes det, at  

 forvaltningsrevisionen til forskel fra den traditionelle regnskabsrevision  

 retter sig mod målene for forvaltningens virksomhed og de resultater, som  

 opnås.
Efter den svenske kommunallov er der (mindst 3) politisk valgte revisorer.  

 Revisorerne skal granske den kommunale virksomhed og bl.a. prøve, om  

 virksomheden er varetaget på en hensigtsmæssig og økonomisk tilfredsstillende  

 måde.
De politisk valgte revisorer bistås af sagkyndige fra Kommunførbundets  

 revisionsafdeling, eget revisionskontor eller et privat revisionsforetagende.  

 Bestemmelsen om forvaltningsrevision blev indført i den svenske kommunallov i  

 1977.
 Om forvaltningens revision inden for EF har Rigsrevisionen over for  

 Indenrigsministeriet oplyst følgende:
Efter EØF-traktatens art. 206a, stk. 2, efterprøver Revisionsretten  

 lovligheden og rigtigheden af indtægter og udgifter i de regnskaber, der  

 aflægges af EF's institutioner, og sikrer sig, at den økonomiske forvaltning  

 har været forsvarlig.
Revisionen omfatter således også forvaltningsrevision.  

 (Tilsvarende bestemmelser findes i EKSF- og EURATOM-traktaten).  

 Revisionsretten blev oprettet ved Budgettraktat II (1975). Indtil da blev  

 revisionen udført af Kontrolkommissionen bortset fra EKSF's  

 administrationsregnskab, der blev revideret af en særlig revisor.
Revisionens  

 indhold svarede imidlertid til art. 206a, stk. 2.
Det var således fastsat allerede i de oprindelige traktater fra 1951 og  

 1957, at revisionen også skulle omfatte forvaltningsrevision.
Begrundelsen  

 synes at have været, at fællesskaberne på grund af deres supranationale  

 karakter blev betragtet som organisationer på linie med de dengang 6  

 medlemsstater, hvis revisionsordninger på forskellig måde også omfattede  

 beføjelse for den overordnede revisionsmyndighed til at udføre  

 forvaltningsrevision.
Hermed kunne medlemsstaterne sikre sig, at opfyldelsen  

 af de mål, der var opstillet i traktaterne og afledte retsakter for  

 anvendelse af EF's midler, og som hidrørte fra medlemsstaterne, også blev  

 efterprøvet af et uafhængigt revisionsorgan.
 Spørgsmål 13:
»Ministeren bedes oplyse, hvilket kommissorium det af regeringen  

 nedsatte udvalg har, og hvornår udvalgsarbejdet afsluttes.« Svar:
 I udvalgets kommissorium er bl.a. fastsat følgende:
 »Med udgangspunkt i en belysning af bl.a.:
 - Kommunalbestyrelsens planlæggende, koordinerende og styrende opgaver i  

 en kommunal sektor med større decentralisering og større brugerindflydelse.  

 Herunder indgår en belysning af metoder til videreudvikling af  

 decentraliseringen i den kommunale sektor, ligesom erfaringer vedrørende  

 kommunale udgiftsområder, der egner sig til udbud, også inddrages.
 - Metoder til måling og synliggørelse af kvaliteten af de kommunale  

 serviceydelser med henblik på forbedring af borgernes og myndighedernes  

 adgang til at måle og vurdere serviceydelserne.
 - Kommunernes og amtskommunernes udøvelse af virksomhed med handel,  

 håndværk og industri og deres muligheder for at indgå i samarbejder med  

 privat erhvervsvirksomhed.
er det udvalgets opgave at overveje elementerne i en fortsat fornyelse og  

 effektivisering af den kommunale sektor.« I kommissoriet for underudvalget om kommunale serviceydelser, jf.  

 besvarelse af spørgsmål 5, er bl.a. fastsat:
»I vurderingen af de forskellige styringsredskaber inddrages bl.a.  

 forholdet til de kommunale budget- og regnskabsregler i bred forstand og  

 revisionens opgaver - herunder spørgsmålet om forvaltningsrevision.« Udvalgsarbejdet påregnes afsluttet med udgangen af 1993.
 Spørgsmål 14:
»Mener ministeren, at det medfører ekstra udgifter for amtskommuner  

 og kommuner at indføre kritisk-økonomisk revision?» Svar:
I Kommunernes Revisionsafdelings vejledning om forvaltningsrevision i  

 kommuner (Alm. del - bilag 98), side 11, er det angivet, at den løbende  

 forvaltningsrevision udføres som en integreret del af den almindelige  

 revision og ikke kan adskilles derfra i praksis.
Revisionsomkostningerne er  

 derfor indeholdt i revisionsafdelingens basishonorar.
 I vejledningen, side 13, om udvidet (mere dybtgående)  

 forvaltningsrevision, som forudsætter undersøgelser og analyser, der ikke  

 udføres som et normalt led i revisionen af årsregnskabet, er det anført, at  

 udvidet forvaltningsrevision faktureres særskilt.
 Afhængigt af omfanget af forvaltningsrevisionen vil forvaltningsrevisionen  

 således medføre ekstra udgifter for amtskommuner og kommuner.
 Spørgsmål 16:
»Er ministeren enig med de 5 (ud af 6) statsrevisorers bemærkninger  

 om, at kritisk-økonomisk revision ikke svækker det kommunale selvstyre?» Svar:
Jeg er enig med de 5 statsrevisorers bemærkninger i, at kritisk-økonomisk  

 revision ikke svækker det kommunale selvstyre.
Samtidig mener jeg dog, at det  

 vil harmonere bedst med det kommunale selvstyre, såfremt (amts)kommunerne  

 selv indfører forvaltningsrevision.
Bilag 2 INDENRIGSMINISTERIET Statsrevisoratet Prins Jørgens Gård 2 1240 København K Med skrivelse af 14. januar 1993 har Statsrevisoratet sendt en beretning  

 om revision af kommunernes regnskaber, særligt på det sociale område, samt om  

 offentlig revision på Færøerne og i Grønland (nr. 8/91) til mig med henblik  

 på afgivelse af en redegørelse i henhold til § 18, stk. 2, i lov om revision  

 af statens regnskaber m.m.
 I forbindelse med den pågældende beretning, som er afgivet af rigsrevisor,  

 har statsrevisorerne tilkendegivet, at den økonomiske udvikling, herunder de  

 stadig større bloktilskudsfinanserede områder, og den stigende andel af de  

 offentlige udgifter, der nu forvaltes af kommunerne og amtskommunerne, gør  

 det nødvendigt at tage den kommunale revisions kompetence og funktion op til  

 ny overvejelse.
 Statsrevisorerne har endvidere udtalt:
»Denne beretning bestyrker yderligere statsrevisorerne i, at der ikke  

 bør være forskel mellem den statslige og den kommunale revision, hvad angår  

 revisionskompetencen, rapporteringen til det folkevalgte organ og  

 offentlighedens adgang til revisionsberetningerne.
Den kommunale revision bør  

 således også omfatte økonomisk-kritisk kontrol af gennemførelse af  

 bslutninger truffet af kommunalbestyrelsen.
Da økonomisk-kritisk revision,  

 analogt med rigsrevisorlovens § 3, af kommunernes regnskaber og forvaltning  

 ikke skal omfatte kommunalbestyrelsens beslutninger, men alene skal  

 kontrollere og vurdere gennemførelsen og forvaltningen af disse beslutninger,  

 ser statsrevisorerne ikke grundlag for den eksisterende forskel mellem den  

 kommunale og den statslige revision, og statsrevisorerne finder heller ikke,  

 at en sådan revision svækker det kommunale selvstyre.
Statsrevisorerne henstiller derfor til Folketinget at tage dette spørgsmål  

 op til overvejelse.« I denne anledning skal jeg udtale følgende:
Der er i beretningen, side 16 f., redegjort for det retlige grundlag for  

 den kommunale revision.
Endvidere er der redegjort for revisionens grundlag,  

 således som det er fastlagt i § 42, stk. 2, i den kommunale styrelseslov, der  

 har følgende ordlyd:
»Revisionen skal omfatte alle under kommunalbetyrelsen henhørende  

 regnskabsområder.
Ved revisionen efterprøves, om regnskabet er rigtigt, og om  

 de dispositioner, der er omfattet af regnskabet er rigtigt, og om de  

 dispositioner, der er omfattet af regnskabsaflæggelsen, er i overensstemmelse  

 med meddelte bevillinger, kommunalbestyrelsens øvrige beslutninger, love og  

 andre forskrifter samt med indgåede aftaler og sædvanlige praksis.« Herudover er det i styrelseslovens § 45, stk. 2, fastsat, at  

 kommunalbestyrelsen i et møde skal træffe afgørelse med hensyn til  

 revisionsbemærkningerne.
Efter Indenrigsminsteriets budget- og  

 regnskabsbekendtgørelse gælder dette for såvel beretningen om revisionen af  

 årsregnskabet som de delberetninger, der supplerer årsberetningen.
 Hensigten med kravet om, at revisionsberetningerne skal behandles på et  

 møde i kommunalbestyrelsen, er bl.a. at sikre, at den samlede  

 kommunalbestyrelse tager stilling til revisionens bemærkninger, og at  

 offentligheden orienteres om revisionens bemærkninger, og  

 kommunalbestyrelsens stillingtagen hertil.
Efter gældende ret er der ikke noget til hinder for, at en  

 kommunalbestyrelse kan beslutte, at revisionen skal udøve en  

 økonomisk-kritisk kontrol eller forvaltningsrevision, som det er blevet mere  

 almindeligt at kalde det.
En beslutning herom kan også omfatte lovlige  

 politiske beslutningers hensigtsmæssighed.
Jeg skal herved bemærke, at en forvaltningsrevision, der bygger på en  

 sondring mellem på den ene side de politiske beslutninger og på den anden  

 side gennemførelsen og forvaltningen af disse beslutninger i praksis ofte vil  

 kunne give anledning til betydelig tvivl.
Dette skyldes, at det kommunale  

 beslutnings- og ansvarssystem er anderledes end det statslige.
Af Rigsrevisionens beretning fremgår det, at Kommunernes Revisionsafdeling  

 i 1992 havde indgået aftale med ca. 40 kommuner om udførelse af  

 forvaltningsrevision.
Endvidere havde revisionsafdelingen drøftelser med 125  

 kommuner om udvidelse af revisionen til også at omfatte forvaltningsrevision.  

 Det er tillige oplyst, at også de private revisorer, der udfører kommunal  

 revision, har kunnet mærke en stigende interesse i kommunerne for  

 forvaltningsrevision.
Siden afgivelsen af rigsrevisors beretning er der sket en meget væsentlig  

 udvikling på dette område.
I skrivelse af 15. april 1993 til Folketingets  

 Kommunaludvalg har Kommunernes Revisionsafdeling således oplyst, at det  

 forventes, at der inden årets udgang er ca. 200 kommuner, der har indført  

 frivillig forvaltningsrevision.
Revisionsafdelingen har herved henvist til,  

 at der blandt de 257 kommuner og amtskommuner, der revideres af  

 revisionsafdelingen, pr. 1. april 1993 var 118 (amts)kommuner, der har  

 truffet beslutning om indførelse af forvaltningsrevision.
Herudover havde 44  

 (amts)kommuner efter anmodning fået tilsendt nyt revisionsregulativ  

 omfattende forvaltningsrevision, mens 58 (amts)kommuner efter anmodning havde  

 fået tilsendt nærmere information om forvaltningsrevision.
 Kommunens Revisionsafdeling har samtidig anført, at en overgang til  

 forvaltningsrevision på frivilligt grundlag efter revisionsafdelingens  

 opfattelse giver de bedste resultater i praksis, idet der undgås tidskrævende  

 diskussioner om grænsen for revisors kompetence, når kommunalbetyrelsen selv  

 har bedt om forvaltningsrevision.
 Kommunernes Revisionsafdeling har i øvrigt oplyst over for  

 Indenrigsministeriet, at revisionsafdelingen i nær fremtid vil udsende en  

 orientering om forvaltningsrevision til de kommunale råd.
Jeg er enig med statsrevisorerne i, at der er behov for at tage den  

 kommunale revisions opgaver op til overvejelse.
Jeg er også enig i, at der i  

 kommunerne bør indføres forvaltningsrevision.
Jeg finder imidlertid ikke, at  

 der for tiden er grundlag for en lovgivning herom.
Jeg kan herved henvise til, at regeringen netop har nedsat et udvalg, der  

 skal overveje fornyelse og effektivisering i den kommunale sektor.
Arbejdet  

 skal være afsluttet inden årsskiftet.
I den forbindelse skal et underudvalg  

 bl.a. se på styringsredskaber i kommunerne og herunder overveje og vurdere  

 kvalitetsmål og revisionens opgaver.
 Endvidere kan jeg henvise til den nævnte udvikling i kommunerne, hvor der  

 på frivilligt grundlag indføres forvaltningsrevision.
 På baggrund af det nævnte udvalgsarbejde og de indhøstede erfaringer fra  

 kommunernes frivilligt indførte forvaltningsrevision vil der kunne skabes et  

 grundlag for at vurdere revisionens opgaver og behovet for eventuelle  

 yderligere regler herom i den kommunale styrelseslov, herunder om  

 forvaltningsrevision.
Den her tilkendegivne opfattelse var også den overvejende opfattelse i  

 forbindelse med Folketingets 1. behandling den 20. april 1993 af  

 Fremskridtspartiets beslutningsforslag om regnskabslov for kommunerne.
De  

 fleste ordfører tog således klart afstand fra beslutningsforslaget, hvorefter  

 der i folketingssamlingen 1993-94 skulle indføres forvaltningsrevision i  

 kommunerne som en obligatorisk ordning.
Det er positivt, at der er en udvikling i gang på dette område, og det er  

 positivt, at det er de kommunale råd selv, der tager initiativer til at  

 indføre forvaltningsrevision.
Dette stemmer bedst med det kommunale selvstyre  

 og vil typisk også give de bedste resultater.
 På denne baggrund finder jeg ikke anledning til på nuværende tidspunkt at  

 træffe yderligere foranstaltninger vedrørende spørgsmålet om indførelse af  

 forvaltningsrevision i kommunerne og amtskommunerne.
Med venlig hilsen Birte Weiss / Emil le Maire Bilag 3 KPMG C.
Jespersen Den 11. maj 1993 Notat om forvaltningsrevision Er det muligt at opnå samme ydelser fra den kommunale sektor med en mindre  

 skattebetaling, eller kan der opnås større ydelser med uændret skat? Det  

 forekommer rimeligt at stille disse spørgsmål, når henses til de ganske  

 betydelige midler, der forvaltes at kommuner og amter for borgernes regning.
En effektiv forvaltningsrevision kan give et vægtigt bidrag til belysning  

 af spørgsmålet.
I nogle situationer vil den endog kunne give et klart svar,  

 nemlig hvor ressourcespildet kan måles objektivt og er åbenbart.
Der foreligger oplysninger om, at et større antal kommuner frivilligt har  

 indgået aftaler om udførelse af forvaltningsrevision.
Det kunne være  

 interessant at vide om de kommuner, der har indført forvaltningsrevision,  

 også har bevilget de nødvendige midler hertil.
De oplysninger, der  

 foreligger, tyder ikke på, at dette er tilfældet.
Man kunne vel forestille  

 sig, at interessen for frivilligt at indføre forvaltningsrevision var mindre,  

 hvis det samtidig medførte en tillægsbevilling fra den i forvejen trængte  

 kommunekasse.
Der kan ikke forventes en effekt af en forvaltningsrevision, der ikke  

 betales for.
Den vil være begrænset til at påpege banaliteter som manglende  

 indhentning af alternative tilbud på større leverancer, udskydelse af  

 betaling til sidste betalingsdag for at tjene renter og lignende.
I  

 forvaltningsrevisionens teori kaldes det sparsommelighedsaspektet.
Det vil  

 være forhold som iagttages under den ordinære revision, og som sædvanligvis  

 nævnes af revisorerne over for ledelsen som en serviceydelse i tilknytning  

 til den ordinære revision, også selv om der ikke er pligt til at udføre  

 forvaltningsrevision.
 Det er en overfladisk »revision«, som ikke når ind til kernen i  

 opgaven, nemlig at vurdere de grundlæggende strukturer og effektiviteten i  

 den økonomiske forvaltning.
De tunge og omkostningskrævende elementer i forvaltningsrevisionen er de,  

 der vedrører kommunens produktivitet og effektivitet.
Hvis  

 forvaltningsrevisionen skal have en effekt, må der indgå en systematisk  

 gennemgang af kommunens økonomiske forvaltning, område for område.
Revisionen  

 må udføres efter en plan for det enkelte område, og den må afsluttes med en  

 revisionsberetning.
Der er altså tale om egentlig revisionsarbejde, som  

 strækker sig over flere år, før alle områder er gennemgået.
Forvaltningsrevisionen må indledes med undersøgelse af områder som  

 kommunens økonomiske situation og udviklingen heri, budgetfunktion og  

 ressourcestyring samt organisation og ledelsesfunktion.
Disse 3 hovedområder  

 kræver hver for sig et større antal revisortimer på et højt kompetenceniveau,  

 hvis undersøgelserne skal føre til et konstruktivt og brugbart resultat.
Revisionsberetningen må indeholde en dokumenterende og vægtet beskrivelse  

 af områdets forvaltning, som giver indsigt i relevante forhold.
Beskrivelsen  

 danner baggrund for revisorernes konklusioner, anbefalinger og eventuel  

 kritik.
Det bør her fremhæves, at revisorerne selvfølgelig ikke kan eller vil  

 anfægte de politisk fastsatte retningslinier eller målsætning, medmindre de  

 er i strid med loven.
Det, revisorerne bl.a. vil interessere sig for er, om  

 der er fastsat politiske mål for området, og om de er så klart beskrevet, at  

 ledelsen har mulighed for at arbejde mod opfyldelse af disse mål.
Den beskrevne dyberegående forvaltningsrevision svarer i princippet til  

 den, der udføres af Rigsrevisionen af statens administration og forvaltning.  

 En forvaltningsrevision, der udføres på denne måde, vil have interesse for en  

 bred kreds, f.eks. kommunens ledelse, kommunalbestyrelsen, borgerne og  

 tilsynsmyndigheden.
Den vil åbne dørene til den kommunale forvaltning på godt  

 og ondt samt bringe større alvor ind i diskussionen til gavn for den enkelte  

 kommune og dens borgere.
Ledelse af offentlig virksomhed er grundlæggende ikke væsentlig forskellig  

 fra det af lede en privat virksomhed.
På begge områder er der f.eks. behov  

 for målesystemer for omkostninger pr. produceret enhed eller pr. aktivitet.  

 Den offentlige sektor har ikke hidtil haft tradition for sådanne systematiske  

 målinger, bortset fra de undtagelser, der altid kan findes.
Hvis sådanne målesystemer etableres, vil de, om ikke gøre  

 forvaltningsrevisionen overflødig så dog bevirke at undersøgelserne ændrer  

 karakter og bliver mindre ressourcekrævende.
Hertil kommer, at effekten af  

 ledelsens egne initiativer vil være større og mere vedvarende end resultatet  

 af en enkeltstående økonomiskkritisk gennnemgang af området.
En forvaltningsrevision som den beskrevne, vil givet medvirke til at skabe  

 øget værditilvækst af de ressourcer, der tilgår den offentlige sektor.
Den  

 kan være en nyttig fødselshjælper til at få struktureret og indført de nævnte  

 målesystemer.
 På længere sigt vil behovet for dyberegående undersøgelser blive reduceret  

 til fordel for de løbende vurderinger, analyser og efterprøvninger af  

 ledelsens egne målinger og tiltag.
Biproduktet fra revisionen vil være en række konstruktive forslag til  

 ledelsen og kommunalbestyrelsen om, hvorledes den økonomiske forvaltning kan  

 gøres bedre.
Det vil på ingen måde berøre kommunalbestyrelsens ret til at  

 træffe beslutninger.
Det vil derimod bidrage til et bedre beslutningsgrundlag  

 og skabe større åbenhed om den økonomiske forvaltning.
