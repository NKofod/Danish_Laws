Klager udtaler, at eftersom der ikke har været afholdt syn og  

 skøn kan indklagede ikke komme med indsigelser mod kvaliteten af  

 arbejdet eller prissætningen jf.
Kbl. § 5.
Voldgiftsretten lægger til grund, at eftersom der ikke har  

 været afholdt syn og skøn er voldgiftsretten afskåret fra  

 at tage stilling til mangler og prissætning.
Dog er indklagedes  

 afvisning af at underskrive afleveringsprotokollen uberettiget, hvorefter  

 klagers påstand delvis tages til følge.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører AB 92 samt Købeloven.
 Under denne sag, der er indbragt for Voldgiftsnævnet  

 for Bygge- og Anlægsvirksomhed ved klageskrift modtaget den 12. maj  

 1999, har klageren nedlagt påstand om, at indklagede tilpligtes at  

 betale 434.826,25 kr. med en rente svarende til sædvanlig procesrente  

 af 1.437.500 kr. fra den 27. november til den 4. januar 1999, af 320.000 kr.  

 fra den 23. december 1998 til den 27.marts 1999, af 305.000 kr. fra den 23.  

 december 1998 til betaling sker, af 71.176,25 kr. fra den 5. februar 1999 til  

 betaling sker og af 58.650 kr. fra den 19. marts 1999 til betaling sker.
 Indklagede har påstået frifindelse.
 Ifølge tilbudsliste af 30. juni 1998 tilbød  

 klageren at udføre hovedentreprise vedrørende klagerens  

 modernisering af indklagedes ejendom for i alt 2.104.441 kr.
 Ifølge de af tegnestuen udarbejdede  

 "Fællesbetingelser og Arbejdsbeskrivelse" skulle arbejdet  

 udføres i henhold til AB 92. Der var for forsinkelse fastsat en dagbod  

 på 4.000 kr. pr. dag, idet bygherren dog var berettiget til at vente  

 med opgørelse af dagbodskrav til aflevering var foretaget.
Om fugereparationer var det i arbejdsbeskrivelsen  

 angivet; "Udkradsning af fuger i facademurværk inkl.  

 udfugning.
Fugning skal fremstå i farve og kvalitet som eksisterende  

 fuge.
Fugeområder er spredte og mindre.
Arealet er angivet til 25  

 m2." Om opmåling var det i arbejdsbeskrivelsen  

 angivet; " Mål på nye vinduer fastlægges ud  

 fra murermål, således at der regnes med en gennemsnitsfuge  

 på 12 mm. hele vejen rundt.
Der må højst udvises  

 afvigelser på +/- 6 mm.
Det må påregnes, at enkelte  

 murhuller vil udvise ekstraordinære store målafvigelser,  

 således at vinduerne må udføres i special  

 mål." Om vinduestilpasning og følgereparationer var det i  

 arbejdsbeskrivelsen anført; "Nye vinduer udføres med tilpasning mod  

 eksisterende vinduespladser.
Alle tilpasningsarbejder mod pudsede false,  

 fliser og lysningspaneler m.v. er indeholdt." Om prøvevinduer er det i arbejdsbeskrivelsen  

 anført; "Der produceres og leveres, samt isættes  

 prøveelement med alle fornødne biydelser inkl. fuger mellem  

 vinduer og omgivelser, tilslutning til eksisterende paneler  

 ekstrareparationer m.m.
Prøvevinduet skal før den egentlige  

 montering synes og godkendes af bygherre, samt hans tilsyn, og  

 prøverne vil herefter være at betragte som standard for hele  

 entreprisen." Om fugemateriale er det i arbejdsbeskrivelsen  

 anført; "Fuge til udvendige fuger er X fugebånd,  

 grå.
Mineraluld til stopning omkring vinduer og døre skal  

 være af mærket X." Om spalteventiler er det i arbejdsbeskrivelsen  

 anført; "Der monteres spalteventiler i alle vinduer.
I  

 kvalitet som X-ventil." Om efterreparationer, rengøring m.v. er det i  

 arbejdsbeskrivelsen anført; "Der skal foretages alle nødvendige  

 efterreparationer vedrørende såvel nye som eksisterende  

 bygningsdele, som måtte blive beskadiget under arbejdets  

 udførelse, og prisen herfor skal være indeholdt i tilbuddet.
I  

 særlige tilfælde, hvor de eksisterende bygningsdele er beskadiget  

 før arbejdets udførelse eller er af en sådan  

 beskaffenhed, at skader ikke kan undgås, skal tilsynet tilkaldes,  

 så fremgangsmåde og afregning kan aftales før arbejdets  

 igangsætning.
Efter afsluttet montage og efterreparation foretages  

 omhyggelig oprydning og rengøring både ude og inde.  

 Støvsugning fordres inde.
Døre og vinduer afleveres rengjorte,  

 inkl. rudepolering.
Om 10 stk. kviste, zinktage og  flunker er det i  

 arbejdsbeskrivelsen anført; "Nødvendig reparation af zink og bly på  

 kvisttage og  flunker i forbindelse med tagudskiftning.
Alternative priser  

 oplyses men medtages ikke i sammentælling.
Levering og montering af  

 zinktage og  flunker samt blyinddækning.
Inkl. underpap.
Zink  

 udføres med stående false hhv. blindfalse." Om plast- og netafdækning er det i  

 arbejdsbeskrivelsen anført; "Levering og montering af nødvendig  

 plastafdækning på stillads i fuld højde mod gade.
Levering  

 og montering af nødvendig netafdækning på stillads i fuld  

 højde mod øvrige facader." Generelt om stillads er i arbejdsbeskrivelsen bl.a.  

 anført:
"Stilladset udføres med kasseskærm for  

 tagarbejde.
Der skal være tæt forbindelse på øvre  

 dæk mod facade og bagfacade, idet arbejde nedenunder skal kunne  

 foregå samtidigt." Der var vedlagt en tidsplan til arbejdsbeskrivelsen,  

 hvorefter tag og facadearbejder skulle påbegyndes mandag den 31. august  

 1998 med endelig aflevering fredag den 30. oktober 1998.
Ved sin underskrivelse af kontrakten den 16. juli 1998 tog  

 klageren forbehold for tidsplanen, idet den skulle reguleres efter den  

 endelige leveringsplan for vinduerne.
Ved skrivelse af 18. september 1998  

 vendte klageren tilbage hertil:
"Hermed fremsendes tidsplan for ovennævnte sag.  

 I udbudsmaterialet er rammetidsplanen 9 uger, hvilket medfører at  

 arbejdet nu skal afsluttes i uge 48. Tidsplanen er flyttet et par dage pga.  

 afklaringer i projektet, som yderligere medfører en  

 tidsforlængelse.
Jeg vil imidlertid prøve at forcere byggeriet  

 ved at opmande pladsen, men dette vil jeg først have overblik over  

 senere." Ifølge en af tilsynet den 23. september 1998  

 udarbejdet tidsplan skulle arbejdet påbegyndes mandag den 28. september  

 1998 med aflevering onsdag den 25. november 1998.
 Det var mellem klageren og tilsynet aftalt, at tilsynet  

 på en facadetegning skulle angive, hvor fuger ønskedes udbedret.  

 Denne facadetegning blev modtaget af klageren den 7. december 1998 kl.  

 14.
Under byggeriet har klageren ifølge  

 byggemødereferaterne ved flere lejligheder anmodet om  

 fristforlængelse på grund af vejrliget.
Ved byggeriets afslutning  

 havde klageren således stillet krav om 18 vejrligsdage, hvoraf tilsynet  

 alene godkendte 10 dage som fristforlængelse.
Det er i det sidste  

 byggemødereferat for den 21. december 1998 om byggeriets stade  

 anført:
"Alle udvendige arbejder er meldt færdige d.d.  

 Understrygning på havehuset er ikke påbegyndt.
Mangelsudbedring  

 pågår.
Samlet tidsplan er 5 arbejdsdage forsinket." Ved byggemødereferat for den 21. december 1998 blev  

 der samtidig indkaldt til afleveringsforretning fredag den 8. januar 1999 kl.  

 8.30.
 I forbindelse med afleveringsforretningen den 8. januar  

 1999 udarbejdede tilsynet en afleveringsprotokol, som blev fremsendt til  

 indklagede til underskrift.
 Indklagede ønskede ikke at underskrive, og  

 protokollen er aldrig returneret til tilsynet i underskrevet stand.
 I stedet har indklagede senere selv udarbejdet lister over  

 mangler, som klageren for størstedelen har udbedret, uanset den  

 anvendte fremgangsmåde i forbindelse med byggeriets afslutning.
 Der har ikke været afholdt syn og skøn.
 Voldgiftsretten har efter indklagedes begæring i  

 forbindelse med den mundtlige forhandling besigtiget ejendommen.
 Der er afgivet forklaringer af klager, en  

 bygningskonstruktør, af tegnestuen der har udført tilsyn under  

 byggeriet samt af indklagedes kasserer.
Klager har bl.a. forklaret, at han som foreskrevet har  

 leveret nødvendig netafdækning.
Der var ikke tagreparationer  

 på baghuset, og han brugte i stedet kasser til afdækning.
Det var  

 allerede ved prøvevinduets opsætning klart, at det foreskrevne  

 fugebånd ikke kunne anvendes på grund af tilstedeværelsen  

 af profiljern.
Ejendommen var ikke symmetrisk opført, således at  

 flere af vindueshullerne var skæve.
Hertil kom, at fugen i siden  

 på karnapvindue oprindeligt var muret sammen med hjørnejern.
Man  

 måtte derfor afhugge en del af de omgivne mursten.
Derfor fik man i  

 realiteten valget mellem at udføre arbejdet på disse vinduer  

 pænt enten udvendigt eller indvendigt.
Et vist tagophængt vindue  

 er nogle steder udskiftet med et sidehængt vindue af hensyn til  

 vinduespudsning.
I de gamle vinduer på trapperne var der ornamentglas.  

 Boligforeningens formand ønskede, at de nye vinduer skulle ligne de  

 gamle.
Derfor blev der ikke sat klart glas i.
Fugerne på ydermuren er  

 repareret efter arkitektens tegninger, men i videre omfang end efter  

 beskrivelsen.
Arkitekten godkendte overfor murerformanden fugefarven af  

 hensyn til eventuel senere sandblæsning af facaden.
Der blev  

 udført murerreparationer efter udtagning af gammelt vindue i  

 køkkener og baderum.
Dette blev af ham prissat til 15.000 kr. for  

 forhus og senere 15.000 kr. for baghus.
I disse priser havde han forlods  

 fratrukket 5.000 kr. for ødelagte fliser.
Arbejdet er udført af  

 en fremmed murer, som han havde bestilt.
Der var ikke baderum i baghuset, men  

 til gengæld flere lejligheder og dermed flere køkkener.
Han har  

 sendt faktura på 10.000 kr. for 10 kvisttage, der måtte  

 omlægges/tilpasses.
Der er anvendt mindst 6 svendetimer og materialer  

 pr. kvist.
Der var arkitekten, der havde kontakten til vinduesfirmaet.  

 Vinduesleverancen blev forsinket, da leverancerne skete i  

 rækkefølge.
Den forsinkelse, der derved skete, er ikke blevet  

 godskrevet ham.
Normale vejrligsdage for årstiden er ikke indeholdt i  

 tidsplanen.
Arkitekten har ikke under byggeriet talt om dagbod.
Han har  

 udbedret de mangler, som er blevet påpeget, men desuagtet er hans  

 garanti på 383.999 kr. ikke blevet nedskrevet.
Der har ikke været  

 afholdt 1 års gennemgang.
Bygningskonstruktøren har bl.a. forklaret, at han  

 er uddannet bygningskonstruktør.
Rundinger, sætninger og  

 skæve konstruktioner i øvrigt var årsagen til, at  

 fugebredden måtte fraviges.
Dette er accepteret, da man simpelthen var  

 nødt til det.
På grund af den ændrede fugebredde  

 måtte den foreskrevne fuge også ændres.
Gamle  

 stålvinduer viste sig at være bygget ind i murværket.
Han  

 har i december fremsendt en tegning over de sætningsrevner, der skulle  

 repareres.
Han husker ikke diskussion om fugefarve i denne forbindelse.  

 Bestyrelsen var uenig indbyrdes om trappevinduernes udseende.
Arbejdet  

 på kvistflunkerne og murreparationerne ved køkkener og baderum  

 var for dyrt, men han husker ikke detaljer herom.
Vejrliget var kropumuligt i  

 perioden.
Vinduerne kom ikke til tiden.
Han mente derfor, at man måtte  

 se væk fra 10 dage.
Der blev ikke talt om at fremsætte  

 dagbodskrav.
Han husker ikke, hvorfor bygherren ikke ville underskrive  

 afleveringsforretningen.
Hans firma har omkring 30.000 kr. til gode hos  

 bygherren.
Et bestyrelsesmedlem har bl.a. forklaret, at han har boet  

 i ejendommen fra 1991 og været medlem af bestyrelsen fra 1995. Han har  

 deltaget i hele byggesagen.
De udførte fuger er ikke særlig  

 kønne.
Nogle steder er der ikke isat fugemasse.
Ved karnapper kunne  

 fuger have været afløst af alu-profiler.
Han husker ikke, om han  

 har nævnt dette under byggemøderne.
De reparerede fuger har  

 forkert farve.
Dette har han sagt under byggemøderne, men det  

 fremgår desværre ikke af referatet.
Alle er tilfredse med de  

 sidehængte badeværelsesvinduer.
Tidligere var der matteret glas  

 på trapper, og af hensyn til lyset ønskede man nu klart glas.  

 Dette ønske er ikke efterkommet.
Man har derfor ventet med den  

 endelige stillingtagen for at vurdere lyset på trappen.
Der er nu  

 enighed om, at der er for lidt lys på trappen.
Det drejer sig om 4-5  

 vinduer.
Karnapmurreparationer og skifter under vinduer ønsker man  

 ikke at betale som ekstraarbejder, idet arbejderne er indeholdt i  

 udbudsmaterialet.
I brøstningerne er der indlagt  

 "isoleringsposer" som ikke fungerer.
Disse "poser" vil  

 forhindre en fremtidig isolering.
Der var under byggeriet konstant roderi  

 på byggepladsen.
Bestyrelsen ville ikke underskrive  

 afleveringsforretningen i januar 1999, fordi der var flere mangler, end  

 arkitekten anførte.
Bod blev indirekte diskuteret på  

 byggemøderne, da man diskuterede vejrligsdage.
Han ved ikke, hvorfra  

 indklagedes opgørelse af dagbodskrav kommer.
Klageren har til støtte for sin  

 påstand nærmere anført, at der ikke har været  

 afholdt syn og skøn.
Derfor kan indklagede ikke fremkomme med  

 indsigelser mod hverken kvaliteten af det udførte arbejde eller  

 prissætningen, jf. købelovens § 5. Indklagedes krav må  

 derfor anses som udokumenterede.
Indklagedes opgørelse af dagbodskrav  

 er helt tilfældig.
Allerede i arkitektens opgørelse mangler  

 sædvanlige vejrligsdage, forsinkelse med levering af vinduer og tegning  

 af sætningsrevner, der skulle udbedres.
Da krav ikke er fremsat under  

 byggeriet, må kravet på dagbod være udelukket.
Indklagede har til støtte for sin  

 påstand om fuldstændig kompensation nærmere anført,  

 at der er mangler ved fugning omkring vinduer, trappevinduer,  

 badeværelsesvinduer, farve på udbedring af sætningsfuger,  

 opsætning af net samt en række andre mangler eller forkert  

 prissætning.
Herudover har indklagede anført, at det oprindeligt  

 fremsatte dagbodskrav på minimum 30 dage i hvert fald kan gøres  

 gældende for 5 dage.
 Voldgiftsretten skal udtale:
 Da der ikke har været afholdt syn og skøn  

 under sagen, er voldgiftsretten afskåret fra at tage stilling til, i  

 hvilket omfang der måtte foreligge mangler, ligesom voldgiftsretten er  

 afskåret fra at tage stilling til klagerens prissætning.
Voldgiftsretten finder dog, at klageren ikke har  

 godtgjort, at han har været berettiget til at opsætte andet end  

 klart glas i trappevinduerne.
Udskiftningen hertil skønner  

 voldgiftsretten vil koste 5.000 kr. inkl. moms.
 Voldgiftsretten tager derfor klagerens påstand til  

 følge med fradrag af 5.000 kr.
 Da det ikke er godtgjort, at tilsynet i forbindelse med  

 afleveringsforretningen har begået fejl ved udformningen af  

 afleveringsprotokollen, må indklagedes afvisning af at underskrive  

 protokollen anses som uberettiget, således at aflevering anses for sket  

 den 8. januar 1999.
 Thi bestemmes:
 Inden 14 dage skal indklagede betale 429.826,25 kr. med en  

 rente svarende til sædvanlig procesrente af 1.437.500 kr. fra den 27.  

 november til den 4. januar 1999, af 320.000 kr. fra den 23. december 1998 til  

 den 27. marts 1999, af 305.000 kr. fra den 23. december 1998 til betaling  

 sker, af 71.176,25 kr. fra den 5. februar 1999 til betaling sker og af 53.650  

 kr. fra den 19. marts 1999 til betaling sker samt voldgiftssagens  

 omkostninger med 25.000 kr.
 Inden samme frist skal indklagede til  

 Voldgiftsnævnet for Bygge- og Anlægsvirksomhed betale  

 nævnets omkostninger efter særskilt opgørelse.
