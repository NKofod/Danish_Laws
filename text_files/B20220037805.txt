Bekendtgørelse om erhvervsuddannelsen inden for autohjælp I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Transporterhvervets Uddannelser (TUR) fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen inden for autohjælp har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Almindelig autohjælp på køretøjer.
 2) Grundlæggende redningsarbejde og sikring af arbejdssted.
 3) Assistere ved redningsarbejde på skadested.
 4) Anhugning og bjærgning med spil.
 5) Udrykningskørsel, autohjælp.
 6) Kundeservice og konflikthåndtering.
 Stk. 2. Eleven og lærlingen skal nå de uddannelsesmål, som er fastsat for specialet, jf. stk. 3.
 Stk. 3. Uddannelsen indeholder specialet autohjælp, niveau 4 i den danske kvalifikationsramme for livslang læring.
Varighed § 2. Uddannelsen varer 3 år, jf. dog stk. 3. Uddannelsens varighed er inklusive grundforløbets 1. og 2. del, på hver 20 uger, og hovedforløbet.
 Stk. 2. For lærlinge, der gennemfører uddannelsen som erhvervsuddannelse for unge, varer uddannelsens hovedforløb 2 år.
 Heraf udgør skoleundervisningen 30 uger fordelt på mindst tre skoleperioder.
Stk. 3. For elever og lærlinge, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb 1 år 11 måneder.
Heraf udgør skoleundervisningen 26 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2 (euv2), i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, medmindre andet fremgår af stk. 5, opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan gengive normalt forekommende arbejdsopgaver inden for brancheområdet samt kunne udføre grundlæggende arbejdsopgaver.
 2) Eleven eller lærlingen kan gengive de grundlæggende regler og normer omkring arbejdsforhold, arbejdstidsregler, køre-/hviletidsregler, vagtplaner, m.v. inden for brancheområdet.
 3) Eleven eller lærlingen kan under vejledning anvende og betjene normalt forekommende hjælpeudstyr herunder gaffeltruck, løftevogn samt hydraulisk hjælpeudstyr på en sikker og ansvarsbevidst måde ud fra simple beregninger af bl.a. vægt, tyngdepunkt og moment samt udstyrets opbygning og funktion.
 4) Eleven eller lærlingen kan under vejledning udføre daglig kontrol og afrapportering af fejl og mangler på relevante køretøjer og deres hjælpeudstyr jf. færdselslovens regler om kontrol af bilen inden kørsel samt producentvejledninger.
 5) Eleven eller lærlingen kan udføre simpel ruteplanlægning med by- og vejkort, rutetabeller og ruteplanlægningssystemer med og uden GPS ud fra kendskab til relevante transportveje, transportformer og transporttider for forskellige typer af transporter samt basale arbejdstids- og køre/hviletidsregler.
 6) Eleven eller lærlingen kan udføre simple branchespecifikke beregninger til lastsikring ud fra en grundlæggende viden om bl.a. rumfang, vægt, tyngdepunkt, moment, friktion, acceleration, deceleration, centrifugalkraft og balance.
 7) Eleven eller lærlingen kan under vejledning udføre sikkerhedsmæssig korrekt håndtering, surring og stuvning af forskellige relevante/branchespecifikke godsformer på en sikker og ansvarsbevidst måde.
 8) Eleven eller lærlingen kan under vejledning anvende producentvejledninger til at udføre kontrol af det anvendte surringsudstyr.
 9) Eleven eller lærlingen kan udføre simple branchespecifikke beregninger af bl.a. vægt, tyngdepunkt og moment til brug for anhugning og kranarbejde.
 10) Eleven eller lærlingen kan under vejledning samarbejde om sikkerhedsmæssig og ansvarsbevidst korrekt anhugning og kranarbejde af simple (relevante/branchespecifik) byrder med brug af strop, enkelt- og flerpartskæde, wire samt pallegaffel.
 11) Eleven eller lærlingen kan gengive opbygning og funktion af det anvendte anhugningsudstyr samt under vejledning anvende brancherelevante sikkerhedsforskrifter herunder AT-vejledning og producentvejledninger.
 12) Eleven eller lærlingen kan udføre simple beregninger vedrørende kørselsdynamik ud fra kendskab til betydning af køretøjsvægt, hastighed, vejgreb og udsyn samt begreberne reaktionstid, bremselængde og standselængde.
 13) Eleven eller lærlingen kan udføre simple branchespecifikke risikovurderinger i forskellige trafikmønstre herunder byområder, landevej, motortrafikvej og motorvej i forhold til forskellige tidspunkter på døgnet, årstider og vejrforhold.
 14) Eleven eller lærlingen kan under vejledning identificere krav og helbredsmæssige forudsætninger som grundlag for relevante kørekortskategorier ifølge kørekortbekendtgørelsen, certifikater m.m. samt evt. øvrige branchespecifikke krav.
 15) Eleven eller lærlingen kan under vejledning opstille mulige uddannelsesveje på baggrund af krav til opnåelse af branchespecifikke kørekort, certifikater samt øvrige krav ud fra en vurdering af egne muligheder og ønsker.
 16) Eleven eller lærlingen kan gengive logistikstyringsprincip til forskellige enkle branchespecifikke arbejdsopgaver ud fra kendskab til grundlæggende logistikbegreber og styringsprincipper herunder bl.a. Supply Chain Management, Lean og Kaizen.
 17) Eleven eller lærlingen kan gengive relevante forsyningskæders led og indbyrdes afhængighed herunder varens vej fra leverandør til slutbruger.
18) Eleven eller lærlingen kan gengive grundlæggende principper til optimering af arbejdsprocesser inden for jobområdet i enkeltstående jobfunktioner og i samarbejdsrelationer f.eks.
ABC-analyse og med baggrund i basalt kendskab til ny teknologi i branchen.
 19) Eleven eller lærlingen kan gengive principper for god kundeservice og kundekontakt i forhold til situationen og modtageren herunder interne, eksterne og potentielle kundegrupper både verbalt og nonverbalt.
 20) Eleven eller lærlingen kan demonstrere kendskab til grundprincipper i serviceorienteret kundebetjening, f.eks. i forbindelse med vareudlevering/-modtagelse, telefonekspedition, reklamationer og andre serviceopgaver samt i forhold til kunder, der kræver særlig opmærksomhed og serviceniveau.
 21) Eleven eller lærlingen kan gengive den danske model herunder arbejdsmarkedets parter, parternes rolle og kompetencefordeling, arbejdsgivernes ledelsesret samt de faglige organisationers og A-kassers rolle i forbindelse med løn og arbejdsvilkår.
 22) Eleven eller lærlingen kan under vejledning identificere og vurdere egen rolle og muligheder i henhold til gældende pligter og rettigheder på arbejdsmarkedet, herunder udføre basal kontrol af time- og lønsedler.
 23) Eleven eller lærlingen kan gengive videre- og efteruddannelsesmuligheder inden for transportområdet, herunder arbejdsmarkedsuddannelserne, korte videregående uddannelser og videregående voksenuddannelse i forhold til egen jobfunktion samt livslang læring.
 24) Eleven eller lærlingen kan under vejledning identificere faktorer, som påvirker arbejdsmiljø, bidrage til arbejdspladsvurdering (APV) samt medvirke til at sikre eget og andres fysiske og psykiske arbejdsmiljø.
 25) Eleven eller lærlingen kan gengive reglerne omkring farligt gods i forbindelse med af- og pålæsning, lager-/terminalarbejde samt dokumentbehandling af farligt gods (ADR kapitel 1.3) i forhold til relevante jobfunktioner.
 26) Eleven eller lærlingen kan anvende basal IT på grundlæggende niveau herunder tekstbehandling, regneark, kalenderfunktion, internet, mail, søgefunktioner.
27) Eleven eller lærlingen kan betjene grundlæggende branchespecifikke informationsteknologiske værktøjer på basalt niveau f.eks.
IT-lagerstyring, fotodokumentation m.m., samt gengive funktion af specialespecifikt udstyr og genfortælle, hvordan informationsteknologi bruges inden for branchen.
 Stk. 3. Eleven eller lærlingen skal have gennemført følgende grundfag på følgende niveau:
 1) Naturfag på F-niveau.
 2) Dansk på F-niveau.
 Stk. 4. Eleven eller lærlingen skal have opnået følgende certifikater eller lignende:
1) Gaffeltruckførercertifikat kategori B, jf.
Arbejdstilsynets regler.
2) Kompetencer svarende til Førstehjælp på erhvervsuddannelserne inkl.
Færdselsrelateret førstehjælp efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
4) Varebilschaufføruddannelsesbevis (VUB) jf.
Færdselsstyrelsens regler.
 Stk. 5. Elever og lærlinge, der skal gennemføre uddannelsen som erhvervsuddannelse for voksne, jf. § 66 y, stk. 1, nr. 2, i lov om erhvervsuddannelser, er undtaget fra de i stk. 2-4 nævnte krav, hvis de har relevant erhvervserfaring jf. bilag 1 skema 2, punkt 1.
 Stk. 6. Elever og lærlinge, der har gennemført grundforløbet til havne- og terminaluddannelsen, kranføreruddannelsen, lager- og terminaluddannelsen, lufthavnsuddannelsen, togklargøringsuddannelsen samt vejgodstransportuddannelsen har adgang til hovedforløbet på autohjælpsuddannelsen.
Kompetencer i hovedforløbet § 4. Kompetencemålene for hovedforløbet er:
 1) Lærlingen kan udføre autohjælp og bugsering herunder udføre starthjælp, simpel fejlfinding samt mindre nødreparationer på forskellige køretøjers motortyper (benzin, diesel, biobrændstof, hybrid, el, brint og gas) samt deres tilhørende systemer herunder bremse-, køle-, brændstof-, el- samt smøre- og transmissionssystemer samt udføre transport og bugsering af biler og motorcykler på grill- og ladvogn.
2) Lærlingen erhverver kørekort til kategori B, C og C/E samt grundlæggende kvalifikationsuddannelse, jf.
Færdselsstyrelsens regler.
 3) Lærlingen kan udføre normalt forekommende arbejdsopgaver ved redningsarbejde før, under og efter indsats herunder afdækning og afstivning, anvendelse af værnemidler under redningsarbejde i højde, transport og nødaflivning af syge/tilskadekomne mindre dyr, anvendelse og vedligeholdelse af kædesav, kraftpuder og pneumatiske hjælpeværktøjer samt udføre vandskadebekæmpelse.
 4) Lærlingen kan udføre almindelig bjærgning ved hjælp af bjærgningsudstyr på ladvogn eller bjærgningskøretøj herunder anvende spil med SWL/WLL på op til 15 ton.
 5) Lærlingen kan foretage den nødvendige vedligeholdelse af køretøjer beregnet til jobområdet autohjælp herunder ladvogn, bjærgningskøretøj samt afmærkningsvogn (mobil afspærring).
 6) Lærlingen kan indgå i redningsberedskabet på et skadested herunder udføre håndtering, transport og opsætning af afmærkningsmateriel samt afmærkningsvogn af typerne: selvkørende, trailer og stationære til afspærring af vejbane og sikring af skadested under overholdelse af retningslinjer for vejen som arbejdsplads, autohjælp jf. Bekendtgørelse om afmærkning ved reparation eller fjernelse af havarerede køretøjer på motorvej m. v.  samt indgå i korrekt samarbejde med politi, sygehusvæsen samt anden offentlig myndighed.
 7) Lærlingen kan udføre hensigtsmæssig udrykningskørsel af køretøjer under og over 3500 kg på grundlag af teori om kørselsdynamik, trafikadfærd og de særlige ulykkes- og risikoforhold, der er forbundet med udrykningskørsel og gennem praktiske øvelser i køreteknik på et køreteknisk anlæg godkendt af Færdselsstyrelsen.
 8) Lærlingen kan udføre korrekt udrykningskørsel af køretøjer under og over 3500 kg på offentlig vej, på grundlag af bestemmelser fastsat i færdselsloven og i bekendtgørelse om udrykningskørsel.
 9) Lærlingen kan udføre korrekt og hensigtsmæssig kundeservice på dansk og engelsk ud fra branchens standarder.
 10) Lærlingen kan afværge konfliktsituationer på en faglig, sikkerhedsmæssig og professionel måde ud fra viden om afværgelse, nedtrapning og forebyggelse af uhensigtsmæssige konflikter.
 11) Lærlingen kan anvende kompetencer opnået i grundfaget samfundsfag niveau F, i jobmæssige og almene sammenhænge.
 12) Lærlingen kan anvende transportspecifikt fremmedsprog i arbejdsmæssige sammenhænge.
 13) Lærlingen kan anvende naturfaglige beregningsmetoder i forbindelse med bjærgning og bugsering.
 14) Lærlingen kan udføre en eller flere af følgende arbejdsfunktioner: national og international transport, kørsel med modulvogntog, kundeservice og konflikthåndtering, særtransport, blokvognskørsel, dyretransport, ADR, kranarbejde samt avanceret bjærgning og bugsering af køretøjer over 3500 kg, grundlæggende indsats brand, sygetransport, kvalifikation til persontransport i mindre køretøjer, bådtjeneste ved kystredning, personlig sikkerhed ved arbejde i højden, offentlig servicetrafik og rustvognskørsel.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen i samarbejde med det faglige udvalg.
Prøven består af en praktisk opgave og en mundtlig prøve.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af prøven være i besiddelse af de i § 4, stk. 1, nr. 2 og nr. 6 nævnte kørekort og certifikater, jf. § 4 stk. 1. Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om besiddelse af kørekort og certifikater inden prøvens aflæggelse.
Stk. 2. Den praktiske opgave og den mundtlige prøve er uafhængige af hinanden.
Skolen fastsætter rækkefølge af delprøverne.
Den praktiske opgave løses af lærlingen inden for en varighed af 3 timer.
Opgaven findes ved lodtrækning mellem valgmuligheder stillet af skolen.
Den mundtlige prøve løses af lærlingen inden for en varighed af 45 minutter, hvoraf de 25 minutter er forberedelse.
Prøvespørgsmålet findes ved lodtrækning mellem valgmuligheder stillet af skolen.
Ved bedømmelsen afgiver eksaminator og censor en samlet karakter, der fremkommer som et gennemsnit af karakteren for den praktiske opgave og den mundtlige prøve.
Karakteren i den praktiske opgave tæller dobbelt.
Karakteren for hver af prøverne skal være mindst 02.
 Stk. 3. Den praktiske opgaves grundelementer er:
 1) Mål og krav for den praktiske opgave er, at lærlingen skal kunne planlægge, dokumentere og gennemføre den praktiske opgave på et højt fagligt niveau svarende til uddannelsens kernefaglighed ud fra kompetencemål § 4, stk. 1, pkt. 1, 3, 4, 5 og 6, herunder ved valg af opgaveløsning, hjælpeudstyr og materialer.
 2) Eksaminationsgrundlag er den lodtrukne opgave.
 3) Bedømmelsesgrundlag er lærlingens udførsel af den praktiske opgave.
 4) Bedømmelseskriterierne for bedømmelsen af prøven danner baggrund for en helhedsvurdering af målopfyldelsen og er følgende:
 a) Lærlingens evne til at udføre opgaven ved inddragelse af relevante teorier, metoder, hjælpeudstyr, procedure og lovgivning, eventuel ved dialog med eksaminator.
 b) Lærlingens evne til at udføre opgaven på en arbejdsmiljø- og sikkerhedsmæssig forsvarlig måde.
 c) Lærlingens evne til at demonstrerer kvalitet, hurtighed og rutine i udførelsen af opgaven.
 d) Lærlingens evne til at redegøre for valg af løsning.
 Stk. 4. Den mundtlige prøves grundelementer er:
 1) Mål og krav for den mundtlige prøve er, at lærlingen skal kunne planlægge og argumentere i sin fremlæggelse af prøvespørgsmålet på et højt fagligt niveau svarende til uddannelsens kompetencemål § 4, stk. 1, pkt. 1, 3, 4, 6 og 7.
 2) Eksaminationsgrundlaget er det lodtrukne prøvespørgsmål.
 3) Bedømmelsesgrundlaget er lærlingens mundtlige præstation ved prøven.
 4) Bedømmelseskriterierne for bedømmelsen af prøven danner baggrund for en helhedsvurdering af målopfyldelsen og er følgende:
 a) Lærlingens evne til at inddrage relevante praksiserfaringer.
 b) Lærlingens evne til at redegøre for samarbejdsrelationer ved redningsarbejde på skadesteder.
 c) Lærlingens evne til at inddrage relevante teoretiske forklaringer, viden, procedurer og lovgrundlag.
 d) Lærlingens evne til at argumentere fagligt.
 e) Lærlingens evne til at reflektere over faglig praksis.
Stk. 5. For at der kan udstedes skolebevis, skal lærlingen have bestået alle de obligatoriske uddannelsesspecifikke fag samt de valgfri specialefag herunder arbejdsmarkedsuddannelser på hovedforløbet.
Lærlingen skal mindst have opnået beståkarakter som gennemsnit af karakterer for alle fag i hovedforløbet samt mindst have opnået beståkarakter i den afsluttende prøve, jf. stk. 1-4. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres den samlede karakter for svendeprøven.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
