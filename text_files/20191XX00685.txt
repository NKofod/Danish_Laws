Skriftlig fremsættelse (14. april 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik (Forlængelse af 12 måneders perioden i 225-timersreglen som følge af covid-19) (Lovforslag nr.
L 169) Covid-19 situationen betyder, at Danmark på mange måder er lukket ned.
Dele af den beskæftigelsesrettede indsats i jobcentrene og de generelle rådighedsregler i kontanthjælpssystemet er blevet midlertidigt suspenderet.
Det er gjort for at sikre, at situationen ikke går ud over bl.a. nogle af de mere udsatte borgere i vores samfund.
Der er imidlertid ikke suspenderet fra kravene i 225-timersreglen, som betyder, at modtagere af kontanthjælp m.fl. kan få nedsat deres ydelse, hvis de ikke har 225 timers beskæftigelse inden for en 12-måneders periode.
Modtagere af kontanthjælp kan dermed få nedsat hjælpen, hvis de ikke opfylder 225-timersreglen, fordi de ikke kan fastholde eller finde beskæftigelse.
 Lovforslagets formål er at sikre, at 12 måneders perioden til opfyldelse af det skærpede rådighedskrav om 225 timers ordinært og ustøttet arbejde forlænges i perioden, hvor den almindelige rådighedsforpligtelse og beskæftigelsesindsatsen er suspenderet.
Med lovforslaget indføres derfor en bestemmelse om, at perioden 9. marts til 9. juni 2020 skal anses for en forlængelsesgrund på linje med øvrige grunde, der kan forlænge perioden til optjening af 225 timers arbejde.
Personer, der er omfattet af 225-timersreglen, men endnu ikke har fået nedsat hjælpen, får derfor ikke nedsat hjælpen i denne periode.
Med forslaget indføres det, at hvis kommunen forud for lovens ikrafttræden har truffet en afgørelse om, at hjælpen nedsættes eller bortfalder, fordi modtageren ikke har indfriet kravet om 225 timers arbejde, men hvor afgørelsen endnu ikke er effektueret, skal kommunen tilbagekalde afgørelsen.
Kommunen skal samtidig skriftlig orientere personen om, at der er grundlag for en udskydelse af bortfaldsdatoen som følge af forlængelsen af 12 måneders perioden.
 Personer, der allerede har fået nedsat hjælpen som følge af 225-timersreglen før 9. marts 2020, vil ikke i suspensionsperioden få sat ydelsen op til hidtidigt niveau.
 Personer, der måtte få ordinære arbejdstimer i suspensionsperioden, kan tælle disse med til opfyldelse af arbejdskravet på 225 timer.
 Nye ansøgere om hjælp vil ikke blive omfattet af 225-timersreglen i perioden 9. marts til 9. juni 2020, da beskæftigelsesindsatsen er delvist suspenderet i en periode, og der derfor ikke skal holdes jobsamtaler, hvor kommunerne kan vurdere, om en person skal være omfattet af 225-timersreglen.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Lovforslagets hastende karakter er også årsagen til, at lovforslaget ikke har været sendt i høring, og at det ikke har været muligt at sikre vedtagelse af lovforslaget senest 4 uger før den 1. januar eller den 1. juli.
 Det foreslås, at loven træder i kraft ved bekendtgørelsen i Lovtidende.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
