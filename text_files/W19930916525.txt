Ankestyrelsens principafgørelse O-111-93 om handicappet barn - aflastning - ferieophold - sommerlejr - merudgifter ved forsørgelsen Resume:
 Et ophold i en særlig sommerlejr for handicappede børn kunne ikke anses for aflastning, men måtte anses for et ferieophold.
 Udgifter, der lå udover det beløb som forældre med raske børn sædvanligvis betalte for deres børns ophold i en sommerlejr eller lignende, som det offentlige ikke ydede tilskud til, måtte anses for merudgifter ved forsørgelsen, hvortil der kunne ydes hjælp efter bistandslovens § 48.
 Love:
Lov om social bistand - lovbekendtgørelse nr. 829 af 1. oktober 1992 - § 48, stk. 1 Lov om social service - lovbekendtgørelse nr. 979 af 1. oktober 2008 - § 41, stk. 1 Vejledninger:
Socialministeriets vejledning af 3. juli 1987 om hjælp efter bistandslovens § 48 - pkt. 24 Sagsfremstilling:
Forældrene til en 5-årig handicappet dreng søgte om hjælp til dækning af udgifterne ved drengens deltagelse i en uges sommerlejr for fysisk/psykisk handicappede børn.
Prisen var ca. 800 kr pr. dag.
Lejropholdet var arrangeret af amtskommunen.
Drengen var beskrevet som stærkt plejekrævende.
Moderen modtog bl.a. tabt arbejdsfortjeneste efter bistandslovens § 48.
 Kommunen gav afslag på ansøgningen med den begrundelse, at der ikke kunne ydes hjælp til ferieophold i henhold til bistandslovens § 48, og at opholdet i sommerlejren betragtedes som sommerferie for barnet, således at reglerne om aflastning ikke kunne finde anvendelse.
 Ankenævnet tiltrådte kommunens afslag med henvisning til, at der var tale om et sommerferieophold for drengen.
Forældrene henviste i klagen bl.a. til, at ingen forældre med raske børn var nødsaget til at betale et så stort beløb for at give deres barn en uges oplevelser og sig selv en pause.
De betragtede opholdet som ferie for drengen og aflastning for familien.
Kommunen oplyste overfor Ankestyrelsen, at drengen ikke deltog i den ansøgte sommerlejr.
Sagen blev behandlet i principielt møde til afklaring af, om et ferieophold, der finder sted i en særlig lejr med særlige medhjælpere kan betragtes som et aflastningsophold, hvortil der kan ydes hjælp efter bistandslovens § 48.
 Afgørelse:
 Ankestyrelsen fandt, at der i forbindelse med drengens ferieophold i sommerlejr var tale om merudgifter ved forsørgelsen, hvortil der kunne ydes hjælp i henhold til bistandslovens § 48, stk. 1.
 Ankestyrelsen lagde vægt på, at der som følge af drengens handicap var tale om merudgifter i forbindelse med ophold i en særlig sommerlejr, som forældre til raske børn ikke har.
 Der kunne derfor ydes hjælp til de udgifter, der lå udover det beløb, som forældre med raske børn sædvanligvis betalte for deres børns ophold i en sommerlejr eller lignende, som det offentlige ikke ydede tilskud til.
 Ankestyrelsen ændrede således ankenævnets afgørelse og anmodede samtidig kommunen om i forbindelse med en aktuel ansøgning at tagestilling til størrelsen af den hjælp, der kunne ydes til sommer lejren.
