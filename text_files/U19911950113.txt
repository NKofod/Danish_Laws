 Resume(udarbejdet af Socialministeriet) Et flertal blandt dommerne  

 fandt det overvejdende sandsynligt, at tobaksrygning og ikke en arbejdsskade  

 var årsagen til en kronisk lungesygdom, hvorfor der ikke kunne kræves ydelser  

 efter arbejdsskadeforsikringsloven.
Boet efter K.N. (adv.
Svend Paludan-Muller e.o.) mod Den Sociale Ankestyrelse (km.adv. v/adv.
Birthe Eskildsen).
 Erstatning uden kontraktforhold 21.1 og 32.3.
 Ikke krav på ydelse efter arbejdsskadeforsikringsloven.
ØSTRE LANDSRETS DOM 30. JANUAR 1990 (10. AFD.) (Kistrup, Per Sørensen, Allan Molkte Hansen (kst.).
 Sagsøgeren, boet efter K.N., har påstået sagsøgte, Den Sociale  

 Ankestyrelse, dømt til at anerkende, at sagsøgeren har krav på ydelse efter  

 arbejdsskadeforsikringsloven.
 Sagsøgte har påstået frifindelse.
Sagen drejer sig om, hvorvidt en luftvejslidelse, som K.N. pådrog sig i  

 begyndelsen af 70'erne, må antages at skyldes erhvervsmæssige forhold, eller  

 om sygdommen med overvejende sandsynlighed skyldes andre forhold.
K.N., der  

 var født den 24. november 1929, afgik ved døden den 21. februar 1987.
Af en rapport af 25. januar 1982 vedrørende anmeldelse af erhvervssygdom  

 fremgår, at K.N. fra 1963-1975 var ansat hos ---, Skagen.
I rapporten hedder  

 det bl.a.:
»Arbejdet bestod i 8 til 12 timer dagligt hårdt fysisk arbejde i  

 fiskegruber, hvor skadelidte med greb førte industrifisk til transportanlæg  

 til videre bearbejdning.
Denne produktions- og arbejdsproces fandt sted i  

 produktionsbygninger, som nu er nedrevet.
Fig. 4 viser hvorledes  

 produktionsbygningerne har set ud.
Fig. 1 og 2 viser fotografier af person  

 stående i en fiskegrube, når denne er tom.
Der var ofte fisk op til 2 meter  

 over gulvniveau.
Skadelidtes arbejde udførtes stående i fiskegruberne, hvor han skovlede  

 fiskene til transportsnegl.
Fisken var af yderst forskellig kvalitet, og var  

 ved ankomst til fiskegruberne i yderst forskellig forrådnelsestilstand og  

 iblandet betydelig, men vekslende mængder formalin.
Skadelidte må formodes,  

 at have været udsat for betydelige koncentrationer af såvel ammoniakdampe  

 samt formalindampe.
Således tilførtes fiskene i en årrække konstant formalin  

 fra et åbentstående anlæg.
Det har ikke været muligt at få konkrete  

 oplysninger om i hvilke mængder og koncentrationer skadelidte har været  

 eksponeret.
Skadelidte og hans hustru har samstemmigt forklaret, at han under  

 arbejdet i gruberne konstant havde udtalt slimhindeirration i form af rødme  

 og stærkt øget sekretion fra øjne og næseflåd.
Der forekom flere tilfælde med  

 akutte forgiftningsymptomer specielt i form af voldsom opkastning, voldsomme  

 hosteanfald, opspyt og åndedrætsbesvær.
I disse tilfælde var det nødvendigt  

 at forlade fiskegruberne for en tid og lade dem dampe af.
Ovenstående  

 fremstilling har været bekræftet af skadelidtes kolleger.
Under  

 arbejdsprocessen og i arbejdslokalet anvendes ikke personlige værnemidler  

 eller nogen form for kunstig ventilation.
Det fremgår, at der var mulighed  

 for udluftning gennem portene i begge ender af fabrikationshal.
Skadelidte  

 har anført, at han efterhånden udviklede en overfølsomhed overfor fisk  

 specielt tilsat formalin.
Det gav og giver sig endnu udtryk i form af  

 åndenød, hoste og åndedrætsbesvær selv ved let ekposition.
De sidste år  

 tiltagende forpustet, kan ikke gå så langt som tidligere uden hvil, og han  

 kan ikke længere klare selv lettere belastende fysisk arbejde, uden der  

 opstår åndenød.
På grund af de tiltagende gener fra sine luftveje ophørte han  

 i 1975 på --- A/S, og han har siden haft vekslende forefaldende arbejde  

 indenfor fiskeindustrien specielt som filetskærer og fiskekassereparatør.
Når  

 han i nuværende beskæftigelse udsættes for formalindampe, sygemeldes han fra  

 virksomheden, indtil man atter har fisk i produktionen, der ikke er tilsat  

 formalin.
Ovenstående arbejdsprocesser og arbejdspladser, ved hvilken skadelidte var  

 beskæftiget, er ikke længere i anvendelse indenfor fiskeindustrien.  

 Skadelidtes beskrivelse af sin erhvervsmæssige eksposition for formalin og  

 ammoniak, forrådnelsesdampe og andre luftvejsirriterende og  

 sygdomsfremkaldende dampe er bekræftet ved inspektion på resterne af det  

 tidligere produktionsanlæg.
Som anført foreligger der ingen målinger fra det  

 forhenværende anlæg.
Konkluderende må man anse, at skadelidte under sin  

 ansættelse på - -- A/S i tidsrummet 1963 til 1973 har været udsat for en  

 betydelig eksposition for formalindampe, ammoniakdampe og  

 fiskeforrådnelsesdampe.
Denne eksposition kan delvis forklare de symptomer og  

 objektive sygdomsfund, som er gjort hos skadelidte indenfor de sidste  

 år.« Under sagens behandling i Sikringsstyrelsen oplyste Hjørring Sygehus,  

 lungemedicinsk afdeling, hvor K.N. havde været indlagt, at K.N. under sin  

 sidste indlæggelse den 26. februar - 6. marts 1981 havde oplyst, at han røg  

 10-20 cigaretter dagligt, og at han havde røget i mange år.
I en erklæring af 14. oktober 1982 udtalte overlæge J.
Thuesen, Aalborg Sygehus, lungemedicinsk afdeling, bl.a.:
 »Nuværende sygdom:
 Patienten har i perioden 1943-1964 røget ca. 100 g pibetobak om ugen.
 Skiftede herefter til cigaretter med et forbrug på max. 20 stk. om dagen  

 indtil 1981, hvor patienten efter lægeråd reducerede forbruget til 2-3  

 cigaretter dagligt.
 Konklusion:
Patienten har klare symptomer på kronisk obstruktiv lungesygdom i form af  

 kronisk bronchitis og formentlig lungeemfysem.
Han har gennem årene haft et  

 betydeligt tobaksforbrug, som nu er reduceret.
Patienten har i en periode  

 været udsat for dampe fra forrådnede industrifisk og tillige formalindampe  

 uden egentlig beskyttelse af respirationsvejene.
Det er sandsynligt, at hans  

 nuværende obstruktive lungesygdom er resultat af dels mangeårigt  

 tobaksforbrug, dels udsættelse for dampe fra fiskeindustri, specielt ammoniak  

 og formalin.
Anamnestiske angivelser og lungefunktionsprøve tyder på en klar  

 nedsættelse af lungefunktionen.
Der synes at være progression i lungelidelsen  

 bedømt ved patientens sygehistorie.
Patienten virker i øvrigt forslidt og  

 ældet.« Den 28. marts 1983 meddelte Sikringsstyrelsen K.N., at hans lidelse ikke  

 gav ham ret til ydelser efter lov om arbejdsskadeforsikring.
I afgørelsen  

 hedder det bl.a.:
»Det fremgår, at De på Deres arbejde har været udsat for ammoniak og  

 formaldehyd, og at De har bronchitis og formentlig lungeemfysem.
Det fremgår  

 endvidere, at De har haft et vist tobaksforbrug.
Man skal herefter meddele, at lidelsen ikke giver Dem ret til ydelser  

 efter lov arbejdsskadeforsikring, selvom lidelsen er omfattet af fortegnelsen  

 over erhvervssygdomme i § 1 i Sikringsstyrelsens bekendtgørelse af 17.  

 december 1982. Der er herved lagt vægt på, at det må anses for overvejende  

 sandsynligt at lidelsen skyldes andre forhold end de erhvervsmæssige, jfr.  

 lov om arbejdsskadeforsikring § 10, stk. 2.« Sikringsstyrelsens afgørelse blev stadfæstet af Den Sociale Ankestyrelse den 2. april 1984.
Den 20. juni 1984 anmodede Specialarbejderforbundet i Danmark om, at sagen  

 blev genoptaget.
Under den fornyede behandling i Sikringsstyrelsen oplyste  

 K.N.s advokat supplerende, at »patienten under sit arbejde i fiskeindustrien ofte var udsat for en  

 kraftig påvirkning af øjnene med forbigående smerter, kløe og irritation samt  

 recidiverende betændelser i en sådan grad, at synet i perioder var nedsat.
Patienten har fortsat recidiverende irritationstilstande i øjnene med  

 betændelse, hvilket behandles med cloramfenisol.
Patienten er nylig blevet  

 opereret for entrapion palpebrae.« Sikringsstyrelsens afgørelse forelå den 18. marts 1986. I styrelsens  

 skrivelse hedder det bl.a.:
 »Sagen har herefter været forelagt for erhvervssygdomsudvalget, der  

 ved den første forelæggelse ønskede Deres sag forelagt for Retslægerådet, der  

 i brev 25. november 1985 blandt andet har udtalt, at Deres lungesygdom er  

 tidsmæssigt udviklet samtidig med Deres kraftige tobaksrygning og den  

 erhvervsmæssige udsættelse for formalindampe, ammoniakdampe,  

 fiske-forrådnelsesdampe samt muligvis svovlbrinte.
 Rådet har endvidere udtalt, at sammenhængen mellem kronisk obstruktiv  

 lungelidelse og tobaksrygning er veldokumenteret, og at Deres symptomer og  

 karakteren af lungelidelsen ikke adskiller sig fra lungesygdom hos  

 tobaksrygere uden erhvervsmæssig eksposition for de nævnte gasarter.
 Endeligt har rådet udtalt, at der ikke foreligger dokumentation for en  

 sammenhæng mellem eksposition for formalindampe og ammoniakdampe og udvikling  

 af kronisk obstruktiv lungelidelse.
 På dette grundlag har Retslægerådet vurderet, at det må anses for  

 overvejende sandsynligt, at den kroniske lungelidelse skyldes andre forhold  

 end de erhvervsmæssige.
 Retslægerådets udtalelse har været forelagt for erhvervssygdomsudvalget,  

 der har henstillet, at den oprindelige afvisning fastholdes, idet der efter  

 udvalgets skøn ikke er tale om en lidelse, der kan ses som en følge af  

 arbejdet.
Man skal herefter meddele, at styrelsen ikke har fundet grundlag for at  

 ændre de tidligere afgørelser, hvorefter lidelsen ikke begrunder krav på  

 ydelser i henhold til loven.« Den 31. juli 1986 stadfæstede Den Sociale Ankestyrelse Sikringsstyrelsens  

 afgørelse.
 Retslægerådet havde den 25. november 1985 udtalt:
»Det fremgår af sagens akter, at K.N. lider af en kronisk obstruktiv  

 lungelidelse, som har været symptomgivende i hvert fald siden 1970. Han har  

 røget pibe i 21 år samt i tiden 1964 til 1981 røget op til 20 cigaretter  

 daglig, fra 1981 reduceret til 2-3 cigaretter daglig.
I perioden 1964 til  

 1975 har K.N. i forbindelse med sit erhvervsarbejde været udsat for indånding  

 af formalindampe, ammoniakdampe, fiskeforrådnelsesdampe samt muligvis også  

 svovlbrinte, K.N.s kroniske lungesygdom er således tidsmæssigt udviklet  

 samtidigt med såvel kraftig tobaksrygning som erhvervsmæssig udsættelse for  

 de nævnte gasarter.
Sammenhængen mellem kronisk obstruktiv lungelidelse og  

 tobaksrygning er veldokumenteret, og K.N.s symptomer og karakteren af hans  

 lungelidelse adskiller sig ikke fra lungesygdommen hos tobaksrygere uden  

 erhvervsmæssig eksposition for de anførte gasarter.
Endelig foreligger der  

 ikke dokumentation for en sammenhæng mellem eksposition for formalindampe og  

 ammoniakdampe og udvikling af kronisk obstruktiv lungelidelse.
På dette  

 grundlag er det Retslægerådets vurdering, at det må anses for overvejende  

 sandsynligt, at K.N.s kroniske lungesygdom skyldes andre forhold end de  

 erhvervsmæssige.« Under sagens behandling i landsretten har arbejdslæge Rolf Petersen,  

 Arbejdstilsynet, afgivet følgende udtalelse af 8. december 1987:
»Formaldehyd virker ætsende på hud og slimhinder.
Ved udsættelse for  

 formaldehydholdig luft opstår irritation i øjne og luftveje, der viser sig i  

 form af øjensvie, tåreflåd, næsesvie, næseflåd samt hoste og eventuelt  

 vejrtrækningsbesvær.
Udsættelse for høje koncentrationer  

 (forgiftningstilfælde) kan give alvorlige beskadigelser af slimhinderne i  

 luftrørene, og meget høje koncentrationer kan være dødelige.
Hvordan lang tids udsættelse for formaldehyddampe virker på luftvejene hos  

 mennesket vides ikke, da der ikke er foretaget undersøgelser heraf.
Efter 3  

 måneders udsættelse af rotter og kaniner fandtes bronkitis forandringer i  

 luftrørene.
 Andre irritative stoffer kan fremkalde kronisk bronkitis og nedsat  

 lungefunktion (emfysem). Det må derfor antages, at langvarig udsættelse for  

 formaldehyd også kan fremkalde kronisk bronkitis og nedsat lungefunktion  

 (emfysem) hos mennesket.
 Akutte forgiftningstilfælde i udsættelsesperioden kan yderligere forværre  

 beskadigelserne i luftvejene.
 Udsættelse for formaldehyd kan også fremkalde overfølsomhedsreaktion i  

 luftvejene, der viser sig ved vejrtrækningsbesvær (astma). Kronisk astma kan  

 udvikle sig til varig nedsættelse af lungefunktionen (emfysem).
Ammoniak virker ligesom formaldehyd ætsende på hud og slimhinder.
Ved  

 udsættelse for ammoniakholdig luft opstår der irritation i øjne og luftveje,  

 der viser sig i form af øjensvie, tåreflåd, næsesvie, næseflåd, hoste og  

 eventuelt vejrtrækningsbesvær.
 Udsættelse for meget høje koncentrationer (forgiftningstilfælde) kan være  

 dødelige eller kan hos de overlevende fremkalde varige skader på luftvejene i  

 form af vejrtrækningsbesvær.
 Hvordan lang tids udsættelse for ammoniakdampe virker på mennesket vides  

 ikke, da der ikke er foretaget undersøgelser heraf.
Som for andre luftvejsirritanter må det antages, at langvarig udsættelse  

 for ammoniak kan fremkalde kronisk bronkitis og nedsat lungefunktion  

 (emfysem). Akutte forgiftningstilfælde i udsættelsesperioden kan yderligere  

 øge beskadigelserne i luftvejene.
Af sagen fremgår, at der fra  

 industrifiskene er kommet andre stoffer fra forrådnelsesprocesserne.
Et kendt  

 forrådnelsesprodukt er svovlbrinte, der også kan fremkalde irritation af  

 slimhinderne i luftvejene.
 Tobaksrygning er forbundet med risiko for kronisk bronkitis og nedsat  

 lungefunktion (emfysem). Risikoen øges jo større tobaksforbruget har været.
 I tilfælde, hvor rygere udsættes for stoffer, der kan fremkalde kronisk  

 bronkitis og nedsat lungefunktion (emfysem), vil tobaksrøgen og stofferne  

 tilsammen fremkalde mere bronkitis og emfysem end tobaksrøg alene.
I disse tilfælde må de luftvejsirriterende stoffer derfor udgøre en del af  

 årsagen til sygdommen.
Hvor stor denne andel er, må bedømmes ud fra, hvor  

 høje koncentrationer stofferne er forekommet i, og hvor lang tid udsættelsen  

 har fundet sted.
Endvidere må der med i vurderingen indgå en bedømmelse af,  

 om der i udsættelsesperioden har været tale om egentlige  

 forgiftningstilfælde, der kan have øget virkningen.
Hvis sygdommen skyldes, at en overfølsomhed over for formaldehyd har  

 fremkaldt kronisk astma med nedsat lungefunktion (emfysem) må hovedårsagen  

 til sygdommen anses for at være formaldehyd.« Sagsøgeren har til støtte for påstanden anført, at det må lægges til  

 grund, at K.N. led af en lungesygdom, der er omfattet af fortegnelsen over  

 erhvervssygdomme, jfr. § 1 i Sikringsstyrelsens bekendtgørelse af 17.  

 december 1982 og senere bekendtgørelser.
Det må efter de lægelige erklæringer  

 i sagen, herunder navnlig Arbejdstilsynets udtalelse af 8. december 1987,  

 antages, at lungesygdommen skyldes ammoniak- og formalindampe, som K.N. var  

 udsat for under arbejdet fra 1963-1973, og sagsøgte har ikke godtgjort, at  

 sygdommen med overvejende sandsynlighed skyldes andre grunde.
 Sagsøgte har til støtte for frifindelsespåstanden anført, at det navnlig  

 efter Retslægerådets erklæring er godtgjort, at K.N.s sygdom med overvejende  

 sandsynlighed skyldtes andre forhold end de erhvervsmæssige, jfr. herved  

 arbejdsskadeforsikringslovens § 10, stk. 2.
 Landsrettens bemærkninger:
Efter bevisførelsen for landsretten må et anses for overvejende  

 sandsynligt at K.N.s lungesygdom skyldtes andre forhold end de  

 erhvervsmæssige, han arbejdede under på fiskemelsfabrikken.
Sagsøgte  

 frifindelsespåstand tages derfor til følge.
 Sagens omkostninger ophæves.
 HØJESTERETS DOM.
 Den indankede dom er afsagt af Østre Landsret.
I pådømmelsen har deltaget fem dommere: Bankgert, Weber, Kardel, Else Mols og Blok.
 Appellanten har gentaget sin påstand.
 Indstævnte har påstået stadfæstelse.
 Til brug for Højesteret er der tilvejebragt yderligere oplysninger.
 Parterne har stillet bl.a. følgende spørgsmål til Retslægerådet, hvis svar  

 er indeholdt i en erklæring af 28. januar 1991 og nedenfor er gengivet i  

 tilslutning til de enkelte spørgsmål:
Spørgsmål 1 »Det er anerkendt, at indånding af formalindampe kan udløse  

 erhvervsastma, jfr.
Occupational Lung Disorders 1982 (W.
Raymond Parkers).  

 Det er ligeledes kendt, at patienter med erhvervsastma ikke altid udviser  

 reversibilitet af den bronchoobstruktion, som er karakteristisk for de fleste  

 astmasygdomme - særlig i disses tidlige stadier.
Finder Retslægerådet på  

 denne baggrund, at der i patientens sygehistorie er forhold, som taler imod  

 diagnosen formalinindiceret astma?» Svar »Der synes hverken på et tidligt stadium i patientens sygdom eller  

 senere i forbindelse med fravær fra arbejdet at have været variation i  

 lungefunktionen.
Der er ikke ved lungefunktionsundersøgelser påvist  

 reversibilitet.
 Variabilitet og reversibilitet i lungefunktionen indgår i definitionen at  

 astma - også erhvervsbetinget.
K.N. har ikke frembudt symptomer på astma, ej heller formalinudløst  

 erhvervsbetinget astma, derimod symptomer på kronisk bronchitis med fikseret  

 luftvejsobstruktion.« Spørgsmål 2 Finder Retslægerådet, at en erhvervsudløst astma, f.eks. forårsaget af  

 formalinindånding, kan medføre en permanent obstruktiv lungesygdom, som  

 forbliver symptomgivende, selvom udsættelsen for det udløsende stof  

 ophører?» Svar »Dette forhold er ikke specielt belyst for formalin, men er beskrevet  

 ved andre ekspositioner.« Spørgsmål 3 »Er det muligt, at en kronisk udsættelse for ammoniak og  

 formalindampe kan medføre kroniske forandringer i lungerne, f.eks. kronisk  

 bronkitis, således som det antages at være tilfældet ved kronisk udsættelse  

 for tobaksrøg, nitrøse gasser, svejserøg mv.?» Svar »Det er teoretisk muligt, at en kronisk udsættelse for ammoniak og  

 formalindampe kan medføre kroniske forandringer i bronkierne, men der  

 foreligger ingen konkrete undersøgelser herom.« Spørgsmål 4 »Er det muligt eller sandsynligt, at tobaksrygning og indånding af  

 ammoniak og formalindampe kan være indbyrdes forstærkende med hensyn til  

 udvikling af lungesygdomme?» Svar »Det er teoretisk muligt, at tobaksrygning og indånding af ammoniak-  

 og formalindampe kan være indbyrdes forstærkende m.h.t. udvikling af  

 lungesygdomme, men der foreligger ikke oplysninger om en sådan indbyrdes  

 forstærkning af tobaksrøgs, ammoniak- og formalindampes skadelige virkning på  

 lungerne.« Spørgsmål 5 »Kan det oplyste tobaksforbrug under hensyn til afdødes arbejde og  

 forhold i øvrigt anses for usædvanligt i forhold til tilsvarende  

 persongrupper?» Svar »Det oplyste tobaksforbrug kan ikke anses for specielt usædvanligt,  

 men kun 1/5 af danske mænd har et tilsvarende stort tobaksforbrug.« Spørgsmål 6 »Hvad menes med udtrykket kraftig tobaksrygning i Retslægerådets  

 udtalelse af 25. marts 1985?» Svar »Et tobaksforbrug på over 15 gram tobak om dagen betegnes i  

 lægevidenskabelig litteratur og af Tobaksskaderådet som storrygning, hvorfor  

 udtrykket kraftig tobaksrygning er anvendt i Retslægerådets udtalelse af 25.  

 marts 1985.« Spørgsmål B »Vil afdødes sygdomsforløb tvangsfrit kunne forklares ud fra hans  

 tobaksforbrug, og er et sådant sygdomsforløb et karakteristisk forløb af  

 tobaksrygning?» Svar »Symptomer og lungefunktionsforandringer som beskrevet hos K.N. kan  

 tvangsfrit forklares ved følger af tobaksrygning?» Spørgsmål C »Giver den nyeste forskning m.v. sammenholdt med de lægelige  

 udtalelser, der foreligger i sagen, efter at Retslægerådet afgav sin  

 udtalelse den 25. november 1985, Retslægerådet anledning til at ændre eller  

 moderere sin udtalelse?» Svar »Nej.« Det er tvivlsomt, om den kroniske lungesygdom, K.N. led af, kan henføres  

 til nogen af de i bekendtgørelse nr. 142 af 8. marts 1991 nævnte  

 erhvervssygdomme.
Det må imidlertid lægges til grund, at indstævnte i denne  

 sag har anerkendt, at der foreligger en erhvervssygdom.
 Tre dommere - Bangert, Else Mols og Blok - udtaler herefter:
Navnlig efter indholdet af Retslægerådets erklæringer må det også efter  

 bevisførelsen for Højesteret anses for overvejende sandsynligt, at K.N.s  

 sygdom var forårsaget af tobaksrygning og ikke af de formalin- og  

 ammoniakdampe m.v., han var udsat for under sit arbejde på  

 fiskemelsfabrikken.
Disse dommere tiltræder derfor at appellanten ikke har  

 krav på ydelser efter arbejdsskadeforsikringsloven, jf. dennes § 10, stk. 2,  

 og stemmer for at stadfæste landsrettens dom.
Dommerne Weber og Kardel  

 udtaler:
Efter arbejdsskadeforsikringslovens § 10, stk. 1, er en erhvervssygdom en  

 sygdom, der efter medicinsk og teknisk erfaring er forårsaget af særlige  

 arbejdsmæssige påvirkninger.
Da indestævnte som anført har anerkendt K.N.s  

 lidelse som en erhvervssygdom, kan der ikke lægges afgørende vægt på, at der  

 som udtalt af Retslægerådet ikke er dokumentation for en sammenhæng mellem  

 eksposition for formalindampe og ammoniakdampe og udvikling af kronisk  

 obstruktiv lungelidelse.
Under disse omstændigheder kan det ikke anses for  

 godtgjort, at det er overvejende sandsynligt, at den pågældende sygdom  

 udelukkende skyldtes andre forhold end de erhvervsmæssige.
Disse dommere  

 stemmer derfor for at tage appellantens påstand til følge.
Afgørelsen træffes  

 efter stemmeflertallet.
 THI KENDES FOR RET:
 Landsrettens dom bør ved magt at stande.
 Sagens omkostninger for Højesteret ophæves.
 (* 1) Offentliggjort i Ugeskrift for Retsvæsen 1991, side 891.
